Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 1061 del 15 dicembre 1994 - Resoconto
SEDUTA ANTIMERIDIANA DEL 15 DICEMBRE 1994
OGGETTO N. 1061/X Concessione di un aiuto ai produttori di
formaggio "Fontina". Modificazioni della deliberazione del
Consiglio regionale n. 4489/IX del 13 aprile 1993.
Deliberazione Il Consiglio
Richiamata la deliberazione del Consiglio regionale n. 4489/IX,
del 13 aprile 1993, con la quale si approvava la concessione di un
premio ai produttori, singoli o associati nelle latterie turnarie e
ai conduttori di alpeggio, di formaggio classificato "Fontina".
Fatto presente che la Commissione delle Comunità Europee, alla
quale era stato sottoposto il provvedimento per competenza, aveva
invitato a rivedere l'intervento, ritenendo come incompatibile con
il mercato comune gli aiuti legati al prezzo oppure alla quantità
del prodotto.
Sottolineato che, nel contempo, era stata ritenuta valida
l'incentivazione di azioni dirette al raggiungimento del marchio di
qualità per i prodotti agro-alimentari, obiettivo che era alla base
della concessione dei premi di marchiatura di cui alla citata
deliberazione.
Prospettato pertanto di riproporre un'azione di sostegno che
favorisca il raggiungimento di un miglioramento qualitativo della
produzione attraverso un sempre più ampio ricorso ai mezzi indicati
dalla buona tecnica casearia.
Ritenuto, a tal fine, di corrispondere l'aiuto di cui si tratta
per sostenere le spese relative alle ore di prestazioni tecniche
qualificate, idoneamente calcolate in modo forfettario, impiegate
nell'ambito del processo di trasformazione per l'ottenimento di un
prodotto riconosciuto di qualità, fermo restando che l'ammontare
degli aiuti calcolato in tal modo non può superare l'ammontare
delle spese realmente sostenute per le prestazioni stesse.
Rilevata quindi la necessità di modificare in tale ottica il
punto 1) della parte dispositiva della citata deliberazione
consiliare n. 4489/IX, del 13 aprile 1993, ferma restando la
congruità dello stanziamento finanziario di cui punto 2).
Visto il parere favorevole rilasciato, dal Dirigente del
Servizio assistenza tecnica-economica sociale e dello sviluppo
agricolo dell'Assessorato dell'Agricoltura, Forestazione e Risorse
Naturali, ai sensi del combinato disposto dell'articolo 72 della
legge regionale n. 3/1956 e successive modificazioni, e
dell'articolo 21 della legge regionale n. 18/1980 e successive
modificazioni, in ordine alla legittimità della presente
deliberazione;
Delibera
1) di sostituire il punto 1) della parte dispositiva della
deliberazione del Consiglio regionale n. 4489/IX, del 13 aprile
1993, con il seguente:
"1) di approvare la concessione ai produttori di formaggio
"Fontina", singoli o associati nelle latterie turnarie e ai
conduttori di alpeggio, di un aiuto orario pari a lire 21.000, al
fine di sostenere le spese per le ore di prestazioni tecniche
qualificate, idoneamente calcolate in modo forfettario, impiegate
dai produttori nell'ambito del processo di trasformazione per
l'ottenimento di un prodotto di qualità nel corso dell'anno
1992.";
2) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8, lettera e) del decreto legislativo 22
aprile 1994, n. 320.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Per riepilogare sinteticamente l'iter di questi due
provvedimenti, rispettivamente iscritti ai punti 21 e 22
dell'ordine del giorno, trattasi di due delibere concernenti la
concessione di un premio ai produttori di formaggio Fontina, per le
forme che vengono classificate Fontina e quindi per le forme che
ottengono il marchio di qualità.
Quindi un premio che è stato concepito come incentivo alla
produzione di qualità.
La Commissione di Coordinamento aveva rilevato, nel vistare la
delibera di Consiglio n. 4489 del 13 aprile 1993, come la stessa
non avesse avuto il visto della Commissione dell'Unione
Europea.
Abbiamo quindi notificato la delibera n. 406 del 22 dicembre
1993, che ha lo stesso oggetto, alla Commissione e, rispetto alla
notifica, la Commissione si era espressa, chiedendo o di sopprimere
l'aiuto o di modificare la delibera in base alle posizioni di
principio della Commissione oppure di giustificare il perché di
questo aiuto, tenuto conto del fatto che gli aiuti legati al prezzo
oppure alla quantità del prodotto per quanto riguarda il settore
lattiero caseario non sono compatibili con i principi
comunitari.
Avevamo in un primo tempo cercato di motivare il contenuto della
delibera, la Commissione ha ritenuto di non accogliere le
motivazioni, quindi siamo riusciti a riformulare le delibere
facendo riferimento per la concessione del premio non più alla
quantità di formaggio prodotto, ma siamo andati a ridefinire il
premio, rapportandolo alle spese sostenute dai produttori per
prestazioni tecniche qualificate, calcolate in modo forfettario,
dove per prestazioni tecniche qualificate si intendono le ore
impiegate da uno o più tecnici lattiero-caseari durante il processo
di trasformazione del latte in Fontina.
É in questo senso che abbiamo sottoposto all'esame della
Commissione il nuovo testo e sulla nuova formulazione abbiamo
ottenuto il parere favorevole della Commissione.
Si tratta oggi di sottoporre al Consiglio la modifica delle due
precedenti delibere, modificate nel senso che ho illustrato.
Ho presentato un emendamento alle premesse dei due deliberati,
citando nelle premesse gli estremi del visto ricevuto in data 29
novembre 1994, con la nota protocollo n. 16887, a firma del
commissario.
Presidente É aperta la discussione generale. Ha chiesto la
parola il Consigliere Lanièce.
Lanièce (GA) Finalmente si è risolta una questione che da
parecchio tempo era irrisolta e che sia io che il Consigliere
Viérin avevamo sollecitato in questo Consiglio. L'unica cosa,
vorrei solo chiedere se si possono avere delucidazioni in merito a
come avviene il pagamento, cioè se bisogna presentare i documenti,
dei pezzi giustificativi per ottenere questo contributo, chi li
deve firmare, e chi giustifica come vengono provate le ore.
Questo solo per una questione di informazione corretta per la
gente, cioè non vorrei che qualcuno dicesse: "io non firmo, io non
sono responsabile". Sarebbe assurdo stabilire un contributo che non
viene assegnato perché qualcuno ha paura di firmare. Chiedo queste
delucidazioni e ribadisco la contentezza per il fatto che questo
premio sia stato finalmente elargito, sapendo anche che nel
prossimo Consiglio ci sarà la stessa attribuzione anche per quanto
riguarda il 1993.
Presidente Ha chiesto la parola il Vicepresidente, Viérin
Marco.
Viérin M. (PpVA) Oltre ad associarmi a quanto detto dal collega
Lanièce, perché è più di un anno che tramite interrogazioni e
interpellanze abbiamo sollevato il problema, è chiaro che qui
dovremmo fare molta attenzione ed avere un occhio di riguardo che
non succeda la stessa cosa che è successa con la legge n. 25/92,
per l'abbattimento delle barriere architettoniche, dove non c'è
riferimento a come si dovrà procedere per l'assegnazione. Quindi
chiediamo di fare molta attenzione all'aspetto amministrativo
pratico, perché non vorremmo che il tutto si areni per la solita
burocrazia.
Qualcuno all'esterno sta sollevando problemi sulla legittimità
del parere della CEE; vorrei avere un ennesimo conforto da parte
dell'Assessore che, come pratica, dispone di tutti gli elementi di
legittimità necessari a far sì che questo Consiglio la esamini.
Presidente Ha chiesto la parola il Consigliere Tibaldi.
Tibaldi (LN) Già la volta scorsa, quando il 22 dicembre venne
portata in aula la deliberazione, che poi è stata oggetto di
contestazione da parte degli organi comunitari, avevo sollevato un
problema differente, cioè del fatto che questo tipo di interventi
sia poi finalizzato in fondo ad aumentare la produzione della
quantità di Fontina in Valle d'Aosta.
Ringrazio anzitutto l'Assessore per avermi fornito una serie di
documentazioni concernenti e la lettera che ha inviato a
chiarimento delle scelte fatte dall'Assessorato agli organi
comunitari, ed anche della risposta che abbiamo avuto dalla
Commissione europea. Una risposta che sembra confermare
l'opportunità e la legittimità dell'intervento finanziario
contenuto in questa delibera.
Premetto però che, a parte le osservazioni fatte dalla
Commissione europea, mi rimane una fondamentale perplessità, e
chiedo all'Assessore se riesce a dirimere questo mio dubbio. Non
riesco tanto a comprendere come sia sostenibile l'equazione
qualità-tempo, cioè come si faccia a dimostrare che, in funzione di
un determinato tempo impiegato per produrre un quantitativo
standard di Fontina, sia contestualmente possibile garantire anche
la qualità.
A questa domanda che mi sono posto, c'è un accenno di risposta
nella lettera inviata dall'Assessore agli organi comunitari. Per
garantire la qualità sembra che si faccia riferimento a queste
prestazioni tecniche qualificate, durante le quali vengono
verificati tempi e temperature di riscaldamento del latte, giusta
dose di caglio, omogeneità e giusta dimensione dei grani durante la
spinatura, corretta estrazione della cagliata, eccetera.
Sarebbe opportuno sapere chi garantisce che queste ore di lavoro
effettivo siano in funzione di una migliore qualità, cioè quali
sono gli strumenti che adotta l'Amministrazione regionale per
verificare la potenzialità qualitativa del prodotto Fontina. Vorrei
sapere quali sono, oltre che gli strumenti, queste procedure, com'è
che viene giustificato il lavoro, con quale documentazione, se c'è
un controllo capillare nei confronti di coloro che producono la
Fontina da parte dell'Amministrazione regionale o meno. Questo
perché, stante che la Commissione europea è organo supremo e
garante del fatto che non si tratti di aiuti legati al prezzo e
alla quantità, anche da parte nostra sarebbe però opportuno
conoscere un po' più approfonditamente quali sono questi strumenti,
quali sono queste modalità, se non si tratta in fondo di un modo
per eludere una normativa anti-concorrenza, prevista dalla CEE, che
con l'apparente finalità di promuovere la qualità, alla fine va ad
ingigantire già la massa quantitativa di formaggio Fontina che la
regione produce.
Mi riservo di sentire le eventuali osservazioni che vorrà
gentilmente far pervenire l'Assessore e ringrazio ancora per i
documenti forniti.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Intanto per rassicurare i consiglieri intervenuti,
circa la correttezza e la legittimità della procedura seguita. Il
fatto stesso che noi abbiamo ricevuto il parere favorevole della
Commissione europea dimostra che abbiamo seguito le fasi che è
necessario seguire per avere il visto.
Non riprendo la discussione che abbiamo già fatto a suo tempo
circa la definizione o il significato di questo premio; mi limito
solo a ricordare che il formaggio Fontina è un formaggio tipico, il
che significa che, per ottenere del formaggio che possa essere
qualificato Fontina e quindi possa avere il marchio, le condizioni
per produrlo sono variabili, in quanto deve passare attraverso
procedimenti che sono sì standard, ma che hanno alla base una serie
di variabili che influiscono positivamente o negativamente sulla
riuscita del formaggio stesso; quindi è necessario, per produrre
della Fontina di qualità, seguire delle fasi ben precise che devono
essere verificate puntualmente da personale competente.
Per rispondere alla seconda domanda, cioè come viene calcolato e
come viene rapportato il concetto tempo al concetto qualità, il
tempo è solamente uno strumento di calcolo, nel senso che abbiamo
detto nella delibera che è stata sottoposta al vaglio della
Commissione, che le ore di prestazioni tecniche qualificate sono
idoneamente calcolate in modo forfettario, quindi il tempo è uno
strumento per valutare forfettariamente questo premio, che è
rapportato alla quantità.
Si è calcolato che per ogni ora di prestazione tecnica
qualificata sia possibile per un tecnico lattiero-caseario produrre
tre forme di Fontina da 8 kg ciascuna, quindi 24 kg all'ora,
pertanto in base alla quantità di Fontina prodotta da ogni singolo
produttore si ricava il numero di ore di prestazioni tecniche
qualificate necessarie per quella produzione. Quindi il dato di
riferimento è comunque e sempre il numero di Fontine marchiate, che
corrispondono ad un certo peso. Perché, il rapporto c'è fra 12mila
e 9mila lire orarie è lo stesso rapporto che c'era fra le 875 lire
e le 500 lire, corrisposte alla produzione in alpeggio e alla
produzione invernale di caseificio. Quindi il riferimento è sempre
e comunque al numero e alla quantità di Fontine prodotte, che ci
viene certificato dal consorzio produttori Fontine, che è l'organo
deputato a marchiare le Fontine.
Presidente Ha chiesto la parola il Vicepresidente Viérin Marco,
per dichiarazione di voto.
Viérin M. (PpVA) Dichiaro il voto favorevole su questo problema
dopo le delucidazioni dell'Assessore Vallet, in quanto era l'unica
perplessità che avevamo per alcune voci che erano emerse nei
cosiddetti "corridoi".
Quindi dopo questa conferma dell'Assessore Vallet, ci sarà il
voto favorevole dei Popolari.
Presidente Ha chiesto la parola il Consigliere Tibaldi.
Tibaldi (LN) Penso che sulla base di quanto ha riferito
l'Assessore, saranno probabilmente limiti di comprensione
riguardanti il sottoscritto, però ritengo che non ci sia stata una
sufficiente risposta relativamente al personale competente, alle
modalità di espletamento di queste funzioni da parte del personale
competente.
Il tempo, mi dice l'Assessore, è uno strumento per valutare
forfettariamente la qualità; normalmente, l'equazione è
tempo-quantità, tant'è che abbiamo il classico esempio del cottimo
dove in quanto possibile minor tempo si riesca più a produrre c'è
l'incentivazione. Non penso che però valga l'inversione di questo
teorema, cioè che il maggior tempo che viene utilizzato per
produrre una determinata unità di prodotto garantisca
contemporaneamente anche la qualità.
Nonostante i visti autorevoli della Commissione europea, rimango
fermo su questa mia posizione. Purtroppo prima mi sono dimenticato
di formulare una domanda precisa all'Assessore. Il visto
comunitario riguarda una sola delibera, quella del 22 dicembre
1993, però non concerne quella precedente: c'è stata
un'interpretazione estensiva, nel senso che possiamo ascrivere il
contenuto di questa indicazione comunitaria anche alla
deliberazione che sarà sottoposta successivamente all'approvazione
del Consiglio, oppure c'è un atto specifico?
Se l'Assessore vuole rispondere, non è obbligato, lui lo sa
benissimo...
Presidente Concediamo la risposta... La parola l'Assessore
all'agricoltura, forestazione e risorse naturali, Vallet.
Vallet (UV) In considerazione del fatto che la formulazione
della delibera è identica, abbiamo ritenuto di notificare il
provvedimento perché il provvedimento in sé istituisce un tipo di
premio che deve essere giudicato compatibile oppure no. Nella
proposta che verrà fatta al Consiglio la settimana prossima per il
premio riferentesi al 1993, abbiamo citato in delibera che,
trattandosi di provvedimento identico ed analogo, e nella forma e
nel contenuto a quello vistato, per il 1992 la delibera non è stata
trasmessa.
Presidente É stato presentato un emendamento da parte
dell'Assessore Vallet, che recita:
Emendamento Dopo il 6° capoverso della premessa aggiungere:
"Fa presente che, in data 28 novembre 1994, con nota prot. n.
16887 a firma di René Steichen, la Commissione Europea ha
comunicato ufficialmente che non solleva obiezioni nei confronti di
tali misure, ai sensi delle regole di concorrenza del
Trattato".
Presenti: 27
Votanti: 26
Favorevoli: 26
Astenuti: 1 (Tibaldi)
Pongo in votazione la delibera in oggetto, nel testo così
emendato:
Deliberazione Il Consiglio
Richiamata la deliberazione del Consiglio regionale n. 4489/IX,
del 13 aprile 1993, con la quale si approvava la concessione di un
premio ai produttori, singoli o associati nelle latterie turnarie e
ai conduttori di alpeggio, di formaggio classificato "Fontina".
Fatto presente che la Commissione delle Comunità Europee, alla
quale era stato sottoposto il provvedimento per competenza, aveva
invitato a rivedere l'intervento, ritenendo come incompatibile con
il mercato comune gli aiuti legati al prezzo oppure alla quantità
del prodotto.
Sottolineato che, nel contempo, era stata ritenuta valida
l'incentivazione di azioni dirette al raggiungimento del marchio di
qualità per i prodotti agro-alimentari, obiettivo che era alla base
della concessione dei premi di marchiatura di cui alla citata
deliberazione.
Prospettato pertanto di riproporre un'azione di sostegno che
favorisca il raggiungimento di un miglioramento qualitativo della
produzione attraverso un sempre più ampio ricorso ai mezzi indicati
dalla buona tecnica casearia.
Ritenuto, a tal fine, di corrispondere l'aiuto di cui si tratta
per sostenere le spese relative alle ore di prestazioni tecniche
qualificate, idoneamente calcolate in modo forfettario, impiegate
nell'ambito del processo di trasformazione per l'ottenimento di un
prodotto riconosciuto di qualità, fermo restando che l'ammontare
degli aiuti calcolato in tal modo non può superare l'ammontare
delle spese realmente sostenute per le prestazioni stesse.
Rilevata quindi la necessità di modificare in tale ottica il
punto 1) della parte dispositiva della citata deliberazione
consiliare n. 4489/IX, del 13 aprile 1993, ferma restando la
congruità dello stanziamento finanziario di cui punto 2).
Fatto presente che, in data 28 novembre 1994, con nota prot. n.
16887 a firma di René Steichen, la Commissione Europea ha
comunicato ufficialmente che non solleva obiezioni nei confronti di
tali misure, ai sensi delle regole di concorrenza del Trattato;
Visto il parere favorevole rilasciato, dal Dirigente del
Servizio assistenza tecnica-economica sociale e dello sviluppo
agricolo dell'Assessorato dell'Agricoltura, Forestazione e Risorse
Naturali, ai sensi del combinato disposto dell'articolo 72 della
legge regionale n. 3/1956 e successive modificazioni, e
dell'articolo 21 della legge regionale n. 18/1980 e successive
modificazioni, in ordine alla legittimità della presente
deliberazione;
Delibera
1) di sostituire il punto 1) della parte dispositiva della
deliberazione del Consiglio regionale n. 4489/IX, del 13 aprile
1993, con il seguente:
"1) di approvare la concessione ai produttori di formaggio
"Fontina", singoli o associati nelle latterie turnarie e ai
conduttori di alpeggio, di un aiuto orario pari a lire 21.000, al
fine di sostenere le spese per le ore di prestazioni tecniche
qualificate, idoneamente calcolate in modo forfettario, impiegate
dai produttori nell'ambito del processo di trasformazione per
l'ottenimento di un prodotto di qualità nel corso dell'anno
1992.";
2) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8, lettera e) del decreto legislativo 22
aprile 1994, n. 320.
Presenti: 27
Votanti: 26
Favorevoli: 26
Astenuti: 1 (Tibaldi)
Il Consiglio approva
