Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2127 del 26 giugno 1986 - Resoconto
OGGETTO N. 2127/VIII - ''RIESAME DEI CRITERI DI RIPARTIZIONE
TRA LA REGIONE E LA SITAV DEGLI INTROITI LORDI DERIVANTI DALLA CASA
DA GIOCO" (Reiezione di mozione).
PRESIDENTE
: Do lettura della mozione presentata dal
Consigliere Viberti:
Mozione
Ricordata l'interpellanza discussa in Consiglio regionale il 10
giugno u.s., relativa alla ripartizione fra Regione e Sitav degli
introiti lordi dei giochi;
Preoccupato per l'evidente perdita che l'interpretazione attuale
della Convenzione provoca alle Casse regionali (741.833.000 nel
solo 1985);
Considerato che la vicenda relativa al "Casinò de la Vallée" è
ben lungi dallo essere conclusa;
Preoccupato che tale situazione, non chiarita, possa dare adito
a nuovi sviluppi dell'inchiesta certo non positivi per l'immagine
della Regione Autonoma Valle d'Aosta;
il Consiglio regionale della Valle d'Aosta
Impegna
la Commissione consiliare permanente, allargata ai Capigruppo,
ad approfondire la questione sollevata in merito alla ripartizione
degli introiti lordi dei giochi attraverso l'audizione di
Consulenti propri e della Sitav.
PRESIDENTE
: Ha chiesto di parlare il Consigliere Viberti,
ne ha facoltà.
VIBERTI (N.S.):
La mozione che ho presentato è relativa
ad un argomento che è già stato oggetto di discussione in questo
Consiglio regionale e chiede di dare incarico alla Ia Commissione
permanente allargata ai Capigruppo, affinché venga approfondita la
questione sollevata, perché le spiegazioni fornite dalla Giunta per
bocca dell'Assessore Martin, anche se possono rispondere ad una
effettiva logica, e tra l'altro corrispondono poi a quello che è
stato il normale svolgersi dei fatti fino ad oggi, non ci hanno
completamente soddisfatto. Noi riteniamo che su un argomento così
delicato e così importante, che tanti problemi ha procurato
all'Amministrazione regionale e a tutta la Valle d'Aosta, sia molto
importante andare con i piedi di piombo e cercare di sviscerare
fino in fondo, dimostrando la nostra buona fede, che si dimostra
soltanto agendo e cercando di capire sempre più a fondo i
meccanismi di cui siamo i creatori.
Vorrei soltanto brevemente ricordare in cosa consisteva il
ragionamento fatto e sul quale si chiede la verifica.
La Sitav, che è la concessionaria della Casa da Gioco, paga ogni
dieci giorni una tassa di concessione sugli introiti lordi di
gioco. Ad avviso di chi parla, e non solo del sottoscritto, bisogna
partire da quella che è la concezione del rischio del gioco e
dell'attribuzione ad una delle due parti del rischio del gioco
medesimo. Questa concezione, che è la nostra e che attribuisce il
rischio del gioco completamente a carico della Sitav, parte dalla
prima convenzione, dalla quale, molto più facilmente che non nelle
altre, si desume che la volontà delle parti era questa, e cioè
quella di stabilire che il rischio fosse a carico di chi
gestiva,anche perchè era un rischio, fra virgolette, calcolato. Non
tanto calcolato da sapere in che termini sarebbe stato redditizio
per la gestione, tant'è che in considerazione del fatto che i costi
di gestione restano uguali pur potendo aumentare gli introiti,
cresceva proporzionalmente l'incasso per la Regione con l'aumentare
dell'introito lordo. Oggi il discorso è ribaltato, ma non stiamo a
risfoderare vecchi discorsi relativi alle percentuali, comunque da
questo si può desumere la comune volontà di lasciare il rischio del
gioco alla SITAV.
Quale altro ragionamento facciamo noi per sostenere che questo
tipo di ripartizione non viene applicato nel modo giusto? La
Regione, e lo ha anche ribadito di recente, ha concesso da sempre
la facoltà alla SITAV di versare ogni dieci giorni la quota dovuta
o anche, come abbiamo precisato, l'undicesimo o il dodicesimo
giorno, nel caso di giorni festivi.
Questo però non significa che i calcoli vadano fatti ogni dieci
giorni, come ci è stato detto nello scorso Consiglio regionale.
Invece, secondo la nostra interpretazione, per esempio nel 1985 si
è verificata una sottrazione al riparto di ben 741 milioni e 833
mila lire, che non sarebbero interamente della Regione, ma
andrebbero comunque sottoposti al riparto secondo le percentuali
vigenti in quel momento.
Cosa non abbiamo detto la scorsa volta, anche perchè ci
ripromettevamo (visto l'atteggiamento della Giunta di assoluta
sicurezza rispetto al metodo seguito) di riprendere questo
argomento proprio in occasione della discussione della mozione?
Fino ad oggi ci sono stati dei giorni positivi e negativi nelle
varie decadi e questi sono stati addizionati o sottratti a seconda
di quello che è il metodo ritenuto corretto da parte della Giunta;
non si è mai verificato il caso in cui una intera decade fosse
negativa.
Ci poniamo questa domanda: nel caso l'intera decade fosse
negativa, cosa succederebbe? La convenzione non lo prevede, forse
che la Regione dovrebbe fare un assegno, fra virgolette, e pagare
la Sitav per quella parte di denaro che, non essendo entrata, è
venuta a mancare? È facile dire che si compenserebbe con la decade
successiva, ma questa non è prevista dalla convenzione, e potremmo
anche ritrovarci che il nostro partner commerciale SITAV ci
richiede il 78% o il 22% perchè quando si va a mettere il segno
negativo ai numeri questi cambiano dimensione, per cui oggi ci
troviamo a veder sottratto al riparto, quando c'è il momento
negativo, il 78%, mentre invece noi lo dovremmo guadagnare.
Per cui la questione non è così semplice e così certa come ha
voluto dirci l'Assessore Martin. Ripeto, non pretendiamo
assolutamente di avere la certezza rispetto a questo fatto, però
riteniamo che, per evitare qualsiasi ingerenza esterna a questo
Consiglio, si abbia il dovere di approfondire la questione, e per
farlo riteniamo che sia necessario non solo fornirci di consulenti
in grado di aiutare dal punto di vista tecnico-giuridico e legale
la Commissione ad approfondire, ma anche di sentire la stessa SITAV
ed i suoi legali in quanto è importante sapere cosa pensa il nostro
partner a Saint-Vincent.
Su suggerimento del collega Torrione, che ieri nel corso della
discussione relativa alla SISER aveva fatto delle richieste al
Presidente della Giunta, il quale si era dichiarato disponibile,
vorrei inserire un secondo punto all'impegno che si fa prendere
alla Commissione. A questo proposito modificherei questa mozione
nella parte deliberativa in questo modo: impegna (1° punto) la Ia
Commissione consiliare permanente, e questo resterebbe uguale; (2°
punto) la Giunta regionale a predisporre una relazione entro il
mese di ottobre 1986 relativa a tutta la questione SISER, da
portare all'attenzione della Commissione di cui al punto uno.
Questo va nella direzione di quanto il Presidente della Giunta
sosteneva a proposito della discussione sulle percentuali, e cioè
che questa andava fatta una volta che si potessero avere dei dati
precisi in modo da poter discutere, a ragion veduta, di questi
fatti in Commissione.
Ci permettiamo di fare nostra la proposta del Consigliere
Torrione, per metterla nero su bianco, lasciando un termine di
tempo più che abbondante per fornire questa relazione, nella quale
potranno essere presenti anche quelle variazioni a livello
societario, che sappiamo dovrebbero concretizzarsi ben prima della
fine del mese di ottobre.
Resto in attesa di sapere cosa intende fare la maggioranza
rispetto a questa richiesta che, ripeto, non pretende di voler far
passare a tutti i costi una interpretazione che riteniamo logica,
difendibile e che, messa nelle mani di persone non sensibili di
quelle che sono le ragioni della Regione, potrebbe procurare altri
guai all'Amministrazione regionale. Evitiamolo, approfondiamo anche
questo tema, poi, se l'interpretazione non darà ragione a noi,
avremo fatto il nostro dovere, e non saranno certo questi milioni
spesi per qualche consulenza i soldi su cui dovremo piangere.
PRESIDENTE
: Ha chiesto di parlare l'Assessore alle
Finanze Martin, ne ha facoltà.
MARTIN (A.D.P.):
L'argomento sollevato dal Consigliere
Viberti in questa mozione, in effetti, non fa altro che riprendere
un analogo argomento già affrontato in questo Consiglio regionale
in occasione della discussione di una precedente interpellanza,
nella quale si era già constatata la differenza di interpretazione
della convenzione.
La logica con la quale la Giunta regionale ha interpretato
questa funzione, deriva non soltanto dal fatto, come dice il
Consigliere Viberti, che da sempre è stato fatto così, ma dalla
logica della convenzione, logica, che nasce dalla interpretazione
di questa, e, se vi si vuole fare riferimento, anche da articoli
del Codice Civile.
Tutto questo si differenzia dalla logica del Consigliere Viberti
per il fatto che gli introiti del Casinò vengono raggruppati su
base decadale. Questa è l'interpretazione della convenzione, che la
Giunta regionale ha da sempre applicato.
Si parte dalla logica che gli introiti sono il risultato di una
attività di gioco che per il tipo di gioco può essere una attività
positiva o negativa, è chiaro che alla fine della decade si fanno
delle somme algebriche e quindi eventuali perdite che sono
possibili in certi giochi vanno a compensare gli attivi.
Questa logica della base decadale prende lo spunto da diversi
articoli della convenzione, primo fra tutti l'art. 13, dove la
parola decade compare chiaramente nella convenzione. Nell'art. 13,
quando si parla del costo del personale, se questo costo supera il
60% di introiti, si dice chiaramente che la SITAV è autorizzata a
trattenere sulle decadi maturate o maturande una certa
percentuale.
Per dare ancora più forza a questa interpretazione, circa due
anni fa il Consiglio regionale ha preso in tal senso una
deliberazione, la delibera del 20 marzo 1984, dove diceva che gli
incassi, come da art. 4, 10 comma, vengono raggruppati con cadenza
decadale.
È chiaro che se si parte da questa logica, cioè che in un casinò
le risultanze dei diversi giochi possono anche essere negative -
noi diamo l'interpretazione che gli introiti o incassi o proventi
che dir si voglia, anche in relazione al fatto che sono conteggiati
su base decadale, siano costituiti dalla somma algebrica data dai
conteggi dei diversi giorni - si avrà una compensazione tra le
vincite e le perdite. Prima, facevo riferimento al Codice Civile,
perchè in effetti l'art. 1362 sull'interpretazione dei contratti
dice a questo proposito che si deve indagare quale sia stata la
comune intenzione delle parti e non limitarsi al senso letterale
delle parole. Mi pare che la comune intenzione delle parti da
sempre sia stata questa.
Il secondo comma va più in là stabilendo che per determinare la
comune intenzione delle parti si deve valutare il loro
comportamento complessivo anche dopo la conclusione del contratto.
La delibera di due anni fa va proprio in questo senso, di precisare
cioè, non essendo ben chiaro, che era a scadenza decadale.
Questa è la logica su cui ci muoviamo ed è per questo che
riteniamo del tutto inutile ricorrere alla Ia Commissione pur
rispettando le opinioni che si possono esprimere in questa sede. Il
Consigliere Viberti sostiene una teoria, noi un'altra, suffragati
da questi fatti che ho citato e anche dai pareri forniti dai nostri
legali. Dirò di più e cioè che in tutti i Casinò, sia quelli
gestiti da aziende private come quello di Saint-Vincent, sia quelli
gestiti da municipalità o enti pubblici, si fa la somma algebrica
degli incassi, o degli introiti positivi e negativi. Questa è la
nostra interpretazione per quanto riguarda la convenzione, e quindi
per i motivi esposti riteniamo inutile ricorrere alla Commissione
per dirimere queste questioni. Per la seconda parte della mozione
penso interverrà il Presidente della Giunta.
PRESIDENTE
: Ha chiesto di parlare il Consigliere Viberti,
ne ha facoltà.
VIBERTI (N.S.):
L'emendamento potrebbe essere l'aggiunta
del seguente punto 2: "Impegna la Giunta regionale a predisporre
una relazione entro il mese di ottobre 1986, relativa a tutta la
questione SISER da portare all'attenzione della Commissione di cui
al punto 1".
Se non avete intenzione di votare il punto 1, si potrebbe
mettere: "dalla la Commissione consiliare permanente, allargata ai
Capigruppo.
PRESIDENTE
: Ha chiesto di parlare il Presidente della
Giunta, ne ha facoltà.
ROLLANDIN (U.V.):
Je crois que le fait qu'on a discuté
hier, c'est-à-dire l'engagement vis-à-vis de la SISER, par rapport
aux jeux américains et le rapport sur le pourcentage, a déjà donné
la possibilité qu'il y ait un rapport à la Commission compétente.
Le fait d'ajouter un comma à cette motion, considérant les
prémisses de la motion même là où on dit: "RICORDATA
l'interpellanza discussa in Consiglio regionale il 10 giugno u.s.,
relativa alla ripartizione tra Regione e SITAV degli introiti lordi
dei giochi;" et "PREOCCUPATO per l'evidente perdita che
l'interpretazione attuale della Convenzione provoca alle Casse
regionali (741.833.000 nel solo 1985) "on ne peut pas l'accepter;
c'est tout à fait normal que, si on n'est pas d'accord sur les
prémisses, on ne peut pas voter les engagements conséquents. Je
veux quand même assurer M. Viberti que, au déla du fait qu'on
s'abstiendra sur l'ensemble de la motion, je maintiendrai
l'engagement que j'ai pris, et donc je ferai une relation à la
Commission compétente sur le problème de la SISER.
PRESIDENTE
: Ha chiesto di parlare il Consigliere Viberti,
ne ha facoltà.
VIBERTI (N.S.):
Credo che non ci sarebbe stata nessuna
difficoltà a togliere quei due punti delle premesse, comunque il
Presidente della Giunta ha preso un impegno, lo ha ribadito oggi,
credo che ci sia ampia testimonianza di questo, sulla sua volontà
di venire in Consiglio, non ci sono dubbi; quindi non sto neanche a
presentare questo secondo punto, però mi preme sottolineare, anche
se ritengo sempre legittima l'interpretazione che è sempre stata
data, che non si è risposto a quello che è un nuovo punto e che
avevo portato all'attenzione della Giunta e dei colleghi, relativo
alla possibilità che si verifichi una decade in cui
complessivamente per dieci giorni consecutivi ci sia un andamento
negativo. Alla fine di questa decade, cosa succederebbe? A questa
domanda non mi è stata data risposta.
Poi mi sembra che la tranquillità ostentata a parole dalla
Giunta non corrisponda nei fatti ad una altrettanto certa
conoscenza della realtà. Il sottoscritto ha chiesto di effettuare
dei riscontri, ha trovato molte difficoltà nel poterli effettuare,
è stato mal informato, si è già lamentato con l'Assessore
competente, adesso sta studiando una richiesta tale per cui non ci
possano più essere degli equivoci per cui vengo mandato da un
ufficio all'altro e menato per il naso da questo o quel
funzionario. Questo tanto perchè sia chiaro che la dignità anche
dell'ultimo Consigliere di questo Consiglio fa poi sì che la
dignità del Consiglio complessivamente esista o non esista.
Tra l'altro vorrei dire che mi era stato più volte detto che la
documentazione che avevo chiesto di vedere si trovava presso il
Commissario regionale in quel di Saint-Vincent; l'incontro che dopo
alcune richieste sono riuscito ad avere con l'attuale Commissario
pro-tempore, Elio Pau, mi ha fatto capire che le cose non stanno
così e che tutta la documentazione è depositata negli archivi
dell'Assessorato alle Finanze.
Ora voglio sperare che si sia sempre trattato solo di equivoci e
che, siccome ci sono molte cose di cui poche persone si devono
occupare, si creino delle confusioni e delle incomprensioni, però
non accetterò che mi si mettano i bastoni fra le ruote, perchè
altrimenti il mio atteggiamento cambierà nei confronti di questo
problema.
PRESIDENTE
: Ha chiesto di parlare il Consigliere
Baldassarre per dichiarazione di voto, ne ha facoltà.
BALDASSARRE (P.S.D.I.):
Voterò a favore della mozione
sulla vicenda Casinò perchè non ho preoccupazione, come potrebbe
invece averla qualche gruppo di opposizione un po' consistente, di
scheletri nell'armadio.
Voterò questa mozione e spero di non peccare di protagonismo
votando una mozione presentata da Nuova Sinistra. Quando si
presenta una mozione, mi permetto di sottolinearlo, lo si fa perchè
si vuole dare modo a tutti i partiti politici presenti in Consiglio
di intervenire sull'argomento che essa tratta.
PRESIDENTE
: Pongo in votazione la mozione nel suo testo
originario, avendo il Consigliere proponente ritirato l'emendamento
costituito da un secondo punto del deliberato.
ESITO DELLA VOTAZIONE
Presenti 27
Votanti 4
Favorevoli 4
Astenuti 23 (Beneforti, Bondaz, Chabod, Cout, De Grandis,
Dolchi, Faval, Fosson, Lanièce, Lanivi, Mafrica, Maquignaz, Marcoz,
Martin, Perrin, Pollicini, Ricco, Rolando, Rollandin, Stévenin,
Tamone, Tonino e Voyat)
Il Consiglio non approva
