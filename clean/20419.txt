Classificazione
CREDITO
FINANZA REGIONALE E LOCALE
Finaosta



Oggetto del Consiglio n. 429 del 25 febbraio 2004 - Resoconto
OGGETTO N. 429/XII - Concessione di garanzie fidejussorie da
parte di Finaosta a società controllate per erogazioni finanziarie
a favore di terzi. (Interrogazione)
Interrogazione
Premesso che:
- L'Assessore all'Industria, rispondendo ad una precedente
iniziativa del gruppo CdL, ha evidenziato il ruolo di Aosta Factor
S.p.A., società controllata dalla finanziaria regionale, nello
smobilizzo di fideiussioni rilasciate da terzi a garanzia di
crediti vantati da Finaosta S.p.A.;
i sottoscritti Consiglieri regionali
Interrogano
Il Presidente della Regione e l'Assessore alle Finanze per
sapere:
1) se Finaosta S.p.A. abbia fornito garanzie fidejussorie
alle società controllate BVA S.p.A. e Aosta Factor S.p.A. per
erogazioni finanziarie da queste ultime attuate a favore di
soggetti terzi;
2) in caso affermativo a quanto ammontano gli importi
garantiti e su quali presupposti si fondano.
F.to: Frassy - Tibaldi - Lattanzi
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Nelle premesse dell'interrogazione si
richiama un intervento dell'Assessore all'industria relativo al
ruolo svolto da "Aosta Factor" all'interno delle operazioni di
finanziamento su imprese operanti in Valle d'Aosta. Per quanto
riguarda la prima questione:
"se "Finaosta" abbia fornito
garanzie fidejussorie alle società controllate "BVA S.p.A." e
"Aosta Factor S.p.A." per erogazioni finanziarie da queste ultime
attuate a favore di soggetti terzi"
, la risposta è parzialmente
positiva, nel senso che vi è stato un caso in cui "Finaosta" ha
concesso una garanzia fidejussoria a beneficio della "Aosta
Factor", mentre non vi sono state fideiussioni a beneficio di
"BVA". Questa fideiussione è stata rilasciata a sostegno
dell'intervento finanziario nei confronti della "Tecdis" e questo
tipo di operazione era stata effettuata con l'intervento
finanziario corrispondente di una multinazionale, che era
intervenuta con mezzi finanziari nei confronti della "Tecdis".
L'importo della fideiussione concessa da "Aosta Factor", per dare
una risposta puntuale all'interrogazione, è di 3 milioni di euro e
questo tipo di operazione, ripeto, è un intervento congiunto fra
sistema del credito e questo partner industriale di livello
internazionale.
Presidente - La parola al Consigliere Frassy.
Frassy (CdL) - Più che puntuale, direi che è laconica come
risposta, anche perché sul punto n. 2 la risposta non vi è stata. È
significativo comunque quello che lei ci ha detto e penso che su
questo una riflessione vada fatta in quest'aula sulle politiche
industriali e sulle politiche economiche e finanziarie che questa
Regione attua, perché il fatto che
"BVA"… quando
esisteva… "Aosta Factor S.p.A.",
"Finaosta S.p.A.", e potrei continuare con un nutrito elenco di
S.p.A…. Assessore, il fatto che queste
società operino con la veste privatistica della S.p.A. non può
farci dimenticare che il patrimonio e gli azionisti di queste
società sono di origine pubblica, sono la
Regione… sono risorse pubbliche.
Su questo aspetto allora penso che vada fatta chiarezza una
volta per tutte, perché è paradossale che "Finaosta", società
partecipata al 90% o poco meno, decida di rinunciare a fideiussioni
che sono state poste a garanzia di denari erogati sì da "Finaosta",
ma sottolineo io denari pubblici, che dovrebbero perseguire un fine
pubblico, seppure in un contesto privato, ma il fine pubblico di
una programmazione della politica industriale, di un intervento a
sostegno di determinati settori dell'economia valdostana. Di tanto
in tanto capita che "Finaosta" nei confronti di altri soggetti, e
qui devo dire, Assessore, in base a valutazioni politiche - non
valutazioni di mercato, finanziarie -, faccia credere che certi
soggetti ad un certo punto siano più solidi di altri e che di
conseguenza sia inutile chiedere le garanzie a questi soggetti.
Vengono dunque in buona sostanza smobilizzate le fideiussioni, che
garantivano le linee di credito che "Finaosta" aveva aperto.
In questa vicenda, perlomeno nella vicenda che l'Assessore ha
voluto in maniera sintetica individuare, subentra un'altra S.p.A.,
anche questa abbondantemente gestita e partecipata dalle risorse
pubbliche, la quale dice una cosa diversa da quella che "Finaosta"
ci ha fatto credere: "quel soggetto privato non è affidabile,
dunque tu "Finaosta" mi devi in qualche maniera garantire".
Attenzione, non è indifferente quello che accade con questa
operazione apparentemente di tipo finanziario, perché vi è uno
spostamento del rischio: mentre il rischio prima gravava sul
privato che otteneva i soldi da "Finaosta", ma doveva dare delle
fideiussioni a "Finaosta", di conseguenza garantiva l'ente pubblico
indirettamente della bontà
dell'operazione… penso e mi auguro che
né lei, né i suoi colleghi di Giunta abbiate mai pensato di poter
utilizzare le risorse pubbliche per aiutare degli amici in
difficoltà indipendentemente dai risultati finali di questa
operazione. Mi auguro che vi sia un'operazione che abbia un disegno
di politica industriale ed economica, che sia quindi funzionale al
raggiungimento di quell'obiettivo e non all'erogazione "tout court"
di quelle risorse. Invece qui cosa succede? Che, mentre per
"Finaosta", quel privato non ha più bisogno di dare garanzie perché
- dicendola con espressione sintetica - è diventato un privato
solvibile dalle "spalle larghe", per quello stesso privato dà
garanzie "Aosta Factor S.p.A.".
Qual è la conclusione paradossale di questa vicenda? Che se quel
privato, per un motivo che non voglio stare qui a sindacare, ma, se
quel privato saltava sul mercato, l'erogazione dei finanziamenti di
"Finaosta" era garantita da banche, piuttosto che da assicurazioni,
piuttosto che da beni reali, di conseguenza l'amministrazione
pubblica vedeva fallire la programmazione di politica industriale,
ma non ci rimetteva denari pubblici, perché le banche, le
assicurazioni, le garanzie reali reintegravano queste risorse
finanziarie. In questo caso, se quel soggetto salta, è "Finaosta",
sono le casse pubbliche che pagano, perché è una partita di giro
che avete messo in piedi che mi ricorda molto le "vicende
Parmalat". In un intreccio di società, in un intreccio di
partecipazione, in uno scambio di crediti e di debiti, alla fine
poi il "cerino in mano" sappiamo a chi è rimasto.
Questa è una vicenda sulla quale torneremo, ma la sua risposta è
molto preoccupante! È preoccupante perché non ci ha detto quali
sono i presupposti, perché non ci ha spiegato la filosofia.
Denunciamo in quest'aula che si trasferisce il rischio di impresa
dai privati al pubblico con un'operazione di finanzia surrettizia,
perché non si dà ad intendere qual è l'obiettivo vero. Le garanzie
rimangono e, anziché rimanere sul privato, rimangono in mano
all'ente pubblico. Questo è un argomento sul quale torneremo.
