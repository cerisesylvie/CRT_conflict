Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1266 del 23 maggio 1990 - Resoconto
OGGETTO N. 1266/IX - Disegno di legge: "Rifinanziamento per
l’anno 1990 della legge regionale 28 giugno 1982, n.
16 e successive modificazioni ed integrazioni, recante la
costituzione della società finanziaria regionale per lo sviluppo
economico della Regione Valle d’Aosta".
Presidente - E’ aperta la discussione
generale.
Se nessuno chiede di intervenire, dichiaro chiusa la discussione
generale.
Si passa all’esame
dell’articolato. Do lettura
dell’articolo 1:
Articolo 1
(Rifinanziamento)
1. La legge regionale 28 giugno 1982, n. 16 e successive
modificazioni ed integrazioni, concernente la costituzione della
Società Finanziaria regionale per lo sviluppo economico della
Regione Autonoma Valle d’Aosta, è rifinanziata, per
l’anno 1990, con lo stanziamento di Lire 16 miliardi
per gli interventi della gestione speciale.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- E’ sempre per il motivo di
prima. Questa è la legge per il rifinanziamento della legge 16: qui
non sono cento milioni, ma si stanziano 16 miliardi per
rifinanziare gli interventi di gestione speciale. La situazione in
proporzione è apparentemente migliore, ma anche qui si tratta di
capire bene cosa significa.
In gestione speciale c’è un fondo di 116 miliardi
che ha prodotto un incremento di 23 miliardi, e, fino a prova
contraria, per me l’incremento è
l’interesse maturato, per cui siamo a 139 miliardi
di fondo dotazione complessiva. Qui ci sono giacenze per 51
miliardi e impegni per 81 miliardi.
In poche parole, questa giacenza complessiva di 250 miliardi mi
preoccupa e vorrei capirci di più. Pertanto ci asteniamo su questo
articolo e sugli altri, in attesa di chiarire come mai si continui
a dirottare miliardi nelle casse della Finaosta, quando questa
finanziaria ha 250 miliardi di giacenza, di cui 164 miliardi in
titoli, il che vuol dire che non si possono neanche prelevare da un
giorno all’altro, ma che per sei mesi o per un anno
sono lì fermi.
Quindi ci asteniamo su questo provvedimento.
Presidente
- Ha chiesto di parlare
l’Assessore alle Finanze Voyat, ne ha facoltà.
Voyat (UV)
- Innanzitutto bisogna chiarire che questo è
un prelievo dai fondi globali che viene messo in bilancio, su
questo poi verranno presi i debiti provvedimenti per poterne
usufruire. Fintanto che queste somme sono iscritte nei fondi
globali e non sono iscritte in bilancio, la Giunta o il Consiglio
non possono prendere dei provvedimenti al riguardo.
In secondo luogo, è vero che gli incrementi sono interessi, ma
quando diamo dei soldi, anche se sono fondi di rotazione, chi
usufruisce dei fondi ci dà gli interessi. Mi sembra abbastanza
chiaro: non è che diamo i soldi senza interessi; diamo i soldi e
gli interessi vengono considerati come incremento e vengono
lasciati sul fondo. Quando poi si agisce da nove o dieci anni e si
arriva a 140 miliardi di fon-do, è evidente che questi hanno
prodotto interessi che vengono iscritti come incremento sempre sul
fondo.
Credo che la cosa non sia scandalosa e non riesco a capire come
ci si possa rimproverare che dei soldi dati in prestito a della
gente producano degli interessi.
Per quanto riguarda il fatto di avere questi 50 miliardi di
giacenze a fronte di oltre 80 miliardi di impegni già giacenti alla
Finaosta, andiamo ad incrementare questo fondo perchè nel 1990
verranno presi altri provvedimenti in gestione speciale per
finanziare delle imprese. Ma se non abbiamo questi soldi
disponibili, la Giunta o il Consiglio non potranno prendere
provvedimenti per finanziare queste imprese.
Aggiungo anche che la giacenza attuale è inferiore a quelli che
sono gli impegni presentati dalla Giunta alla Finaosta, perchè
abbiamo degli impegni pluriennali e pertanto i soldi dobbiamo poi
versarli. Una parte è già compresa nei 50 miliardi e questi 16
miliardi verranno utilizzati con provvedimenti successivi.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Credo di dover rettificare quello che
dice l’Assessore.
Questi incrementi sono interessi; secondo me gli interessi che
la banca ci paga sono superiori a quelli che noi facciamo pagare
agli utenti, perchè noi chiediamo il 3-4%, mentre per cifre intorno
ai 250 miliardi depositate in banca penso che almeno il 10% ci
venga dato. Quindi 250 miliardi depositati significa 25 miliardi
all’anno, per cui il grosso di questi incrementi -
ci sarà la parte dovuta ai rientri, ma secondo me è minima - è
dovuto a quello che pagano le banche, tant’è che il
fondo "aree attrezzate", istituito nel 1986 e inizialmente di 60
miliardi, ha già avuto incrementi per 22 miliardi. Questi 22
miliardi su quel fondo sono tutti di interessi bancari perchè non
sono stati ancora usati; quel fondo si è autoalimentato soltanto
con gli interessi bancari.
Questo era per dire che una parte di questi interessi deriva dai
soldi che si prestano, ma la maggior parte a mio avviso deriva
dalla giacenza.
Non diciamo che per quel che riguarda la gestione speciale non
ci siano progetti, ma diciamo che non ci è chiara la situazione e
ci pare spropositata per ognuna delle voci la giacenza e quindi
immotivata la continua richiesta di incrementi. Quei 16 miliardi
che vogliamo dare, magari potrebbero andare, se è vero che mancano,
per il fondo della legge 76, dove ci sono dei problemi; utilizziamo
prima le giacenze che ci sono su altri fondi che o non vengono
richiesti oppure che hanno tempi di erogazione molto più
lunghi.
In attesa di chiarire in commissione e in modo più preciso,
anche con l’intervento dei tecnici e degli stessi
dirigenti della Finaosta, questo problema, ci asteniamo su questo
disegno di legge.
Presidente
- Ha chiesto di parlare
l’Assessore alle Finanze Voyat, ne ha facoltà.
Voyat (UV)
- Per quanto riguarda la gestione speciale, ci
sono già delle convenzioni in atto e ci sono dei programmi, quindi
questi soldi saranno utilizzati.
Per precisare bene la questione degli incrementi, ci sono quei
fondi che rimangono alla Finaosta perchè questa non li eroga
immediatamente. Faccio un esempio: la legge prevede il
finanziamento per la ristrutturazione di una casa, il 40% al
momento dell’inizio lavori, il restante 60% viene
dato a stati di avanzamento. Quando prendiamo il provvedimento di
erogare 80 milioni o quello che è, alla Finaosta dobbiamo dare
tutta la somma; non possiamo dare solo la somma che viene erogata
immediatamente. Preso il provvedimento di impegno con cui si va a
finanziare, ad esempio, cento milioni, dobbiamo versare alla
Finaosta cento milioni, perchè se quel tale finisce i lavori il
giorno dopo, deve avere i soldi per quella data.
Pertanto, per correttezza amministrativa, quando si prende un
impegno, si deve avere anche la disponibilità. La disponibilità
viene data alla Finaosta, la quale eroga una parte immediatamente,
il resto rimane nel suo conto bancario, perchè al momento che verrà
richiesto verrà erogato, e questo, come tutti i depositi, produce
degli interessi.
Per quanto riguarda i fondi di rotazione, fintanto che questi
non sono erogati e sono su un conto corrente, producono interessi;
quando vengono erogati, una parte degli interessi viene pagata
dall’utente. Questi interessi vengono incamerati
dalla Finaosta e rimessi sul fondo, creando così un altro
incremento.
Ora penso di essermi spiegato. Non c’è da
scandalizzarsi se la correttezza amministrativa prevede che quando
uno fa un impegno, deve avere la somma disponibile, in quanto non
posso fare una promessa di mutuo senza avere i fondi. Se uno prende
un provvedimento deliberativo amministrativo, deve avere anche i
fondi; per correttezza amministrativa, dopo aver fatto la delibera,
li trasmettiamo insieme alle pratiche alla Finaosta.
Per quanto riguarda i fondi speciali, mi ricorda adesso il
Presidente della Giunta che ci sono le convenzioni in atto; impegni
come quelli che ci sono nella terza colonna, di oltre 81 miliardi a
fronte di 50 miliardi, vengono erogati man mano che vanno avanti le
convenzioni.
Non vedo qual è lo scandalo che si vuol creare sul fatto di
questi interessi o di queste giacenze.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- La questione che ho posto non riguarda
per il momento la correttezza, riguarda invece il buon impiego del
denaro. Mentre per i fondi per la casa sulla legge 76, su 150
miliardi ci sono 3 miliardi di giacenza, il che significa che lì i
soldi vengono erogati, per quel che riguarda la legge 101, su 61
miliardi di fondo ce ne sono 27 di giacenza.
Sostengo che è possibile prevedere una utilizzazione dei fondi
che superi la loro separazione, in modo da evitare giacenze inutili
che produrranno anche interessi, però rendono più rigido il nostro
bilancio e dicono magari che non si possono dare ulteriori fondi
per la legge 76 perchè non sono disponibili in bilancio. Quindi una
verifica di queste giacenze è da farsi per una migliore
utilizzazione di questi fondi, che non sono utilizzati come
potrebbero essere.
Ci asteniamo per questo motivo.
Presidente
- Pongo in votazione l’articolo
1.
Esito della votazione:
Presenti: 27
Votanti: 21
Favorevoli: 21
Astenuti: 6 (Bajocco, Chenuil, Dolchi, Gremmo, Mafrica e Monami
Cristina).
Il Consiglio approva.
Presidente
- Do lettura dell’articolo
2:
Articolo 2
(Norma finanziaria)
1. L’onere di lire 16 miliardi derivante
dall’applicazione della presente legge graverà sul
capitolo 36400 della parte spesa del bilancio preventivo della
Regione per l’esercizio finanziario 1990.
2. Alla copertura dell’onere di cui al comma
precedente si provvederà mediante riduzione di pari importo del
Capitolo 50150 "Fondo globale per il finanziamento di spese per
ulteriori programmi di sviluppo (Spese di investimento)" del
bilancio preventivo della Regione per l’esercizio
finanziario 1990 a valere sull’apposito
accantonamento previsto all’allegato n. 8 al
bilancio stesso.
Presidente
- Pongo in votazione l’articolo
2.
Esito della votazione:
Presenti: 27
Votanti: 21
Favorevoli: 21
Astenuti: 6 (Bajocco, Chenuil, Dolchi, Gremmo, Mafrica e Monami
Cristina).
Il Consiglio approva
Presidente
- Do lettura dell’articolo
3:
Articolo 3
(Variazioni di bilancio)
I. Al bilancio di previsione della Regione per
l’anno finanziario 1990 sono apportate le seguenti
variazioni nella parte Spesa:
Variazioni in diminuzione:
Cap . 50150 Fondo globale per il finanziamento di spese per
ulteriori programmi di sviluppo (Spese di investimento)
L. 16.000.000.000
Variazione in aumento:
Cap. 36400 Spesa per la costituzione del fondo di dotazione
della FINAOSTA S.p.A. per gli interventi della gestione speciale
-
L.R. 28.6.1982, n. 16 artt. 5 e 9; L.R. 19.6.1984, n, 24; L.R.
2.1.1989, n. 1
L. 16.000.000.000
Presidente
- Pongo in votazione l’articolo
3.
Esito della votazione:
Presenti: 27
Votanti: 21
Favorevoli: 21
Astenuti: 6 (Bajocco, Chenuil, Dolchi, Gremmo, Mafrica e Monami
Cristina).
Il Consiglio approva.
Presidente
- Do lettura dell’articolo
4:
Articolo 4
(Dichiarazione d’urgenza)
1. La presente legge è dichiarata urgente ai sensi
dell’articolo 31 - terzo comma - dello Statuto
Speciale ed entrerà in vigore il giorno successivo a quello della
sua pubblicazione nel Bollettino Ufficiale della Regione.
Presidente
- Pongo in votazione l’articolo
4.
Esito della votazione:
Presenti: 27
Votanti: 21
Favorevoli: 21
Astenuti: 6 (Bajocco, Chenuil, Dolchi, Gremmo, Mafrica e Monami
Cristina).
Il Consiglio approva.
Presidente
- Pongo in votazione la legge nel suo
complesso.
Esito della votazione:
Presenti: 27
Votanti: 21
Favorevoli: 21
Astenuti: 6 (Bajocco, Chenuil, Dolchi, Gremmo, Mafrica e Monami
Cristina).
Il Consiglio approva.
***
