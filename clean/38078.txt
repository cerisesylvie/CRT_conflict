Classificazione
FORMAZIONE PROFESSIONALE



Oggetto del Consiglio n. 1685 del 13 gennaio 2016 - Resoconto
OGGETTO N. 1685/XIV - Interpellanza: "Regolarizzazione della
situazione economica di Progetto Formazione S.C.R.L.".
Follien (Presidente) -
Punto n. 15 all'ordine del giorno.
La parola al Consigliere Cognetta per l'illustrazione.
Cognetta (M5S)
- Grazie Presidente.
Quest'interpellanza prende spunto da una richiesta di accesso
agli atti fatta qualche tempo fa, ma soprattutto dalla notizia che
mi era giunta poco prima della discussione del bilancio rispetto al
fatto che circa una decina di lavoratori di
Progetto
Formazione
, di lavoratori in particolare impiegati in modo non
continuativo, venivano mandati a casa. Erano lavoratori con
contratto a tempo determinato che già da diversi anni collaboravano
con Progetto Formazione. Alla luce di questo, ho cominciato a
chiedere alcune informazioni all'Assessorato rispetto a qual era la
situazione in essere tra la Regione e Progetto Formazione rispetto
al pregresso economico di tutti i progetti finanziati dal Fondo
sociale europeo, perché Progetto Formazione si occupa quasi
esclusivamente di questo, e mi è arrivata una risposta secondo la
quale, a fronte di una situazione nella quale Progetto Formazione
deve circa 90 mila euro alla Regione, c'è un credito che egli vanta
di circa 1,227 milioni di euro - questi sono i dati che ho ricevuto
- suddivisi negli anni. A questo punto ho proposto
quest'interpellanza, con cui chiedo sostanzialmente che cosa si sta
facendo per sistemare questa situazione e soprattutto per dare una
mano a Progetto Formazione per cercare di riassorbire questi
lavoratori che sono rimasti a casa.
Presidente -
Grazie Consigliere Cognetta. La parola
all'Assessore Donzel per la risposta.
Donzel (PD-SIN.VDA)
- Grazie Presidente.
Ben venga la trasparenza, l'utilizzo di strumenti come quello
del "116", poi però i dati bisogna leggerli e interpretarli,
utilizzare anche la collaborazione di chi è a disposizione e, come
ho più volte riferito in commissione, sono a disposizione a leggere
i dati, perché poi distribuendo dei dati, portando insieme dei dati
interpretati male con conclusioni anche abbastanza affrettate,
vengono fuori degli articoli che definirei rocamboleschi.
Per correttezza, dovrò cambiare abitudine, dicevo ai colleghi
giornalisti di non chiedermi cose che riguardano le interpellanze,
perché correttamente, per rispetto, avendo io fatto il Consigliere
di minoranza, preferisco che le risposte arrivino in aula e non su
articoli prima...poi però quando faccio questa premessa, il
giornalista estrapola una frase e la inserisce un articolo...però
scelga anche la minoranza se preferisce avere le risposte sui
giornali, io le do sui giornali piuttosto che darle in Consiglio
regionale, si tratta di scelte, mi sembrerebbe più corretto
fornire...puntuale riferimento qui.
Se dovessi leggere i dati come li ha letti lei
nell'interpellanza, dovrei dire che la Regione concede un credito
di 600 mila euro a
Projet Formation
, perché lei ha fatto un
pot-pourri di dati che sono istanze che spettano a Projet
Formation, ma a fronte e successivamente a controlli che devono
essere operati per fare un'erogazione europea. Non è che una volta
che uno ha vinto un progetto passa in Regione, viene firmato un
foglio e gli si danno 5 milioni di euro perché ha presentato
progetti per 5 milioni di euro, c'è una
tranche
di anticipo
che vale il 40 percento, c'è una tranche successiva all'80 percento
a fronte di rendicontazione e c'è una tranche ancora successiva al
20 percento. Io non voglio tediare l'Assemblea, ma ho tutte le
tabelle che dimostrano che gran parte di quei fondi che lei cita
sono ancora soggetti a controlli e quindi non possono essere
erogati. La maggior parte non possono essere erogati, 300 mila euro
sono in via di erogazione, quindi questo fantomatico milione che
lei è andato a raccontare che la Regione deve a Projet Formation
non esiste, tant'è che lo conferma in una lettera formale ufficiale
il Presidente di Projet Formation. Non so se lei, che ha fatto
parte anche di consigli di amministrazione, vuole sostituirsi anche
a questo Presidente di Consiglio d'amministrazione che, sotto la
sua responsabilità, testimonia che ciò non è, poi che cosa scrivono
i giornali non è detto che corrisponda alla verità.
Seguendo quel ragionamento, Projet Formation già beneficia di
un'ulteriore partecipazione a progetti a valere per oltre 4 milioni
di euro. Di questi progetti che sono stati già approvati potrebbe
essere già finanziato l'anticipo a valere di 1 milione 600 mila
euro, quindi, ragionando come lei testé ha fatto, mi fa dire che,
se così è, Projet Formation ha 600 mila euro di anticipo rispetto a
quello che le è dovuto, non so se ho reso l'idea. È chiaro che i
fondi europei hanno una certa procedura.
Per quanto riguarda la questione dei dipendenti, vorrei rilevare
che innanzitutto il dato numerico 10 scritto anche da un giornale
con un riquadro evidenziato mi fa pensare che, quando io parlavo di
licenziamenti in quest'aula, la definizione che mi veniva
attribuita era di comunista, perché il pensiero liberale sosteneva
che la non conferma di un tempo determinato fosse in qualche modo
una non conferma, un non rinnovo, non un licenziamento, si tratta
di personale a tempo determinato. Le condizioni economiche di
Projet Formation, non in virtù dell'Amministrazione regionale, ma
in virtù probabilmente di una gestione non oculata, avevano fatto
sbilanciare questa società, tant'è che, solo per dare un'idea, nel
2014 ha dovuto rivedere il canone di locazione in cui era situata -
io le do solo una cifra per darle un'idea di che cosa si sta
operando in Projet Formation -: si pagavano prima 72-73 mila euro
di affitto, oggi se ne pagano 28 mila, quindi mi sembra che Projet
Formation stia operando con serietà per salvare posti di lavoro,
per evitare che tutti vadano a casa.
Le faccio notare che, per quanto riguarda il personale assunto
con contratto a tempo determinato, innanzitutto non è vero che
dieci sono i rinnovi, è falso, quindi, quando uno scrive una cifra,
la scriva giusta e non scriva cifre false, quella cifra non esiste,
è sbagliata! Dopodiché io invece le dico una cifra vera: sono sei e
potevano forse essere sette se le persone avessero probabilmente
accettato di firmare le trasformazioni a tempo indeterminato del
personale che era a tempo determinato, grazie al
Jobs Act
,
quindi si poteva magari mettere un riquadro in cui si evidenziava
come sei persone che prima erano a tempo determinato oggi hanno, a
fronte di una situazione comunque difficile, un contratto a tempo
indeterminato. Io ringrazio anche che lei abbia fatto emergere
questa situazione che ci permette di chiarire che Projet Formation
sta facendo una grossa operazione per rimettere a posto i conti e
mi sembra che, pur con la delicatezza di un confronto sindacale
difficile e quant'altro, questa situazione sia frutto comunque di
un confronto fattivo e costruttivo con le parti sindacali. È
naturale che, anche per quanto mi riguarda, c'è uno sforzo a far
partire tutta la progettazione europea, uno sforzo notevole, di cui
devo ringraziare anche altre strutture, perché i progetti non li fa
soltanto l'Assessorato delle attività produttive, ma tutti gli
Assessorati si stanno sforzando di far decollare la progettazione
europea e io penso che se tutta questa progettazione europea
decolla, grazie allo sforzo che si è fatto insieme all'Assessorato
dell'istruzione nel campo della formazione professionale, io
veramente auspico che anche i tempi determinati possano essere
recuperati in una fase successiva che oggi non ha reso possibile
quest'operazione. Assimilare le difficoltà di Projet Formation ad
una non erogazione corretta da parte dell'Amministrazione regionale
però mi sembra un po' semplificare il problema, questo sicuramente
no, altri erano i problemi gestionali di Projet Formation. Vorrei
ricordare anche, se mi permette, che altri erano i fondi europei,
le risorse regionali per la formazione del passato, quindi se
dall'Europa e dalla stessa Regione diminuiscono le risorse, è
chiaro che serve un'opera di razionalizzazione.
Mi sembra che l'esempio che ho fatto sugli affitti sia una
dimostrazione di come, se si fossero fatte operazioni così nel
passato, probabilmente oggi le situazioni sarebbero migliori, tanto
per essere chiari. Ravviso quindi uno sforzo importante da parte di
Projet Formation e continuo a dire che sono a disposizione per
fornirle ulteriori dati e magari la pregherei di non dare delle
interpretazioni così rigide, perché i dati in nostro possesso
tecnicamente mostrano che cifre importantissime a valere su questi
fondi europei sono ancora adesso soggetti a verifica e controllo,
quindi neanche per la nostra volontà potrebbero essere erogati.
Sono invece in fase di liquidazione 351 mila euro di quel milione
di cui ha parlato lei e 1 milione e 600 mila di anticipi. In teoria
Projet Formation si troverà a breve ad avere 1 milione 900 mila
euro a disposizione.
Presidente -
Grazie Assessore. La parola al collega
Cognetta per la replica.
Cognetta (M5S)
- Grazie Assessore per la risposta.
I giornalisti chiamano e uno giustamente risponde, quindi non è
stato sollecitato, se questo voleva fare intendere da me, perché
non ho alcun bisogno di sollecitare i giornalisti, lei sa come
ragiono e come lavoro; il giornalista mi chiama e io
rispondo...
(interruzione dell'Assessore Donzel, fuori microfono)
...nella sua risposta io non so cosa ha scritto, così come non
ho mai dato il numero nella mia interpellanza delle dieci persone,
perché non ho dato io quel numero.
Mi fa piacere che in qualche modo mi accomuna al pensiero che
già in quest'aula qualcuno diceva di lei che ragionava da comunista
quando le dicevano che doveva in qualche modo salvaguardare anche i
lavoratori a tempo determinato, è quasi come se mi desse del
comunista, tanto ormai mi prendo di tutto, quindi anche comunista
va bene.
L'altra questione è che i dati che io ho ricevuto sono frutto di
un "116", il totale è di 928 mila euro, a cui io ho aggiunto
298.554 euro, che è un invito fatto da Progetto Formazione
attraverso un avvocato a ricevere dalla Regione questi 298 mila
delle annualità che vanno dal 2000 al 2006, in totale fanno 1
milione 227 mila. Questi sono i calcoli che vengono a me, poi le
consegno la tabella.
Perché ho parlato della questione specifica? Perché non si
tratta solo di anticipi o, meglio, non si tratta proprio di
anticipi. In particolare, tratta, per esempio, dei costi diretti in
attesa di verifica, che ammontano a 498 mila euro, ma che partono
dal 2011. Ci sono dei fondi che dal 2011 attendono la verifica: in
particolare, nel 2011 ci sono 19 mila euro, nel 2012 162 mila, nel
2013 84 mila, nel 2014 57 mila e nel 2015 175 mila. Io capisco che
il 2015 è appena finito, aspettiamo la verifica, ma quelli dal 2011
al 2014? Va bene che gli uffici devono lavorare, ma quanto tempo
uno deve aspettare, mi scusi? Gli squilibri di cassa, lei sa meglio
di me, generano dei buchi che poi si è costretti, come enti di
formazione, ad anticipare, ma che non si fa con mutuo al 2 percento
o all'1, si fa con gli scoperti. Lei può ritenere che il valore dei
progetti complessivo sia diminuito, lo ha appena detto, e quindi
bisogna ottimizzare le risorse. Anche questa è un'altra notizia,
cioè stiamo dicendo che avremo meno risorse, quando invece è una
cosa su cui puntiamo e che vogliamo sviluppare. Se però uno ha
gestito male, perché questa è l'altra notizia che ha dato, chi
c'era prima ha gestito in maniera poco corretta, poco consona, vuol
dire che la colpa è della gestione, non del fatto che qualcuno
aspetta anni per ricevere i soldi, perché i controlli non vengono
fatti per tempo, perché quello che a lei sfugge è che nelle
convenzioni che si fanno non c'è scritto quanto tempo ci mette
l'Amministrazione per fare i controlli, ci può mettere pure dieci
anni e tutto questo periodo lo deve gestire la società che fa
l'anticipo.
Lei è convinto che non è colpa di questa cosa, e lo penso
anch'io che forse non è l'unica colpa, però quando uno poi alla
fine anticipa, perché questo succede, di suo 1,2 milioni, poi paga
degli interessi, che chiaramente su una cifra del genere, essendo
degli scoperti di cassa, sono molto alti; di conseguenza, questo
genera poi dei problemi nel pagamento dei collaboratori.
In conclusione io sono disponibile a confrontarmi con lei anche
in forma privata, però un po' del mio lavoro lo devo fare anche qui
e, di conseguenza, io credo che ai suoi uffici debba dare una
scossa, anche perché, se non ricordo male, all'inizio di questa
legislatura il Presidente Rollandin, quando fece il suo discorso di
programma con tutti i punti che elencavano cosa bisognava fare, uno
di questi era anche la questione dell'uniformità dei controlli del
fondo sociale, perché c'era un'enorme difformità tra Assessorati
diversi, il che generava dei grossi problemi, cosa che vedo ancora
presente. Grazie.
Presidente -
Vista l'ora, interrompiamo i lavori. Il
Consiglio è riconvocato per le 15.30.
---
La seduta termina alle ore 13.03
