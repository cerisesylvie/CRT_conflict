Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2312 del 28 luglio 2016 - Resoconto
OGGETTO N. 2312/XIV - Elezione del Vicepresidente del
Consiglio regionale.
Rosset (Presidente) -
Possiamo riprendere i lavori con il
punto n. 4 all'ordine del giorno, che era stato concordato di
portare in ultimo. In merito ricordo che la sostituzione avviene
con votazione per scheda; ogni Consigliere può indicare sulla
propria scheda un solo nome; è eletto colui che al primo scrutinio
ha ottenuto il maggior numero di voti, a parità di voti è eletto il
più anziano di età. Dichiaro aperta la discussione. Ci sono delle
proposte per l'elezione del Vicepresidente? Ha chiesto la parola il
Consigliere Chatrian, ne ha facoltà.
Chatrian (ALPE) -
Ieri mattina, e anche in Capigruppo
martedì, il gruppo ALPE ha ribadito la propria posizione e ha
chiesto soprattutto al Presidente Rosset di mettere in campo
nuovamente una correttezza istituzionale per quanto riguarda
l'Ufficio di Presidenza. Adesso siamo più o meno a due ore che il
Consiglio è fermo, non so se dopo affronteremo la nuova commissione
speciale oppure no, avete chiesto qualche minuto di sospensione,
siamo stati quasi mezz'ora ad aspettarvi, ha aperto il punto n. 4
riguardante l'elezione del Vicepresidente, non ha aperto il punto
della commissione speciale, non dice nulla a chi ci ascolta...
Presidente Rosset, gradiremmo quanto meno avere una risposta ai
quesiti che vi abbiamo posto in queste settimane, da diverse
settimane, se lei, come nuovo Presidente del Consiglio, ritiene
decoroso, ritiene obbligatorio rimettere un po'
la pendule à
l'heure
e creare quelle condizioni di correttezza istituzionale
a cui da diverse settimane noi stiamo cercando di invitarvi,
altrimenti, come vi abbiamo già annunciato le scorse volte, se sono
regole vostre di conti e di spartizione o di
l'appétit vient en
mangeant
, ce lo dite tranquillamente e comunque noi staremo
fuori dai vostri giochi, giochetti, anche giochini, collega Nello.
Dato che però abbiamo fatto Capigruppo due ore e mezza fa, per la
commissione speciale ad oggi nulla dobbiamo e possiamo sapere, il
nostro nominativo noi l'abbiamo fornito per la commissione
speciale, immagino che la commissione speciale sarà oggi votata da
questo Consiglio, non conosciamo ancora...
Presidente -
Si attenga all'ordine del giorno. Il n. 4 è
il punto sulla nomina del Vicepresidente, per quanto riguarda la
commissione speciale, è una risoluzione e va in coda come qualsiasi
altro Consiglio, non c'è nulla di diverso...per cortesia,
grazie.
Chatrian (ALPE) -
...grazie per la cortesia, Presidente.
Più o meno il Regolamento lo conosco quanto lei, però ci sono
quelle regole che sono scritte che è il
bon ton
istituzionale, noi siamo stati fermi per un'ora la prima volta e
mezz'ora la seconda e nulla ci è stato comunicato. Avete dei
problemi per indicare il Presidente della commissione speciale?
Avete dei problemi per indicare un altro Vicepresidente di
maggioranza perché avete problemi di poltrone, siete a 27, non
riuscite a quadrare? Penso che faccia parte del punto n. 4 rinviato
ieri mattina, perché ieri non siete riusciti a dare una correttezza
istituzionale all'Ufficio di Presidenza.
Presidente Rosset, conosco quanto lei il Regolamento del
Consiglio, so perfettamente che la risoluzione va in coda; la
questione è tutta politica, tant'è vero che avete chiesto due
sospensioni da un'ora e mezza, quindi gradiremmo sapere se
intendete dare gambe e corso ad una correttezza istituzionale,
altrimenti è una regola di conti interna vostra di sedie e di
equilibri vostri e noi staremo fuori da questa
bagarre
.
Presidente -
Io devo ribadire le stesse cose che ho già
detto: lei conosce molto bene il Regolamento, forse lo conosce
meglio di me, sa perfettamente che il Regolamento non è prassi. Mi
attengo al Regolamento, sul quale alla dimissione di un
Vicepresidente corrisponde la nomina di un Vicepresidente. Abbiamo
formulato la richiesta all'opposizione di nominare un
rappresentante, per due volte l'opposizione ha ritenuto inopportuno
presentare un nominativo, in quanto chiedeva le dimissioni di un
componente dell'Ufficio di Presidenza correttamente,
istituzionalmente eletto in quest'Assemblea, a questo io mi
attengo. Le ho già detto: non sono in grado, non ho lo strumento
per far dimettere chi è stato eletto correttamente, legittimamente.
Ora, sulla nomina di questo Vicepresidente io ho aperto la
discussione chiedendo se ci sono proposte.
Ha chiesto la parola il Consigliere Chatrian, ne ha facoltà.
Chatrian (ALPE) -
Presidente, mi sembra che la sua
risposta sia stata molto chiara; mi sembra che la posizione di
questa maggioranza a 27 non voglia ristabilire una correttezza
istituzionale, noi non entriamo nel merito del Segretario votato da
chi e come - lei lo sa meglio di me - ma ho ascoltato attentamente
che lei e la maggioranza a 27 non ritenete di riportare una
correttezza istituzionale per quanto riguarda l'Ufficio di
Presidenza, ma è un problema perché ad oggi non abbiamo ancora
sentito la nuova disponibilità da parte della maggioranza, o chi
sarà l'indicato per questa cosa, perché probabilmente i giochi al
vostro interno non sono ancora chiusi, perché c'è una candidatura
per la Presidenza di una commissione speciale, poi qualcuno
dovrebbe dare magari qualche dimissione dalle Presidenze delle
commissioni, e qualcuno dovrà poi essere eletto alla
Vicepresidenza, se ho detto giusto, poi magari sono andato fuori
strada.
Abbiamo capito comunque che non c'è nessuna intenzione da parte
vostra di rimettere in asse una correttezza istituzionale -
qualcuno è all'interno del Consiglio da 25 anni - che penso mai sia
mancata in questi ultimi 25 anni. Vogliamo capire quindi quali sono
le vostre dinamiche, ma sono dinamiche di gruppi, di veti, di
incroci, altrimenti penso avrei già ricevuto - Presidente Rosset,
non sto andando fuori dal tema, ma è solo per fare una
considerazione a voce alta - il nominativo del Presidente della
commissione speciale, che probabilmente sarà retribuito; avremmo
già avuto l'indicato per la Vicepresidenza, perché è retribuito;
avremmo già avuto anche il sostituto delle Commissioni I, II, III,
IV o V, perché è retribuito. Comunque, ho capito la posizione di
questa maggioranza.
Presidente -
Ha chiesto la parola il collega Marquis, ne
ha facoltà.
Marquis (SA) -
Ho ascoltato l'intervento del collega
Chatrian, credo che, come maggioranza, non si possa che prendere
atto della situazione di stallo che si è venuta a creare su questa
situazione, una situazione che è nata due Consigli fa, sulla quale
si è preso il tempo, si è chiesto se c'erano le condizioni di
verificare l'individuazione da parte dell'opposizione di un nome
per andare a ricoprire questa carica di Vicepresidente del
Consiglio, credo che oggi dobbiamo sciogliere questa
situazione.
Noi, come maggioranza, prendiamo atto di questa vostra
decisione, quindi per senso di responsabilità, perché bisogna
completare l'organico dell'Ufficio di Presidenza e metterlo nelle
condizioni di poter operare con efficienza, come prevede il
Regolamento, noi proponiamo a ricoprire la carica di Vicepresidente
del Consiglio il collega Joël Farcoz.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Solo per annunciare che noi non
parteciperemo al voto, sono cose vostre, regole vostre interne e
distribuzione di
appétit
che avete bisogno per quadrare
questa maggioranza a 27.
Presidente -
Ha chiesto la parola il collega Gerandin, ne
ha facoltà.
Gerandin (GM) -
È una partita tutta vostra, ben felice di
non farne parte e anche a me non interessa proprio neanche
assistere a questa spartizione di poltrone.
Presidente -
Chiederei di consegnare le schede se non ci
sono altri interventi...ha chiesto la parola il Consigliere
Bertschy, ne ha facoltà.
Bertschy (UVP) -
Per dire, soprattutto per rispetto al
Presidente del Consiglio, che più volte in questi ultimi due giorni
ha chiesto di completare l'Ufficio di Presidenza e per dire anche
che si è cercato in qualche maniera di fare in modo che le
opposizioni, pur convinte che qualcosa oggi non funzioni in questo
ufficio, potessero esprimere quanto meno la vicepresidenza. È vero
però che, se il collega Cognetta non può ricoprire la carica, e il
collega Gerandin non si è reso disponibile a ricoprire la carica e
i colleghi dell'ALPE non sono disponibili...se non viene rimosso
questo problema politico di esprimere la carica, non possiamo
lasciare il collega Rosset in difficoltà a far funzionare l'Ufficio
di Presidenza. In questo momento quindi non è un problema di
poltrone, ma è un problema di rispetto delle istituzioni e di
conclusione quanto meno di un iter. Ci sarà tempo politicamente per
ritornare su questo argomento, però non è corretto - e, sotto
questo profilo, i dirigenti sono qui per dirlo, e mi rivolgo a
loro, alla dottoressa Perrin - più volte ci è stato anche ricordato
in maggioranza che l'Ufficio di Presidenza così come funziona, non
al completo, ha difficoltà di deliberare e di operare.
Presidente -
Grazie collega Bertschy. Chiedo di
distribuire le schede. Ha chiesto la parola il collega La Torre, ne
ha facoltà.
La Torre (UV) -
Consigliere Chatrian, devo riconoscerle
che è stato abile, ma il problema politico lo ha creato lei e
adesso sentire che in qualche modo questa questione è una questione
della maggioranza, al di là di quella che può essere la
composizione delle commissioni e delle altre cose, restiamo sul
fatto politico...io questo non lo accetto. Non può negare che in
questo Consiglio più di una volta, in maniera palese, è stato
chiesto alla minoranza di fare il nome del proprio rappresentante.
Voi non l'avete fatto e non lo avete fatto non perché eravate
stizziti, perché sapevate che avreste creato un problema politico;
l'avete fatto con l'intenzione precisa di creare un problema
politico, tant'è vero che questa questione si è trascinata, perché
non è che noi - come lei cerca di far passare -, volendo occupare
dei posti, abbiamo colto al volo e al balzo quell'occasione. No,
noi abbiamo cercato, rinviando e mettendo in difficoltà il
Presidente, perché in effetti il Presidente, essendo anche un nuovo
Presidente, aveva bisogno di avere un ufficio che funzionasse e che
lo supportasse, in qualche modo noi abbiamo cercato di prendere dei
tempi e dei modi per conciliare questa cosa, ma questo non è
passato. Quando poi è stato nominato un rappresentante della
minoranza, perché qui non è che ci sono due minoranze: la minoranza
è una, e all'interno del Consiglio liberamente è stato nominato un
membro della minoranza, che a voi piacesse o meno: Cognetta, è
stato nominato per andare a ricoprire quell'incarico.
La maggioranza quindi ha mantenuto fede a un impegno di
consuetudine - perché poi non c'è scritto da nessuna parte, ma era
giusto che fosse così e quindi è una consuetudine - mandando uno
della minoranza a ricoprire quel ruolo. Giustamente io non entro
nelle problematiche dei Cinque Stelle, se all'interno del Movimento
Cinque Stelle hanno avuto delle questioni, io non entro in quei
meriti, non mi competono, Cognetta giustamente ha dato le
dimissioni. Ma non è che per questo che il problema politico
l'abbiamo creato noi, per favore! Io non ce la faccio, io prima di
votare, devo dirla questa cosa, perché sennò passiamo come quelli
che creano dei problemi e creano delle confusioni quando non è
così. Anzi le do un merito: che siete stati molto abili voi,
furbescamente, a creare questo problema politico, molto
furbescamente. Dopodiché voi sapete benissimo che al vostro interno
potevate anche trovare delle persone, non è che io pensi che al
vostro interno non ci sia nessuno in grado di ricoprire questo
ruolo, a meno che non abbiate anche voi dei problemi al vostro
interno, mi viene anche questo dubbio.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Capisco che il collega non ha avuto
modo di intervenire oggi, quindi qualcosetta bisogna dire a fine
giornata, però non distolga l'attenzione sulle vostre questioni:
sono cose vostre. Noi abbiamo indicato il nostro
nominativo...candidato, voi avete fatto i vostri inciucetti, perché
vi piace giocare, perché vi piace fare altre cose.
Per noi la questione è seria, collega, non faccia il gioco delle
tre carte di Porta Palazzo, sono cose brutte, nessuno ci crede.
Oggi ci avete messo due ore per arrivare a questo punto, e poi si
scarica eventualmente su una questione quasi tecnica...non lo
accettiamo. Prendiamo le distanze come gruppo ALPE, evviva che
siamo fuori da questa brutta partita. È cosa vostra, cose vostre
che vi gestite a vostro modo, dove noi non vogliamo esserci.
Noi lo abbiamo detto chiaro: il candidato ce l'avevamo, ce
l'abbiamo tuttora, ma prima di ricandidare o indicare nuovamente la
Vicepresidenza come ALPE, solo quella, pensavamo fosse normale
quella correttezza, collega, non quelle cosette che non si
capiscono, e non distolga l'attenzione sulle vostre problematiche,
a noi non interessano le vostre problematiche: a noi interessano i
problemi dei valdostani e soprattutto ci interessa risolvere le
criticità di questo modello Valle d'Aosta, facciamo i seri.
Presidente -
La discussione è chiusa. Già avevamo aperto
le votazioni, quindi chiedo di procedere con la votazione.
Appello nominale
Presidente -
Scrutatori Nogara, Restano e Morelli.
Comunico l'esito della votazione:
Presenti: 26
Votanti: 26
Schede nulle: 1
Schede bianche: 2
Hanno riportato voti:
- Farcoz Joël: 23
Proclamo pertanto eletto Vicepresidente del Consiglio regionale
il Consigliere Joël Farcoz.
