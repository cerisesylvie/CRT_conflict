Classificazione
INDUSTRIA
LAVORO
Infortunistica - Previdenza - Tutela della salute


Resoconto integrale del dibattito dell'aula
Oggetto del Consiglio n. 2042 del 6 giugno 2001 - Resoconto
OGGETTO N. 2042/XI Accertamenti dell’INAIL nei
confronti della Cogne Acciai Speciali su esistenza del rischio da
amianto. (Interpellanza)
Interpellanza A conoscenza che da parte
dell’INAIL - sede di Aosta - in questi giorni sono
stati effettuati degli accertamenti in merito al "riconoscimento di
esposto a rischio amianto" allo stabilimento "Cogne Acciai
Speciali";
A conoscenza, altresì, che dalle verifiche messe in atto,
sarebbe stato rilevato che sussiste l’esposizione al
rischio da amianto;
Visti i rischi per la salute che comporta
l’amianto e pertanto della necessità di una forte e
continua azione di prevenzione;
il sottoscritto Consigliere regionale
Interpella
la Giunta regionale e l’Assessore competente per
conoscere:
1) se è a conoscenza dell’esito degli
accertamenti promossi dall’INAIL nei confronti della
"Cogne Acciai speciali" sull’esistenza del rischio
da amianto all’interno dello stabilimento di
Aosta;
2) se, e come, intende intervenire perché venga messa in atto
una forte azione di bonifica dell’esistente e di
prevenzione dal rischio per il futuro;
3) se, e come, intende intervenire onde favorire il
riconoscimento dei benefici previdenziali previsti per i dipendenti
dalla legge 257/92 e dalla legge 271/93.
F.to: Beneforti
PrésidentLa parole au Conseiller Beneforti.
Beneforti (PVA-cU)
A seguito della presentazione almeno, a
quanto mi risulta di una cinquantina di domande da parte dei
lavoratori alla sede INAIL di Aosta, che chiedono il riconoscimento
dei benefici previdenziali previsti dalla legge n. 257/1992,
l’INAIL, a cui compete di rilasciare
l’attestato di esposizione a rischio di amianto, ha
iniziato ad effettuare le dovute verifiche
all’interno dello stabilimento Cogne di Aosta.
A quanto pare, da dette verifiche è emerso che il rischio non
solo sussiste, ma è esteso in molti reparti dello stabilimento. Il
rischio sussiste perché le vecchie strutture non sono state
bonificate come prevedeva la legge n. 257/1992, legge che contiene
le norme relative alla cessazione dell’impiego
dell’amianto e stabilisce come portare avanti un
discorso di bonifica dove l’amianto è stato
usato.
Praticamente lo smaltimento è obbligatorio,
tant’è vero che le aziende sono obbligate a tenere
un registro sia per il censimento dell’amianto, sia
per lo smaltimento che viene effettuato.
Gli operai e alcuni rappresentanti sindacali ci hanno informato
di quanto è stato accertato all’interno
dell’azienda e ci hanno informato anche del
comportamento non troppo trasparente tenuta dalla società Cogne per
contrastare i rilievi da parte dell’INAIL.
Per questo abbiamo presentato questa interpellanza, con
l’intento di mettere il Consiglio a conoscenza del
disinteresse che esiste all’interno della massima
azienda cittadina nei confronti della difesa della salute dei
lavoratori.
L’azienda tiene un certo tipo di comportamento
nonostante che sia tenuta a mettere in atto ogni forma di
prevenzione ambientale e personale dei lavoratori, cosa che, a
quanto risulta, non è mai avvenuta nonostante quanto previsto dalle
norme di legge.
I lavoratori soggetti a rischio non sono mai stati sottoposti ad
accertamenti sanitari periodici, come avrebbe dovuto avvenire.
Certamente meno rischio si registra e minore è il costo del
sovrappremio assicurativo che da parte dell’azienda
deve essere pagato all’INAIL ma, a parte il
disinteresse della società nonché i ritardi per cui
l’INAIL fino ad oggi non ha verificato la situazione
esistente, nonostante che l’USL di zona, a cui il
lavoratore deve rivolgersi per qualsiasi tipo di dubbio relativo al
"problema amianto", debba vigilare perché l’INAIL e
l’USL fino ad oggi non sono mai intervenute con i
loro servizi? Perché non è mai stata denunciata la situazione che
oggi è stata riscontrata dall’INAIL?
È possibile che nessuno degli enti preposti si sia mai accorto
della situazione che oggi esiste all’interno dello
stabilimento? Forse non si è voluto disturbare il manovratore. È
vero che l’azienda dà lavoro a un migliaio di
persone, ma non si può permettere che i risparmi per la società
avvengano sulla pelle dei lavoratori.
Gli effetti dell’amianto sull’uomo
sono deleteri: sono l’asbestosi, che provoca una
perdita irreversibile della capacità respiratoria, sono il cancro
polmonare che può manifestarsi dopo venti anni e più dalla prima
esposizione, sono il mesoteliano pleurico, che è un tumore maligno
della membrana di rivestimento del torace e
dell’addome, sono le placche pleuriche.
Occorre pertanto colmare i ritardi che si registrano e
intervenire, se necessario, anche come Regione perché
l’INAIL sia messo nelle condizioni di accertare il
rischio esistente in modo che i lavoratori possano beneficiare dei
loro diritti previsti dalla legge n. 271/1993, i famosi benefici
previdenziali.
Dicevo intervenire come Regione perché l’USL
svolga la vigilanza che è chiamata ad effettuare. La Regione deve
intervenire perché avvenga la bonifica e i lavoratori siano
sottoposti agli accertamenti sanitari che in questa occasione si
rendono necessari ed inoltre perché anche le organizzazioni
sindacali siano messe nelle condizioni di svolgere il ruolo che
sono chiamate ad esercitare.
Intervenire perché si realizzino questi presupposti è necessario
e di fronte al mancato rispetto della legge l’INAIL
e l’USL, in modo particolare, devono informare la
magistratura competente, perché qui si parla addirittura di morte e
quindi di responsabilità penale e non si può pensare di non
coinvolgere chi deve cercare di imporre alla società, se non lo
vuole capire, di mettere in atto quella prevenzione e quella
bonifica che si rende necessaria.
Qui non si tratta più di un reparto o di situazioni parziali;
qui dall'esposizione fatta dall’INAIL si evince che
l’amianto si trova nella quasi totalità dello
stabilimento Cogne di Aosta, per cui è necessario che, anche come
Regione, ce ne facciamo carico in modo tale da vedere di
salvaguardare i diritti dei lavoratori.
Termino questa prima parte del mio intervento e aspetto la
risposta dell’Assessore alle domande che sono
contenute nell'interpellanza.
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
In merito alla prima domanda,
relativa al fatto se siamo a conoscenza del rischio amianto e degli
accertamenti promossi dall’INAIL, la sede regionale
dell’INAIL, in considerazione delle istanze ricevute
di riconoscimento dei benefici pensionistici previsti dalla legge
n. 257/1992, per i lavoratori esposti a rischio di amianto, ha
avviato gli accertamenti in data 15 maggio secondo un piano
comunicato ai patronati e al Comitato consultivo regionale.
Tali accertamenti riguardano anche la contestuale verifica della
sussistenza dei requisiti di osservanza delle misure di sicurezza e
prevenzione in relazione alla specifica richiesta di sconto sul
premio presentata da Cogne Service. Sapete che nel momento in cui
l’azienda ritiene che ci siano condizioni ambientali
normali chiede uno sconto all’INAIL per quanto
riguarda i premi assicurativi.
I sopralluoghi effettuati avrebbero posto in evidenza
l’inosservanza, e anche qui concordo con quanto
diceva il Consigliere Beneforti, degli obblighi previsti dal DPR 11
agosto 1984 in materia di censimento del rischio amianto e dello
stesso DPR in materia di gestione o manutenzione di materiali
contenenti amianto, in alcuni casi qualificato come crocidolite,
anche noto come asbesto blu, il tutto in un contesto tale da
richiedere un tempestivo intervento di bonifica, rappresentato in
termini di urgenza ai rappresentanti dell’azienda e
alle organizzazioni sindacali.
È stata evidenziata la presenza nello stabilimento Cogne di
tubazioni coibentate con materiale contenente amianto, tali
coibenti sono in parte confinanti con lamiere, altri sono
liberi.
Vista la presenza di tali materiali, si è resa necessaria la
valutazione del rischio amianto secondo quanto stabilito dal
decreto legislativo n. 277/1991.
L’ARPA (Agenzia regionale per la protezione
dell’ambiente) ha effettuato due prelievi in data 24
e 30 maggio 2001 presso l’impianto di produzione
dell’ossigeno e nella centrale termica.
Le risultanze dei prelievi eseguiti per verificare la reale
esposizione dei lavoratori alle polveri di amianto hanno
evidenziato la presenza di fibre totali, cioè non solo di amianto,
variabili da circa 5 a 14 fibre litro, al di sotto delle 100 fibre
litro per le quali il decreto n. 277 impone
l’adozione immediata di precauzioni particolari,
quindi si registra una presenza di fibre decisamente al di sotto
dei limiti di soglia.
Va inoltre considerato il fatto che le fibre presenti non sono
necessariamente di amianto, generalmente nell’aria
sono presenti fibre di natura diversa come le fibre vegetali,
cotone, cellulosa, fibre di vetro e altre fibre minerali. Escluse
queste e all’interno del gruppo delle fibre asbesto
simili, vanno distinte a loro volta fibre di tipo diverso fra le
quali quelle di amianto e quelle diverse
dall’amianto stesso.
Tutto ciò per sottolineare, come evidenziano i tecnici, che i
valori da circa 5 a 14 fibre litro saranno probabilmente molto
inferiori per quanto attiene alle fibre di amianto.
In ogni caso, come sottolineato dall’ARPA, oltre
che all'immediata messa in sicurezza mediante confinamento delle
tubazioni dell’impianto ad ossigeno coibentate con
materiale deteriorato, cosa che è già avvenuta,
l’azienda dovrà effettuare entro fine giugno il
censimento del materiale contenente amianto di tutto lo
stabilimento.
Vorrei sottolineare come il problema vada esaminato, vadano
fatte delle approfondite analisi, ma i dati che da questo primo
esame vengono fuori non definiscono il quadro che il Consigliere
Beneforti illustrava con toni alquanto drammatici nella sua
relazione.
In ogni caso, in relazione a quanto emerso in seguito agli
accertamenti dell’INAIL, dell’ARPA e
dell’USL, per venire alla seconda domanda, i vertici
aziendali, le organizzazioni sindacali e i rappresentanti dei
lavoratori per la sicurezza hanno sottoscritto un piano di
interventi che, a partire dal 4 giugno, prevede entro 30 giorni
l’effettuazione di un censimento
all’interno dello stabilimento mediante società
specializzata operante nel settore, con l’assistenza
delle rappresentanze sindacali, che terrà conto anche di tutte le
indicazioni che verranno raccolte dai singoli lavoratori; quindi si
farà un'indagine a tappeto sulla situazione amianto
all’interno dello stabilimento.
Il Piano prevede inoltre entro 45 giorni
l’effettuazione di rilievi ambientali nelle aree in
cui verrà riscontrata la presenza di materiali contenenti amianto
al fine di determinare l’eventuale presenza di fibre
aerodisperse e la loro entità ed entro 60 giorni
l’elaborazione di un piano per la rimozione o la
messa in sicurezza dell’amianto eventualmente
individuato; il tutto verrà accompagnato dall'esecuzione di visite
mediche per i lavoratori.
Per venire all’ultima domanda, la normativa
richiamata dall’interpellante dispone la tutela dei
lavoratori in relazione all'esposizione al rischio di amianto e
l’accertamento dei requisiti previsti per la
concessione dei benefici pensionistici. È stata constatata la
presenza attuale con relativa possibile manipolazione di amianto
sia come manufatti utili alla lavorazione sia per la coibentazione
delle linee a caldo.
Per quanto attiene alla concessione dei benefici previdenziali,
sulla base dell'istruttoria compiuta con gli accertamenti e
l’acquisizione di prove documentali attestanti il
livello di esposizione allo specifico rischio, verrà eventualmente
rilasciata dall’INAIL la dichiarazione necessaria
alla concessione dei benefici previdenziali stessi.
In tal senso l’articolo 13 della legge n.
257/1992 prevede che, per i lavoratori che siano stati esposti
all’amianto per un periodo superiore a 10 anni,
l’intero periodo lavorativo soggetto
all’assicurazione obbligatoria contro le malattie
professionali derivanti dall'esposizione
all’amianto, gestita dall’INAIL, sia
moltiplicato ai fini delle prestazioni pensionistiche per il
coefficiente 1,5.
Per quanto riguarda la verifica dei requisiti per i benefici
della legge n. 252, questi spettano all’INAIL e, per
quanto riguarda le strutture della Regione preposte alla verifica
delle condizioni di rischio ambientale, quindi l’USL
e l’ARPA, queste lavorano in stretta collaborazione
con gli uffici dell’INAIL per fare in modo di avere
i dati più precisi e più attendibili possibili rispetto alla
situazione, sia per tutelare la salute dei lavoratori, che per far
fronte alle necessità derivati dalla legge n. 257/1992.
Président
La parole au Conseiller Beneforti.
Beneforti (PVA-cU)
Prendo atto della sua risposta,
Assessore, comunque mi sento di confermare tutto quanto ho detto
nella mia illustrazione.
Non voglio drammatizzare la situazione e non voglio renderla più
drammatica di quella che è, ma non si può accettare che, fino al
momento in cui i lavoratori non hanno chiesto certi benefici che
gli sarebbero spettati se riscontravano certe situazioni, nessuno
si sia mai accorto dal 1992 ad oggi che alla Cogne esisteva il
rischio da amianto.
L’ARPA, che ha fatto esami precedenti, non aveva
mai trovato niente; ha trovato oggi perché è intervenuto
l’Istituto infortuni, il quale dovendo pagare e far
pagare all’INPS i benefici previdenziali, va ad
accertarsi se esistono certi rischi.
Nella sostanza, Assessore, noi non vogliamo drammatizzare, ma
vogliamo perlomeno riportare la legalità all’interno
della Cogne Acciai Speciali. A noi interessa che vengano colmati i
ritardi che i lavoratori sono costretti a registrare oggi e che le
leggi siano rispettate.
A noi interessa anche un’altra cosa oltre al
fatto che i lavoratori possano beneficiare dei diritti previsti
dalle leggi. A noi interessa sconfiggere, come ho detto nella mia
relazione iniziale, l’arroganza dimostrata anche in
questa occasione dalla dirigenza della Cogne nei confronti dei
lavoratori e dei rappresentanti sindacali. I lavoratori interessati
ci hanno riferito delle cose che lasciano molto a desiderare; su
questo aspetto faremo i dovuti accertamenti e ne faremo
l’uso che deve essere fatto.
A noi interessa anche che l’azienda abbia il
registro del censimento amianto, che è obbligatorio per legge e
dove devono essere registrate le fasi di smaltimento.
A noi interessa che dalla scheda personale di ogni lavoratore
risulti lo stato lavorativo da cui poter individuare i periodi in
cui ha lavorato e dove c’era il rischio di
amianto.
Come dicevo, da quanto ci è stato riferito il rischio da amianto
è dappertutto all’interno della società, non solo in
certe zone limitate e questo sussiste perché ci sono sempre le
vecchie strutture, niente è stato bonificato, né rimosso per essere
portato in ambienti protetti all’interno dello
stabilimento.
Le aree di lavoro non sono state isolate;
l’isolamento effettuato con l’amianto
nel passato è ancora lì a dimostrare l’incuria
aziendale perché niente è stato fatto per rimuoverlo.
Dai colloqui che abbiamo avuto con gli addetti ai lavori è
balzato evidente che da parte della società si è cercato di
sfruttare il più possibile l’esistente, come se la
società se ne dovesse andare domani.
Ciò che occorre pertanto è che la Cogne comprenda che
l’elemento fondamentale della sicurezza e
prevenzione sul lavoro è il cambiamento culturale ed organizzativo
che la società si deve dare superando quella mentalità che tuttora
esiste. Se non c’è un cambiamento culturale e
organizzativo, se non c’è la volontà politica di
farlo, il problema non verrà risolto.
La società deve capire che quanto avviene nella fabbrica non
deve mai avvenire a scapito della sicurezza, anche la
modernizzazione più redditizia è quella che rispetta la
sicurezza.
Infine la società deve capire che i lavoratori e le loro
rappresentanze possono dare un grosso contributo alle strategie di
sicurezza perché conoscono il loro posto di lavoro e la fabbrica
dove lavorano.
Un ruolo determinante nei confronti della società spetta alle
istituzioni e alla Giunta regionale, spetta alle organizzazioni
sindacali che già si sono fatte carico del problema e hanno avuto
incontri con la società, spetta alle strutture preposte alla
vigilanza, in particolare all’USL. Spetta anche alla
Magistratura a cui ci si deve rivolgere se si rende necessario.
Spetta al Ministero del lavoro, dove ad un tavolo chiamato
tecnico sono stati presi in esame e in riesame i contenzioni che
sono aperti a livello aziendale sui benefici previsti dalla
normativa in vigore; a quel tavolo non è mai stata portata la Cogne
Acciai Speciali di Aosta. Ho qui tutta la documentazione degli
incontri che sono avvenuti in sede ministeriale e le intese che
sono state raggiunte per ottenere il rispetto della legge del
1992.
Da parte nostra, viste le richieste che ci sono pervenute,
seguiremo la vertenza che si è aperta fino alla sua
conclusione.
Ci auguriamo comunque che da parte della Regione si facciano gli
interventi che si rendono necessari e che da parte della società si
dia ascolto a chi ha in mano il problema, in particolare alle
rappresentanze sindacali delegate alla sicurezza che esistono anche
all’interno dello stabilimento e, se non esistono,
devono essere create per essere di supporto anche agli enti
preposti alla sicurezza nella nostra Regione.
