Classificazione
ASSISTENZA SANITARIA E OSPEDALIERA
Personale medico e paramedico


Resoconto integrale del dibattito dell'aula
Oggetto del Consiglio n. 2235 del 6 novembre 1996 - Resoconto
SEDUTA ANTIMERIDIANA DEL 6 NOVEMBRE 1996
OGGETTO N. 2235/X Servizio di trasporto sanitario a pagamento
svolto da dipendenti dell'USL. (Interrogazione)
Interrogazione Premesso che alcuni dipendenti dell'USL
effettuano, al di fuori dell'orario di lavoro, un servizio di
trasporto sanitario a pagamento, utilizzando attrezzature di
proprietà del medesimo ente pubblico;
i sottoscritti Consiglieri regionali
Interrogano
l'Assessore competente per conoscere:
1) se tale servizio, che come precisato in premessa si realizza
al di fuori dell'orario di lavoro, è legalmente riconosciuto dalla
legge e, in caso affermativo, quale tipo di rapporto contrattuale
si viene a configurare tra i dipendenti e la Pubblica
Amministrazione;
2) sotto la responsabilità di quale organismo esso viene
svolto;
3) se in tale servizio non sia ravvisabile un'ipotesi di
concorrenza sleale della Pubblica Amministrazione nei confronti dei
privati.
F.to: Tibaldi - Lanièce
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Gli interroganti chiedono al primo punto se tale
servizio, che come precisato in premessa si realizza al di fuori
dell'orario di lavoro, è legalmente riconosciuto dalla legge e, in
caso affermativo, quale tipo di rapporto contrattuale si viene a
configurare tra i dipendenti e la pubblica amministrazione. L'USL
risponde che la legge regionale n. 70 del 20 agosto 1993, allegato
B, punto 2, individua le prestazioni a pagamento; il rapporto
contrattuale è quello regolamentato dal contratto di lavoro, là
dove prevede attività di tipo libero-professionale. Nello specifico
il riferimento è al regolamento approvato dall'USL con delibera
commissariale n. 1967 del 22 giugno 1994, successivamente
aggiornato con delibera di direttore generale n. 2665 del 1° agosto
1995.
Sul punto 2, sotto la responsabilità di quale organismo esso
viene svolto, l'USL risponde che l'attività a pagamento prevista
dalla legge regionale è regolamentata con provvedimento USL sotto
la responsabilità del primario del "118" per quanto attiene
l'organizzazione del servizio.
Sulla terza domanda, se in tale servizio non sia ravvisabile
un'ipotesi di concorrenza sleale della pubblica amministrazione nei
confronti dei privati, l'USL dice che l'attuale organizzazione
della chiamata prevede l'obbligo da parte dell'operatore di
centrale di fornire chiaramente tutte le informazioni utili
affinché l'utente sia in grado di decidere a chi rivolgersi per
l'effettuazione del servizio, e cioè ente o struttura che svolge il
servizio a pagamento, rispettive tariffe e qualifiche del
personale.
Non si ravvisa pertanto alcuna possibile concorrenza sleale,
anche perché il cittadino non è obbligato a telefonare al 118 per
questo tipo di servizio.
Per quanto riguarda l'Assessorato, vorrei riprendere
l'articolato della legge regionale 70, l'articolo 3, comma 2, della
legge, dove parla di erogazione delle prestazioni, dice che le
modalità di erogazione delle prestazioni di cui all'articolo 2 sono
definite nell'allegato B alla presente legge. L'allegato B recita:
"Le prestazioni di soccorso e di trasporto sanitario di cui agli
articoli 2 e 3 della presente legge sono erogate con le seguenti
modalità: 1) prestazioni gratuite che sono essenzialmente due,
quando il trasporto è seguito dal ricovero ospedaliero e quando il
mancato ricovero ospedaliero è determinato da accertamenti
effettuati in pronto soccorso." Le prestazioni a pagamento invece
sono definite da questo allegato nel modo seguente: "L'U.O. di
soccorso sanitario 118 assicura di norma il soddisfacimento delle
richieste di trasporto effettuate da privati, fuori dai casi di
intervento indicati al punto 1, avvalendosi di mezzi propri o delle
altre strutture di trasporto sanitario convenzionate. L'utilizzo di
mezzi e personale proprio dell'USL in rapporto a tali richieste non
può comunque comportare modifiche all'organizzazione e al
funzionamento del sistema di soccorso e di trasporto e comporta il
pagamento di una tariffa a carico del soggetto richiedente. Le
tariffe sono determinate annualmente dall'USL, sentito il parere
del responsabile dell'U.O. 118 e tenuto conto degli effettivi costi
di esercizio in accordo con la programmazione regionale. Nel caso
di manifestazioni organizzate da enti pubblici o privati, per le
quali i soggetti organizzatori richiedono la disponibilità di
personale sanitario e di mezzi di soccorso, l'USL può assicurare il
soddisfacimento di tali richieste con le stesse modalità previste
per le altre prestazioni a pagamento".
Aggiungo che la legittimazione a fare questo non deriva
propriamente come ha detto l'USL dal contratto di lavoro, perché in
materia di personale non medico i contratti di lavoro non parlano
di attività libero-professionale, non dicono nulla, ma deriva sia
dal DPR n. 761 che rinvia al T.U. dei dipendenti civili dello
Stato, sia dal decreto legislativo n. 29, il cui articolo 58, comma
2, dice che le pubbliche amministrazioni non possono conferire ai
dipendenti incarichi non compresi nei compiti e doveri di ufficio,
che non siano espressamente previsti o disciplinati da legge o da
altre fonti normative o che non siano espressamente
autorizzati.
In questo caso è disciplinato dalla legge n. 70 ed è autorizzato
e regolamentato da un preciso regolamento, contenuto nella
deliberazione al commissario straordinario n. 1967 del 22 giugno
1994 successivamente aggiornato.
Il regolamento definisce la tipologia delle prestazioni a
pagamento, se si tratta di ambulanza di soccorso con equipaggio
volontario, se si tratta di ambulanza di soccorso con due
ambulanzieri e un infermiere professionale, ambulanza con due
ambulanzieri e un medico, ambulanza di soccorso avanzato con due
ambulanzieri più infermiere professionale più un medico, ambulanza
di soccorso avanzato con due ambulanzieri, un infermiere
professionale e un rianimatore, e definisce le differenti tariffe
di trasporto. Alla fine dice che il 65 percento della prestazione a
pagamento viene versato all'USL, dall'USL al personale a cadenza
bimestrale; rimane il 35 percento all'USL e il 65 percento viene
distribuito con una regolamentazione precisa: 50 percento personale
ambulanziere, 45 percento personale medico, a seconda delle
tipologie dei trasporti.
Se, come mi pare di capire, la richiesta degli interroganti
riguarda l'eventuale ipotesi di concorrenza sleale della pubblica
amministrazione nei confronti del privato, mi permetto di dire che
la riforma sanitaria sta tentando di mettere a tutti gli effetti il
Servizio sanitario pubblico alla stessa stregua del servizio
privato, e che è un obbligo istituzionale dell'USL far pagare i
servizi che non rientrano nei compiti istituzionali a tutti gli
effetti. E questi servizi sono tipici servizi a pagamento perché la
legge n. 70 regolamenta il soccorso ma non regolamenta i trasporti
cosiddetti "secondari".
Ciò avviene regolarmente in tutte le regioni d'Italia; qualunque
cittadino valdostano abbia avuto la sventura di essere ricoverato
fuori dalla Valle d'Aosta ed abbia avuto necessità del trasporto
nella nostra regione, si è reso conto che gli ospedali anche
pubblici fanno comunque sempre pagare il servizio di trasporto
utilizzando in genere delle strutture convenzionate come la Croce
verde, la Croce rossa ed altre di questo tenore. Per cui non si
tratta assolutamente di concorrenza sleale, si tratta solo di
rimborsare il costo delle spese ed è un'entrata non indifferente
per quanto riguarda l'USL.
Presidente Ha chiesto la parola il Consigliere Tibaldi.
Tibaldi (Ind) Ringrazio l'Assessore della risposta, ma rimangono
alcune perplessità di fondo che adesso cercherò di esporre.
Nell'interrogazione che abbiamo fatto si precisavano tre punti
fondamentali, ai quali l'Assessore in qualche maniera ha cercato di
dare risposta, primo fra i quali è quello relativo al fatto di
cercare di capire dov'è l'appiglio legislativo in questo tipo di
attività, che ripeto mi sembra unica, qui, rispetto ad altre
regioni o situazioni analoghe nel resto dell'Italia, dove l'USL
eroga prestazioni di trasporto a pagamento con una modalità di
rapporti che assolutamente non è chiara.
L'Assessore fa riferimento alla legge n. 70, che per quanto
riguarda il trasporto sanitario a pagamento è ampia e indefinita,
lo tocca marginalmente, mentre è una legge che va nella direzione
di disciplinare in maniera più approfondita il soccorso,
l'emergenza, demandando a successivi provvedimenti regolamentari -
come infatti è avvenuto - la modalità e l'organizzazione dei
trasporti sanitari a pagamento.
Non mi pare che dalla risposta fornita dall'Assessore ci sia
stato un soddisfacimento di questa domanda, perché non è stato
neanche precisato che tipo di autorizzazione è stata conferita a
questi soggetti che esercitano l'attività di trasporto sanitario a
pagamento: se è un'autorizzazione di tipo pubblico, come quella
dell'USL, se è un'autorizzazione di tipo privato, come quella di
grosse strutture qual è ad esempio la Cogne Acciai Speciali che ha
la sua ambulanza, o altre strutture che hanno un servizio di
emergenza e di trasporto interno, o se si tratta di
un'autorizzazione del tipo di autonoleggio con conducente.
Dico questo: il tipo di rapporto contrattuale che si viene a
creare fra gli ambulanzieri dell'USL e la stessa USL è tutto meno
che chiaro! Gli ambulanzieri dell'USL svolgono quest'attività nel
cosiddetto periodo di "dopo lavoro", e non è qualificata
quest'attività né come lavoro straordinario, né rientra in quel
periodo di tempo lavorativo che normalmente è previsto dal
contratto. Dalla risposta dell'Assessore non ho capito se si può
ipotizzare che si configuri una società di fatto fra l'ambulanziere
o gli ambulanzieri che svolgono il servizio e l'USL, perché come
ripeto penso e spero che l'Assessore o il direttore generale
dell'USL, prima di porre in essere questo tipo di trasporto
sanitario, abbiano chiesto i pareri legali del caso, perché è una
situazione che è unica nel nostro Paese. Sappiamo che il Governo
Prodi tende a ribadire l'esclusività del rapporto dipendente
pubblico-pubblica amministrazione, e invece in questo caso abbiamo
dei dipendenti di un ente pubblico, l'USL nella fattispecie, che al
di fuori del loro orario di lavoro usano mezzi pubblici e strutture
pubbliche, le ambulanze, per esercitare un trasporto sanitario a
pagamento a favore di privati. Questa è la prima caratteristica
anomala di questo servizio.
L'Assessore ha citato l'allegato B, l'articolo 3, 2° comma, ha
fatto riferimento al DPR n. 761, al decreto legislativo n. 29, ma
non mi sembra che tutte queste norme testé citate facciano un
riferimento esplicito a questo tipo di modalità organizzativa.
Piuttosto, la delibera che ha citato lo stesso Assessore, delibera
n. 1967 del 22 giugno 1994, adottata dall'allora dirigente generale
Morelli, ha fissato le regole per l'erogazione delle prestazioni a
pagamento per le attività di assistenza e trasporto, effettuate dal
soccorso sanitario e dal 118. É questo l'elemento cardine di
quest'attività organizzata.
Ripeto, ci sono grossi dubbi da parte nostra e grosse
perplessità sul fatto che si crei una vera e propria società di
fatto fra gli ambulanzieri e l'USL, un meccanismo contrattuale che
non abbiamo riscontrato in nessun'altra regione d'Italia.
Sotto la responsabilità di quale organismo viene svolto? E anche
qui la domanda non è casuale, per il semplice fatto che se non sono
dipendenti pubblici mentre esercitano l'attività con mezzi
pubblici, con le ambulanze, sotto la direzione e la responsabilità
di quale organismo sono? Mi risponde l'Assessore che sono sotto la
responsabilità del primario del 118, sotto il profilo organizzativo
e tecnico da parte del primario del 118. Allora, se succede un
incidente ne risponde il primario del 118? Lungi da noi, ma se
succedesse un incidente, nel momento in cui l'ambulanza pubblica
utilizzata per un servizio di trasporto a pagamento, guidata da due
ambulanzieri dell'USL, che però non sono in veste di dipendenti
pubblici ma sono in una veste sconosciuta, ha un incidente con
lesioni gravi o morte o dei conducenti o del paziente, chi ne
risponde: il primario? É una tipologia che è tutta da
approfondire!
E poi non possiamo dire che non si concreti un'ipotesi di
concorrenza sleale, perché questi trasporti sanitari a pagamento
costano la bellezza di 1.500 lire/km, mentre sappiamo che i privati
che esercitano nella nostra regione un trasporto analogo lo
esercitano alla cifra di 1250 lire circa, o addirittura secondo una
convenzione che era stata stipulata e che ora va a scadenza fra
questi privati e l'USL, a 990 lire. Per prima cosa si rileva un
danno per lo stesso utente. L'utente che beneficia di questi
trasporti sanitari anomali da parte dell'USL paga di più che non se
usufruisse di un trasporto privato, quindi invece di 1250 lire o
convenzionato con l'USL 990 paga 1500 lire.
A questa organizzazione di attività di trasporto non ha preso
parte solo l'USL; mi è sembrato di raccogliere nella risposta
dell'Assessore una certa deresponsabilizzazione su questo fatto, e
invece anche l'Assessore ha preso posizione con delle direttive
precise. Mi riferisco ad esempio a quella del 4 maggio 1995 dove
salta fuori una vertenza fra alcuni dipendenti dell'USL e un
privato: l'Assessore stabilisce che dal 4 maggio '95 per il futuro
i servizi a pagamento per attività di trasporto vengano affidati in
prima istanza al servizio pubblico e successivamente, in caso di
impedimento, al privato. Quindi non si può parlare di managerialità
dell'USL per portarla a livelli di mercato, e poi mettere questa
clausola capestro; signori, il mercato dice prima l'USL e poi,
eventualmente, i privati. Qui paradossalmente si dà a disposizione
di dipendenti dell'USL strutture pubbliche, mezzi pubblici, non si
sa come sono contrattualizzati e fanno concorrenza al privato ad un
prezzo superiore che l'utente deve pagarsi comunque.
C'è da dire che questi prezzi sono stati fissati e richiesti
anche dallo stesso coordinatore tecnico dell'USL valdostana, dove
in una lettera del 9 maggio 1995 ha lamentato che le tariffe
attualmente in vigore non risultano per nulla convenienti per
l'USL, poiché non coprono neppure le spese vive. Allora cosa
propone il coordinatore tecnico? Fa un'analisi dei costi
chilometrici e risulta che il costo chilometrico dell'ambulanza
ammonta a 1091,5 lire, in conseguenza è esclusa praticamente la
prestazione dell'equipaggio, che sarebbe di 10.724 lire a ora; ma
questo prezzo non può essere corrisposto perché gli ambulanzieri
non sono in veste di dipendenti pubblici in quel momento, sono in
questa veste che è assolutamente ibrida.
Di fronte a questa spesa che è stata analizzata da un dirigente
dell'USL, si dice che: "in conseguenza di quanto sopra, mantenendo
fissa la quota spettante agli ambulanzieri, che è fissata nel 65
percento, le tariffe attuali andrebbero così rideterminate", e si
propongono le 1500 lire attualmente praticate ma con una quota per
l'USL che sia almeno necessaria a coprire le 1091 di spesa, cioè
1100 all'USL e la restante quota di 400 lire agli ambulanzieri.
In realtà così non è stato, perché in una delibera successiva
vediamo che la tariffa viene sì fissata a 1500 lire, ma il 65
percento non serve per coprire le spese vive delle ambulanze, e
questa è un'altra contraddizione che si rileva in questo servizio,
in quanto viene versata dall'USL al personale a cadenza bimestrale,
se trattasi di personale dipendente, oppure a cadenza trimestrale a
singole associazioni se trattasi di personale volontario.
Inoltre è di tutta evidenza che non risulta possibile inserire
né la determinazione della tariffa, né il costo orario degli
ambulanzieri - perché come dicevo prima non sono in veste di
dipendenti pubblici - né il costo chilometrico degli stessi, al
fine di mantenere comunque una certa concorrenzialità tariffaria
con enti o soggetti privati che o non hanno o hanno solo in misura
minima personale dipendente.
Mi pare che la somma di tutte queste affermazioni, che sono
state fatte attraverso scambi epistolari fra dirigenti dell'USL,
stia a manifestare chiaramente che c'è volontà di fare una
concorrenza sleale nei confronti dei privati; nei confronti di quei
pochi privati che potrebbero invece innestare un discorso
conveniente ed economico per lo stesso utente, senza gravare sulle
casse dell'USL in questa maniera, perché qua non si ha una
situazione di managerialità. L'Assessore ha detto che arrivano dei
soldi, sì ma arrivano in misura talmente ridotta che l'USL non
copre nemmeno le spese vive e gli unici a beneficiarne alla fine
non sono né gli utenti né l'USL, ma gli ambulanzieri che usufruendo
di mezzi e strutture pubbliche - e sottolineo: in maniera
completamente anomala e ingiustificata - svolgono questi trasporti
a pagamento.
L'invito che facciamo all'Assessore è quello di approfondire con
parere legale e serio l'efficacia e la legalità di questo servizio,
che ripeto non ha simili né in Italia né in Europa. Mi sembra che
questa sia una situazione assolutamente fuori dalla normalità, dove
ci sono talmente tante contraddizioni che alla fine a beneficiarne
sono pochi, ma non gli utenti e neppure l'ente pubblico.
Si dà atto che, dalle ore 10,28, presiede il Vicepresidente
Aloisi.
