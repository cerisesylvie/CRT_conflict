Classificazione
BILANCIO E CONTABILITA' REGIONALE



Oggetto del Consiglio n. 852 del 24 luglio 2019 - Resoconto
OGGETTO N. 852/XV - D.L. n. 35: "Secondo provvedimento di
variazione al bilancio di previsione finanziario della Regione per
il triennio 2019/2021. Modificazioni di leggi regionali".
Rini (Presidente)
- Passiamo ora all'esame del disegno di
legge n. 35. Metto in votazione l'articolo 1. La votazione è
aperta. La votazione è chiusa.
Presenti: 34
Votanti: 19
Favorevoli: 19
Astenuti: 15 (Aggravi, Cognetta, Distort, Gerandin, Luboz,
Lucianaz, Manfrin, Mossa, Nasso, Pulz, Restano, Russo, Sammaritani,
Spelgatti, Vesan)
Il Consiglio approva.
Presidente
- Articolo 2. Stesso risultato. Articolo 3.
Stesso risultato. Articolo 4. Stesso risultato. Articolo 5. Stesso
risultato. Articolo 6. Stesso risultato. Articolo 7. Stesso
risultato. Articolo 8. Stesso risultato. Articolo 9. Stesso
risultato. Articolo 10. Stesso risultato. Cominciamo con l'analisi
degli emendamenti presentati dai Consiglieri dei gruppi Lega Vallée
d'Aoste, Mouv' e Gruppo Misto. Vi è l'emendamento n. 4, primo
firmatario il Consigliere Aggravi, che viene ritirato. Vi è poi
l'emendamento n. 9, quello che inseriva l'articolo 10ter, ritirato
anche questo. Articolo 11. Stesso risultato. Vi è poi l'emendamento
n. 1, primo firmatario il collega Aggravi, che introduce l'articolo
11bis. La parola al collega Sammaritani per l'illustrazione.
Sammaritani (LEGA VDA)
- L'emendamento che abbiamo
proposto è funzionale a finanziare il progetto di messa in
sicurezza del complesso che a suo tempo ospitava l'Istituzione
scolastica Regina Maria Adelaide sita in via Torino di Aosta, per
far sì che venga reso nuovamente agibile e fruibile alla
destinazione didattica, educativa, amministrativa e di servizio
all'utenza. È inutile dire che si tratta di un immobile importante,
collocato in una situazione nevralgica della città di Aosta e
quindi è molto importante dargli una destinazione, che, secondo
noi, era quella originaria e quella dovrebbe rimanere. In ogni caso
occorre appunto investire delle risorse per far sì che si possa
capire come si possa poi ancora sfruttare questo immobile in ambito
scolastico.
Ancor prima di immaginare dal punto di vista anche urbanistico
l'utilizzo di ulteriori terreni, ulteriori spazi, creando magari
anche a volte delle grosse difficoltà, delle grosse criticità
all'interno di una città come Aosta, che già in certi momenti è
anche, per certi versi, caotica e comunque con dei problemi anche
di trasporti, di servizi e quant'altro, noi pensiamo che sia
importante pensare al recupero di questi immobili, che lasciati
magari lì per tanti anni possono costituire anche dei grossi
problemi sotto tutti i profili e non ultimo anche quello della
sicurezza. Come dicevamo, quindi questo emendamento ha questa
funzione, sarebbe molto importante investire delle risorse
economiche per far sì appunto che si possa di nuovo ragionare in
termini di fattibilità e di reinserimento nel tessuto urbanistico
di questo immobile così importante e così impattante anche sotto il
profilo dell'urbanistica cittadina. Noi crediamo quindi che si
possa in qualche modo riallocare traendo queste sostanze
finanziarie dalle risorse provenienti dalla missione 5, che è
quella della tutela e valorizzazione dei beni, attività culturali,
programma 5.001, per far sì che oltretutto molto denaro pubblico
già speso a proposito di questo immobile anche poco tempo prima di
chiuderlo, perché furono spesi molti denari pubblici per
controsoffittature, per infissi nuovi e poi appunto per chiuderlo
quasi subito dopo... Riteniamo quindi che sarebbe molto importante
intervenire su questo immobile inizialmente appunto investendo
questo denaro intanto nel cercare di capire come si possa rendere
di nuovo fruibile all'utenza in tempi ragionevolmente brevi questo
grande fabbricato nel cuore di Aosta.
Presidente
- La parola all'Assessore Borrello.
Borrello (SA)
- L'emendamento è la logica conseguenza di
un'azione che avevate e avevamo in parte iniziato con una delibera
di Giunta regionale dove avevamo chiesto un approfondimento in
merito agli interessi e alle valutazioni di carattere tecnico e
didattico al fine di andare a fare una valutazione rispetto alla
scuola di Tzamberlet. Di conseguenza, in accordo con la collega
Certan, che successivamente interverrà per andare a integrare, noi
vi chiederemo di andare a ritirare questo emendamento, andando a
prendere come Giunta un impegno chiaro e netto che esplicito in
questa sede, una volta concluso quel percorso di approfondimento,
che ricordo era stato deliberato a ottobre-novembre del 2018,
manifesteremo all'interno della commissione consiliare competente
le istanze e le "risultanze" delle analisi e degli approfondimenti
che sono state fatte da docenti universitari, dai presidenti degli
ordini dei professionisti valdostani e dai dirigenti competenti per
quanto riguarda i Lavori pubblici e l'Istruzione e per quanto
riguarda i rappresentanti del Comune di Aosta. Una volta avute
queste istanze, noi potremo fare una valutazione di carattere
generale per andare a definire i percorsi da fare a seguito di
alcune scelte programmatiche che dovremo prendere.
Io penso che sia opportuno per questo Consiglio regionale venire
coinvolto a livello di una scelta che è decisamente importante sia
per quanto riguarda lo sviluppo della programmazione scolastica ma
anche per quanto concerne gli aspetti più di carattere tecnico. Di
conseguenza, a seguito di una valutazione di carattere generale
delle risultanze prodotte dallo studio, si potranno fare delle
valutazioni che potrebbero anche essere quelle di uno studio legato
alla fattibilità e quant'altro. Ovviamente a monte ci deve essere
una valutazione e una scelta di carattere politico e strategico e
programmatorio. Le chiederei, a nome del Governo, se può ritirare
l'emendamento, in caso contrario ci asterremo per tutto quanto
abbiamo esposto.
Presidente
- La parola all'Assessore Certan.
Certan (AV)
- Solo a integrazione. Finite le analisi del
gruppo di lavoro di cui ha parlato il collega Borrello, è evidente
che la Struttura programmazione dell'edilizia scolastica dovrà fare
tutta una serie di azioni e anche la sede scolastica in via Torino
è una delle sedi che verranno prese in considerazione e che non
abbiamo dimenticato ma proprio perché condividiamo anche gli
aspetti che ha evidenziato lei: quello della centralità nella città
di Aosta e tutta una serie di cose. Riguardo a questo, pertanto,
abbiamo una serie di risorse che abbiamo già allocato e che sono
disponibili ma che chiaramente prescindono un po' da tutte le
valutazioni che dovremo fare come maggioranza ma anche poi credo
tutti insieme riguardo proprio a queste scelte più generali e più
strategiche riguardo a dove andare a investire. Chiediamo... il
collega Borrello ha detto ritiro, più che altro perché voi chiedete
la progettazione, un finanziamento del progetto di fattibilità per
la messa in sicurezza. In realtà, in effetti, la progettazione
viene in un secondo momento dopo che sono stati fatti altri due
documenti - questo è quanto ci hanno riferito anche le strutture,
che stanno chiaramente aspettando proprio la fine dei lavori del
gruppo che si è costituito per queste analisi -: un documento delle
alternative soluzioni, perché se, ad esempio, si proponesse di
abbattere tutto l'edificio, se i costi fossero minori per abbattere
piuttosto che a ristrutturare, è chiaro che non andremmo a
investire soldi per fare le verifiche sismiche che sono preliminari
a un progetto: ecco perché vi chiediamo solo per una questione di
tempo... da settembre a dicembre probabilmente se mettessimo queste
risorse per la progettazione, non si potrebbero utilizzare, non
potrebbero essere impegnati quei soldi. Mentre, ripeto, laddove poi
faremo la scelta e valuteremo quali soluzioni prendere, delle
risorse per fare queste verifiche le abbiamo già destinate, quindi
ci sono e potremo poi procedere. Chiaramente ci prendiamo l'impegno
poi di aggiornarvi sulle evoluzioni.
Presidente
- La parola al collega Sammaritani.
Sammaritani (LEGA VDA)
- Sì, conoscevamo già la
sensibilità degli Assessori Borrello e Certan a proposito di questo
discorso. Noi abbiamo parlato di progettazione nell'emendamento,
naturalmente non siamo attualmente al Governo ma, come voi sapete,
quando lo eravamo, ci eravamo particolarmente impegnati su questo
tema perché, come dicevo già prima nell'introduzione, crediamo
veramente che questo tipo di attività, questo tipo di immobili, che
così incidono fortemente nel tessuto urbano della città, debbano
essere valutati con grande attenzione, così come tutto il discorso
dell'assetto scolastico per evitare appunto criticità magari
future.
Riteniamo quindi che sicuramente con queste rassicurazioni, cioè
con il fatto che questa commissione, che è ancora al lavoro, spero
chiuda le sue valutazioni a breve, possa aver tenuto... ma era
d'altronde nel loro mandato esattamente quello di fare queste
valutazioni, tenendo sempre ben presente la posizione del Maria
Adelaide e quindi di questa possibilità importante di sfogo per la
scuola, perché per tanti anni lo è stata e probabilmente lo potrà
essere anche in futuro, noi ce lo auguriamo. Direi che siamo
sufficientemente soddisfatti e ritiriamo quindi questo
emendamento.
Presidente
- L'emendamento è ritirato. Passiamo all'esame
dell'emendamento n. 2, presentato dai Consiglieri dei gruppi Lega
Vallée d'Aoste, Mouv' e Gruppo Misto, che introduce l'articolo
11ter. La parola al collega Restano per l'illustrazione.
Restano (GM)
- Durante lo scorso Consiglio abbiamo
approvato il programma strategico per la ferrovia. All'interno di
questo programma, ancorché ancora scollegato dal piano regionale
dei trasporti, vi sono dei punti importanti e significativi per lo
sviluppo del nostro territorio: uno di questi è sicuramente
l'affidamento della ciclovia che conduce fino a Courmayeur, quindi
collega Sarre a Courmayeur. Questo punto è ripreso anche nei
reciproci impegni per una collaborazione mirata siglato
dall'attuale maggioranza di Governo: prevede l'affidamento dello
studio di fattibilità ciclovia Pont-Saint-Martin/Courmayeur entro
ottobre 2019.
Conoscendo un pochino il
dossier
, so per certo che parte
della ciclabile, ciclopedonale o ciclovia come la vogliamo
definire, comunque di questo percorso fruibile da ciclisti e pedoni
per quanto riguarda la Bassa Valle è già stato sviluppato, mentre
per l'Alta Valle risulta effettivamente mancante. Altri punti del
programma strategico per la ferrovia sono quelli effettivamente di
riaprire Aosta/Pré-Saint-Didier, di affidare gli studi di
fattibilità, così come anche nell'accordo di governo che avete
appena siglato, per Aosta/Pré-Saint-Didier entro novembre 2019, per
il treno del Monte Bianco entro l'ottobre 2019. A nostro modo di
vedere, sono estremamente collegati alla ciclovia. Perché dico
questo? Perché i dati in possesso dell'Assessorato ci raccontano
una storia triste, il treno Aosta/Pré-Saint-Didier era poco
utilizzato. Con il numero di utenti all'epoca degli studi non si
rimaneva all'interno dei cosiddetti "costi-benefici" e neppure nei
rapporti fra l'investimento pubblico e le entrate. Credo quindi che
l'obiettivo comune di questo Consiglio sia quello di incrementare
gli utenti. Come si può incrementare gli utenti? Sicuramente dando
un servizio moderno, nuovo, la nuova ferrovia, una ferrovia
turistica, ma uno degli elementi, secondo noi, più importanti è
quello di affiancare alla costruzione della ferrovia la ciclovia o
la ciclopedonale, e su questo condividiamo quanto dicono i colleghi
di Rete Civica. Questi percorsi, questi studi di fattibilità, a
nostro modo di vedere, come scritto nel vostro accordo, però devono
andare avanti in parallelo, altrimenti non si riesce ad
approfondire l'argomento e non si ha contezza dei costi/benefici e
delle potenzialità dell'investimento. È per questo motivo che noi
proponiamo l'emendamento che ha per oggetto: "finanziamento del
progetto di fattibilità tecnica ed economica per il completamento
della pista ciclopedonale Courmayeur/Pont-Saint-Martin". È in linea
con il vostro progetto di governo, con le nostre idee di futuro di
sviluppo dell'Alta Valle e con quanto dettato all'interno del
programma strategico della ferrovia.
Presidente
- Altri? Chi intende intervenire? La parola
all'Assessore Bertschy.
Bertschy (AV)
- Dico subito che noi ci asterremo
sull'emendamento non perché non ne condividiamo gli obiettivi e le
finalità ma perché il percorso che stiamo facendo è un percorso che
ci porterà a quell'obiettivo nei tempi e nei modi. Quello che oggi
la legge ci impegna a fare è adeguare i dettami del quadro
normativo attuale che sono in riferimento alla legge n. 2 del
gennaio 2018, che è il piano della rete ciclabile nazionale Bici
Italia, che porta a definire i piani regionali della mobilità
ciclistica all'interno dei quali poi costruire gli studi di
approfondimento come quello che qui viene evidenziato e com'è stato
evidenziato anche all'interno della programmazione che si è data
l'attuale Governo con l'attuale maggioranza. L'obiettivo, oltre a
essere un obiettivo di strategia, e proprio voi giustamente
sottolineavate il fatto nello scorso Consiglio di quanto il piano
regionale dei trasporti e i programmi di strategia debbono trovare
un loro sviluppo coerente e soprattutto un loro sviluppo omogeneo
in senso di programmazione degli spazi e recupero delle
infrastrutture. In questo senso noi vogliamo completare la
definizione di questo piano regionale della mobilità ciclistica e
poi da lì partire per sviluppare tutto il resto della
strategia.
Colgo l'occasione anche per dire che nel recente piano di
rafforzamento delle varie strutture degli Assessorati abbiamo
previsto un posto in pianta organica per un funzionario di livello
D, che andrà a occuparsi del governo e della programmazione
politica della mobilità ciclistica. In questa fase il Governo ha
cercato di meglio individuare la strategia amministrativa, oltre a
quella politica per il futuro, passiamo da una fase dove
l'Assessorato dei lavori pubblici si è occupato di realizzare delle
opere di piste ciclabili a una fase dove bisogna raccogliere gli
stimoli che arrivano anche dal territorio, in particolare da alcuni
Comuni, e iniziare a costruire una programmazione politica che
passa per gli atti normativi, per i progetti ma anche per un
presidio all'interno dell'Amministrazione regionale nel nostro
Assessorato di queste politiche. In autunno quindi sicuramente un
funzionario appunto si occuperà di coordinare sul territorio anche
tutte le politiche di settore; credo che questo aiuterà a lavorare
in maniera più ordinata. Grazie quindi per lo stimolo ma andiamo
avanti nella direzione che abbiamo programmato.
Presidente
- Altri? La parola al collega Restano.
Restano (GM)
- Io direi che gli stimoli del territorio
vadano raccolti tutti, non solo quelli dei singoli che vogliono
magari venire a lavorare in Assessorato, perché mi auguro che non
sia una persona interessata direttamente, vedremo poi il nome
dell'incaricato. Prendiamo però atto di quanto da lei detto, con
rammarico dobbiamo prenderne atto, poco fa ci è stato detto che un
tavolo estivo di confronto non viene negato a nessuno, in questo
caso è appena stato fatto. Ci auguriamo che tutto venga espletato
in sinergia e in collaborazione con il territorio ma soprattutto
che i progetti che vedranno ingenti investimenti non nascano
isolati tra loro e che tengano conto del potenziale che può portare
una pista ciclopedonale alla ferrovia, altrimenti, mi dispiace
dirlo, ma i conti fatti dai tecnici ci dicono che la ferrovia non
ha ragione di esistere.
Presidente
- La parola al collega Luboz.
Luboz (LEGA VDA)
- Solo una piccola riflessione
sull'argomento, non tanto sul ciclopedonale, perché ovviamente è
un'opera di rilevante importanza, però sicuramente sarebbe
opportuna prenderla in considerazione, ma magari anche solo piccoli
interventi perché ho raccolto la segnalazione di tanti ciclisti che
hanno problemi di circolazione sulla strada statale, soprattutto da
Villeneuve a Morgex, ci sono tre gallerie pericolosissime, ci sono
già state vittime. Presumo quindi che l'Amministrazione regionale
possa e debba prendere accordi con l'ANAS in modo da poter
permettere ai ciclisti di evitare la galleria perché c'è il
passaggio a fianco. Questo quindi è un invito che rivolgo
all'Esecutivo, se può in qualche modo provvedere.
Presidente
- Non ci sono altri? La parola all'Assessore
Bertschy.
Bertschy (AV)
- Approfitto per dire che la programmazione
e il piano hanno proprio l'obiettivo di individuare tutti i punti
critici e cercare di avere una visione di strategia e di
investimento e anche di raccogliere tutte quelle che oggi sono le
criticità, perché abbiamo fatto un buon percorso di investimento
fino ad ora ma è limitato a un'idea della pista ciclabile e
soprattutto a un'idea della bici legata allo sport. Ci sono passi
in avanti da fare e colgo l'occasione per dire che l'obiettivo è di
inserire un funzionario ma ci sarà un avviso di mobilità e questo
sarà il lavoro per andare a ricoprire questo posto in pianta
organica che è stato creato. Nulla di più, nulla di meno,
l'importante quindi credo sia governare sempre di più questa che
diventa una strategia nuova e alla quale crediamo tutti, è inserita
anche nella legge che è stata rinviata e credo tanto ci sarà da
fare.
Chiudo con una chiosa sulla ferrovia: evidentemente nessuno di
noi immagina di riaprire la ferrovia nelle condizioni in cui è
stata chiusa. Se è stata chiusa, c'erano dei motivi; per riaprirla,
bisogna avere un obiettivo completamente diverso e avere alle
spalle una programmazione che ci permetta di dire che può essere
raggiunto. Sarebbe un peccato riaprire una ferrovia nelle
condizioni appunto in cui... tutti abbiamo visto il perché è stata
chiusa ma invece rilanciare sull'idea di una ferrovia che possa
arrivare in Alta Valle è quello che fa parte della strategia che
abbiamo discusso 15 giorni fa.
Presidente
- Altri? Metto quindi in votazione, colleghi,
l'emendamento n. 2 presentato dai Consiglieri dei gruppi Lega
Vallée d'Aoste, Mouv' e Gruppo Misto, che introduce l'articolo
11ter. La votazione è aperta. La votazione è chiusa.
Presenti: 34
Votanti: 15
Favorevoli: 15
Astenuti: 19 (Baccega, Barocco, Bertin, Bertschy, Bianchi,
Borrello, Certan, Chatrian, Daudry, Farcoz, Fosson, Marquis,
Minelli, Morelli, Nogara, Peinetti, Rini, Testolin, Viérin)
Il Consiglio non approva.
Presidente
- L'emendamento n. 3, che introduce l'articolo
11quater è ritirato. Passiamo quindi all'articolo 12. La votazione
è aperta. La votazione è chiusa.
Presenti: 34
Votanti: 19
Favorevoli: 19
Astenuti: 15 (Aggravi, Cognetta, Distort, Gerandin, Luboz,
Lucianaz, Manfrin, Mossa, Nasso, Pulz, Restano, Russo, Sammaritani,
Spelgatti, Vesan)
Il Consiglio approva.
Presidente
- Vi è poi l'emendamento n. 6, che introduce
l'articolo12bis, che è ritirato. Metto in votazione l'articolo 13.
Posso dare lo stesso risultato? Stesso risultato. Articolo 14. La
votazione è aperta. La votazione è chiusa. Articolo 15. Stesso
risultato. Articolo 16. Stesso risultato. Vi sono poi gli allegati,
esaminiamo prima solamente gli emendamenti agli allegati.
L'emendamento n. 5 presentato dai Consiglieri dei gruppi Lega
Vallée d'Aoste, Mouv' e Gruppo Misto è ritirato. Gli emendamenti n.
7 e n. 8 e l'emendamento n. 1 all'allegato D dei Consiglieri dei
gruppi Lega Vallée d'Aoste, Mouv' e Gruppo Misto e gli emendamenti
n. 1, n. 2 e n. 3 della collega Pulz sono inammissibili in
considerazione del parere negativo dell'Assessorato delle finanze e
quindi non vengono messi in votazione. Posso dare lo stesso
risultato per l'allegato A? Stesso risultato. Allegato B. Stesso
risultato. Allegato C. Stesso risultato. Allegato D. Stesso
risultato. Allegato E. Stesso risultato.
Ora, chiedo se qualcuno vuole fare delle dichiarazioni di voto
prima della votazione della legge nel suo complesso. Ha chiesto la
parola l'Assessore Certan per dichiarazione di voto.
Certan (AV)
- Velocemente solo per specificare che
l'articolo 10, siccome in queste settimane è stato oggetto di
diversi comunicati, modifica l'articolo 7 della legge n. 12/2018,
la legge finanziaria 2019, integrando l'elenco dei macroaggregati
per i quali è possibile effettuare variazioni compensative con la
dicitura: "
104 - Trasferimenti correnti
". Questa dicitura
acconsente il trasferimento alle istituzioni scolastiche regionali
e al Convitto regionale Federico Chabod delle risorse previste
dalla contrattazione collettiva integrativa nazionale di comparto e
finalizzate a remunerare il personale docente ed educativo per le
finalità elencate nel contratto per il comparto istruzione e
ricerca. Questo per dire che di solito queste funzioni venivano
liquidate alla fine dell'anno scolastico nel mese di giugno;
quest'anno, come previsto peraltro dalla legge, verranno liquidate
entro la fine dell'anno scolastico, che, come tutti sapete, è il 31
agosto.
La variazione della norma è necessaria per poi procedere in
particolare all'erogazione alle istituzioni scolastiche dei
finanziamenti relativi al fondo dell'istituzione scolastica, alle
attività complementari di educazione fisica, funzioni strumentali
ad alcune misure incentivanti per progetti vari e alla
valorizzazione del personale docente. Questo per dire, usando le
parole del collega Gerandin che dice sempre: "è giusto che i
valdostani sappiano, è giusto che si sappia", che questo ritardo di
un mese, o comunque questo trasferimento che arriverà alle
istituzioni con una ventina di giorni di differenza rispetto agli
anni scolastici passati, è dovuto davvero a questa piccola dicitura
che doveva essere messa nel bilancio armonizzato e che quindi oggi
approviamo entro il 31. Tutte le istituzioni potranno, tra le altre
cose alcune istituzioni hanno anche già risorse di cassa e potranno
già farlo, con la variazione oggi approvata potrà essere fatto
tutto il passaggio. Credo che fosse importante visto anche un po'
quello che nelle scorse settimane era uscito a livello di
comunicati stampa e di discussione.
Presidente
- Altri in dichiarazione di voto? La parola al
collega Aggravi.
Aggravi (LEGA VDA)
- Soltanto per esprimere il voto del
gruppo Lega Vallée d'Aoste e sarà un voto di astensione. Abbiamo
però tuttavia riscontrato, forse frutto anche della concertazione
di questa mattina, l'ottenimento di impegnative e di qualche
piccolo risultato, non marchette sicuramente, comunque ci
esprimeremo per un voto di astensione.
Presidente
- Se non ci sono altre richieste, possiamo
mettere in votazione... la parola all'Assessore Testolin.
Testolin (UV)
- Solo per due sottolineature in fase di
dichiarazione di voto ma per rispondere più che altro a delle
considerazioni espresse dal collega Gerandin: una che è in merito
al disavanzo, quindi relativo alla legge che abbiamo appena votato
e che era evidentemente frutto di un'impostazione tecnica anche di
bilanci che venivano gestiti con i residui in maniera molto meno
puntuale di quello che invece l'armonizzazione del bilancio attuale
ha imposto. È quindi un passaggio che comunque sia ha dimostrato
che i conti regionali, a distanza di due anni, sono assolutamente
in ordine e allineati con le caratteristiche richieste al momento e
evidentemente il frutto di una gestione diversa che lavorava su
situazioni pluriennali e non sulle spese effettivamente impostate
sull'anno... permettevano di gestire in maniera non così attenta
come attualmente.
L'altro aspetto è solo per sottolineare come questa variazione,
a differenza di altre, ha comunque permesso di destinare delle
risorse che erano in spesa corrente a spese di investimento che
penso debba essere un elemento di assoluta rilevanza e comunque da
sottolineare e poi ancora - lo ribadisco perché probabilmente nella
disamina di replica non era emerso - determinate iniziative che
sono state stornate da questo bilancio per essere riallocate su
altre situazioni, tipo quella della modernizzazione delle aziende o
comunque degli investimenti a favore del personale delle aziende,
sono riproposte nel 2022, per cui non sono risorse che sono
sottratte al mondo del lavoro, al mondo dell'occupazione, a
beneficio del tessuto industriale valdostano ma sono state
riallocate per dare comunque le stesse coperture, le stesse
garanzie, ma verranno altrettanto opportunamente utilizzate quelle
di quest'anno sempre nello stesso settore allocate in modo diverso.
Per questo credo che era doveroso dirlo e con questo ringrazio solo
ancora gli uffici che hanno permesso la realizzazione in questa
seconda variazione a distanza di poco tempo e che hanno collaborato
in maniera fattiva con tutti gli Assessorati per la messa in piedi
del documento.
Presidente
- Possiamo mettere in votazione, colleghi, il
testo nel suo complesso. La votazione è aperta. La votazione è
chiusa.
Presenti: 34
Votanti: 19
Favorevoli: 19
Astenuti: 15 (Aggravi, Cognetta, Distort, Gerandin, Luboz,
Lucianaz, Manfrin, Mossa, Nasso, Pulz, Restano, Russo, Sammaritani,
Spelgatti, Vesan)
Il Consiglio approva.
