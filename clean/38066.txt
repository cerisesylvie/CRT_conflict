Classificazione
TRASPORTI E VIABILITÀ
Aeroporti



Oggetto del Consiglio n. 1673 del 13 gennaio 2016 - Resoconto
OGGETTO N. 1673/XIV - Interrogazione: "Investimenti sostenuti
per la gestione e il funzionamento della struttura aeroportuale
regionale".
Viérin M. (Presidente)
- Punto n. 5 all'ordine del
giorno. La parola all'Assessore Marguerettaz.
Marguerettaz (UV) -
Grazie Presidente.
Nel corso del 2015 per l'aeroporto regionale sono stati
impegnati sui capitoli di competenza dell'Assessorato 1.965.000
euro, tutti destinati alla gestione, essenzialmente il
corrispettivo di gestione e relativi oneri fiscali, salvo 3900 euro
destinati ad un intervento manutentivo urgente a carico della
Regione. Sono invece stati liquidati in totale, sempre sui capitoli
di competenza dell'Assessorato, 1.638.000 euro riferiti agli
stanziamenti 2015 e 498.000 euro relativi a residui riferiti ad
impegni degli anni precedenti. Anche in questo caso le somme
maggiori, per un totale di 1.965.000 euro, sono riferite alla
gestione dello scalo, mentre la restante somma di 171.679 euro è
stata pagata interamente a valere sui residui a copertura di
investimenti precedentemente approvati e già eseguiti. Come si può
evincere, le spese del 2015 sono state sostanzialmente orientate
per il 99,8 percento degli impegni e per il 92 percento delle
liquidazioni a pagamento del corrispettivo contrattuale previsto a
favore di AVDA.
Agli importi suddetti va aggiunta una quota annua di circa 80
mila euro per le spese condominiali (gestione calore,
condizionamento, energia elettrica, acqua, manutenzioni varie,
ascensori e smaltimento rifiuti). Per tali spese, a carico
dell'Assessorato delle finanze, non si dispone di un consuntivo del
2015, ma si rileva che nel 2015 c'è stato un esborso anomalo per
l'approvvigionamento idrico per un importo di 40.000 euro, perché
erano state pagate le spese del quinquennio 2010-2014 che non erano
ancora state fatturate, cioè c'erano degli arretrati. Vanno inoltre
aggiunte le spese sostenute all'Avvocatura regionale in relazione
ai vari contenziosi, che per il 2015 ammontano ad euro 40.500. Si
raggiunge un totale quindi di 2.200.000, in cui non sono stati
compresi i costi legati alle attività di elisoccorso e quelli del
personale dei vigili del fuoco. Voglio precisare che il servizio
antincendio è stato espletato prevedendo solo tre unità a causa
dell'abbassamento della relativa categoria. Ricordo a tutti che
l'aeroporto gestisce ovviamente tutto il servizio dell'elisoccorso,
quindi tutta una serie di spese, a prescindere dalla vocazione
dell'aeroporto, sono obbligatorie e devono essere sostenute.
Per quanto riguarda il numero dei passeggeri transitati, dai
dati forniti per le vie brevi - non abbiamo un dato ufficiale ma
credo che per i fini dell'interrogazione siano sufficienti -, si
parla di 2076 passeggeri, di cui 947 come arrivi o partenze e 1129
come voli locali con partenze e arrivi dallo scalo essenzialmente
legati al volo sportivo, per i primi invece le voci principali
invece sono relative all'aviazione generale, voli di Stato e
aerotaxi.
Punti n. 3 e n. 4. Come sapete, l'ultima determinazione è stata
quella del dicembre 2014 che era poi stata impugnata da AVDA, il
TAR della Valle d'Aosta nel corso del 2015 ha respinto il ricorso e
quindi si è dato corso a quanto stabilito nella delibera n.
1774/2014. Ovviamente, essendo questo un intervento che è previsto
nell'APQ sottoscritto con il Ministero e con ENAC, è in fase di
definizione un accordo con i vari sottoscrittori, perché non è
un'attività unilaterale che può essere decisa in autonomia dalla
Regione: bisogna trovare l'accordo con gli altri sottoscrittori
(Ministero, ENAC), che stanno approfondendo e che dalle prime
riunioni sembrano orientati a chiedere l'esecuzione dell'opera,
così come prevista nell'APQ. Al contrario la proposta della
delibera, ha due fasi: una prima fase per la messa in sicurezza per
la copertura dell'aerostazione, in modo tale da bloccare il degrado
ed eventuali problemi alla struttura e una seconda fase in cui fare
tutte le attività specifiche all'interno della struttura. Per
quanto riguarda la quarta domanda: "quando è previsto...",
ovviamente tutto questo partirà dal momento in cui si definiranno
con i sottoscrittori gli indirizzi definitivi.
Presidente -
La parola al collega Bertin.
Bertin (ALPE)
- Grazie Presidente.
Torniamo ad inizio anno su questa questione dell'aeroporto, una
questione che si trascina da anni, che è frutto di un'idea
sbagliata: quella di voler ampliare l'aeroporto, un'idea megalomane
che, come ripeto spesso, non era collegata alla realtà valdostana e
che, come era prevedibile già all'epoca, sta producendo dei danni,
oltre ai costi di ampliamento dell'aeroporto, come vediamo, i costi
di gestione sono molto alti, per dei passaggi aerei che sono
ridotti. Se ho ben capito, i passeggeri, se si escludono i transiti
collegati al volo turistico e ad altri passaggi sull'aeroporto,
l'anno scorso sono stati nove, per un costo di oltre 2 milioni. È
evidente che la cosa non sta in piedi, lo sapevamo da sempre, ma si
è voluto andare avanti con quest'idea. Sono anni che sollecito una
exit strategy
da questa follia e sono anni che aspettiamo.
Anche il Consiglio regionale l'anno scorso aveva preso delle
determinazioni in questa direzione, ma al momento niente è ancora
stato portato avanti, siamo esattamente alla situazione dell'anno
scorso: i costi di gestione, e non solo, continuano ad essere
altissimi e i passeggeri inesistenti. Nove passeggeri in un anno
sono una cifra talmente ridicola che diventa pure difficile
commentarla. Teniamo presente che questi nove comprendono anche il
volo di Stato l'anno scorso utilizzato da Renzi per venire in
vacanza in Valle d'Aosta; l'anno prossimo non avremo neanche questa
possibilità di aggiungere questo passaggio, perché il Presidente
del Consiglio ha deciso di venire in macchina. Quella
dell'aeroporto è una situazione assolutamente insostenibile.
Anche quest'idea di voler continuare con i lavori
dell'aerostazione, visti anche i risultati che ci ha appena
fornito, diventa sempre più ridicola. Sappiamo già che, qualora
questa struttura venisse finita, non potrebbe essere utilizzata per
l'obiettivo per il quale era stata costruita...perlomeno
progettata. Ci rendiamo tutti conto che l'aeroporto non avrà
bisogno di un'aerostazione di quelle dimensioni, ciononostante
spenderemo 6 milioni per andare avanti con questo progetto, che
sappiamo sin d'ora sarà una cattedrale nel deserto...ma neanche nel
deserto, perché in questo caso non c'è neanche il deserto.
Probabilmente non ci sarà neanche più l'aeroporto, perlomeno
l'aeroporto come l'avete concepito: il grande aeroporto previsto
dall'ampliamento e dal passaggio di categoria, il cosiddetto
"aeroporto commerciale".
Quest'interpellanza serviva anche per rimettere all'attenzione
quest'argomento e per tenere in considerazione che per l'anno 2016
da questa situazione bisogna uscire il prima possibile. Non si può
continuare a spendere denaro pubblico per una struttura che non ha
una prospettiva, perlomeno non quella che vi eravate immaginati.
Bisogna ritornare al più presto alla vocazione di quest'aeroporto:
quella del volo sportivo e turistico. Anche i dati forniti da lei
oggi ci confermano che l'unica possibilità per quest'aeroporto è
quella di utilizzare il volo turistico e sportivo, bisogna farlo al
più presto senza sprecare altro denaro pubblico.
