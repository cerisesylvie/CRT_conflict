Classificazione
ACQUE
Acque pubbliche



Oggetto del Consiglio n. 3393 del 19 marzo 2008 - Resoconto
OGGETTO N. 3393/XII - Reiezione di mozione: "Interventi per
un uso razionale delle risorse idriche".
Mozione
Premesso che l'acqua è fonte di vita e costituisce un bene
dell'intera umanità e che l'acqua per il consumo umano è un bene
sempre più scarso, la cui gestione deve essere pubblica e
partecipata;
Dato atto che il carattere pubblico dell'acqua appartiene
alla storia della nostra regione come elemento fondante
dell'autonomia valdostana e tuttora ne costituisce un principio
vitale;
Considerato che il cambiamento climatico globale in atto
dovrebbe suggerire ai responsabili politici di abbandonare la
strada dell'eccessivo sfruttamento di questa preziosa risorsa, con
un controllo rigoroso del suo uso, regolando con precise priorità
la gestione delle risorse idriche;
Dato atto che l'impegno del governo regionale a sancire il
principio pubblico dell'acqua e a razionalizzarne l'uso appare
confortato dalla proposta di avvio di un servizio idrico
integrato;
Constatato, tuttavia, che attualmente sono emerse con forza
le problematiche e le contraddizioni esistenti riguardo all'uso
razionale dell'acqua: da una parte i disagi dei cittadini di quei
comuni rimasti senz'acqua e dall'altra i problemi causati da
rilascio di concessioni e sub concessioni "selvagge" per centraline
private, impianti di neve artificiale o altro, a tutto scapito
della collettività;
Il Consiglio regionale
Impegna
la Giunta regionale:
1) a stabilire una moratoria delle concessioni di derivazione
delle acque per uso industriale e idroelettrico;
2) a predisporre, nell'ambito della citata riorganizzazione
del servizio idrico, regole chiare per l'utilizzo delle acque, in
primo luogo privilegiandone l'uso per il consumo domestico e
riducendone drasticamente la cessione per usi impropri;
3) a prevedere un modello di gestione intelligente, riducendo
gli sprechi e aprendo spazi di partecipazione democratica e di
condivisione delle scelte ai cittadini.
F.to: Bortot - Venturella - Squarzino Secondina
Presidente
- La parola al Consigliere Bortot.
Bortot (Arc-VA)
- Devo dire che, a livello di iniziative
di stampa, convegni e altro genere, finalmente sul problema
dell'acqua credo che ci siamo: ci sono state tutta una serie di
iniziative, sia da parte del Governo, che di altri enti di
sensibilizzazione, di presa di coscienza, di proposte di
discussione su tutta la problematica e questo è molto importante...
entrerò nel merito successivamente.
Per quanto riguarda la nostra mozione, sottolineiamo una serie
di problematiche; alcuni accenni possiamo farli anche a livello più
generale. Qui, con l'Assessore Cerise, ci dividono alcune
considerazioni: lui pensa che questo cambiamento climatico sia
dovuto a fattori ciclici già avvenuti, mentre noi continuiamo a
sostenere che è dovuto al massiccio intervento dell'uomo nei
confronti della natura, mancanza di rispetto della natura. Al di là
di chi ha ragione, siamo di fronte a un cambiamento climatico, a
una penuria di precipitazioni, a una intensità di precipitazioni
come non si erano mai viste; di fatto, a una desertificazione di
intere aree del pianeta. Se scendiamo da una dimensione planetaria
nella nostra realtà e nel nostro Paese, dobbiamo dire che fatte le
proporzioni, le conseguenze di questo cambiamento climatico si
fanno sentire non poco: abbiamo una riduzione forte dei nostri
ghiacciai, questa riduzione è collocata in un tempo tantissimo
ravvicinato, che non può farci allarmare sulle riserve di acqua
legate a questi ghiacciai: mi riferisco all'arco alpino, ma in
particolare alla nostra Regione.
Sottolineo ancora che la nostra Regione è poco piovosa, lo
vediamo in questi mesi, ha fatto 2 gocce l'altra settimana e, se
mettiamo assieme il cambiamento climatico con la riduzione dei
ghiacciai, la piovosità nella nostra Regione, l'intervento umano
sull'utilizzazione - ma sarebbe più appropriato dire "sfruttamento
delle acque" - il bilancio energetico - nel senso di fare un
bilancio dell'utilizzazione di questa risorsa - è sufficientemente
allarmante. Condivido gli interventi e le relazioni fatte la
settimana scorsa dai rappresentanti del Governo a Courmayeur sul
problema del servizio idrico integrato, ma noi diamo un giudizio
più severo sul fatto di essere in ritardo nel percepire la
dimensione del problema, sottolineare la dimensione del problema e
sull'intervenire. È vero che nei prossimi giorni discuteremo sulla
legge del sistema idrico integrato, ben venga anche se in ritardo;
entreremo nel merito nell'ambito di quella legge, ma alcune cose
possiamo anticiparle. Abbiamo una grossa riduzione della portata
dei torrenti e della Dora, quindi andremo a costruire e installare
depuratori che dobbiamo stare attenti che abbiano, da un lato,
dimensioni di comprensorio per fare economie di scala ma,
dall'altro, a quanta acqua siamo in grado di immettere perché
possano depurare quanto prodotto dalle popolazioni dei comprensori
di questo Comune. Sollevo un problema.
Sono state presentate decine di domande di derivazione e
captazione di acqua di concessione e subconcessione per uso
idroelettrico; è vero che è una fonte rinnovabile, ma abbiamo un
problema di deflusso minimo vitale della vita del torrente o del
fiume, come è stato sottolineato anche in quegli interventi, perché
per uso plurimo dobbiamo tener conto della vita del corso d'acqua,
di quanto rilasciamo per produrre energia, a chi rilasciamo le
concessioni e qui è un problema che continuiamo a sollevare di tipo
politico, l'acqua è di tutti i Valdostani e non è giusto che si
rilascino concessioni a società miste. Per società miste si intende
privati che partecipano agli utili a fronte di pagamento di
concessioni minime, producono degli utili che dovrebbero essere
distribuiti alla collettività. È un fenomeno che si sta ampliando e
vogliamo venirne a capo, se non annullarlo; riteniamo che le
aziende private possano costruire e gestire le centraline, ma non
possano partecipare agli utili su una risorsa che è un bene comune
di tutti i Valdostani.
Dobbiamo fare una riflessione sul rilascio di concessioni e
subconcessioni per quanto riguarda l'innevamento artificiale;
stiamo andando alla deriva da questo punto di vista, il costo
dell'energia, il consumo di acqua in rapporto alle utenze. Dobbiamo
fare un bilancio, non voglio creare allarmismi, nessuno vuol
chiudere gli impianti di innevamento, ma dobbiamo fare un bilancio
economico ed ecologico sull'innevamento artificiale, perché c'è il
rischio che non siamo in grado a breve tempo di mettere in piedi
alternative a questo tipo di economia. Abbiamo il problema - lo
accenno rinviandolo ad un'altra iniziativa - delle indagini sulle
falde all'interno dell'area di proprietà della "VDA Structure" e
della "Cogne", abbiamo il problema degli inquinanti delle falde
della città di Aosta che viene assolutamente minimizzato: abbiamo
segnalazioni da parte della "CAS" che invia comunicati alla Regione
e al Comune di Aosta in cui dice che obbliga il gestore e il
proprietario dell'area inquinata che non siano responsabili
dell'inquinamento - non si sa chi dovrebbero essere - a darne
comunicazione alla Regione e al Comune territorialmente competente.
Allora la "VDA Structure" e la "Cogne Acciai Speciali" segnalano
che nelle aree ci sono problemi di concentrazione e contaminazione
di cromo 6, cromo totale, nickel, fluoruro, nitrati e solfati nelle
acque sotterranee. Tutte e 2 queste aziende ci segnalano questo
livello di inquinamento.
Noi come rispondiamo? Rispondiamo con una serie di dichiarazioni
dell'Assessore lunedì 28 febbraio 2008, dove si dà l'ennesimo
studio sulla falda sotterranea all'interno di queste aree, dove
però si dichiara che non ci sono grossi problemi, che occorre fare
un monitoraggio, che occorre un'azione congiunta per assicurare il
raggiungimento di buoni livelli di qualità igienico-sanitari e
ambientali; cioè andiamo a dare un incarico per fare una ricerca
sulla potabilità delle acque, quando sappiamo già che ci sono
questi inquinanti. Ci sono poi le dichiarazioni del proprietario
della "CAS", Marzorati, che dice:
"Recenti studi compiuti dai
tecnici del Politecnico di Milano e dai periti dell'ARPA
Lombardia..."
- del cui coinvolgimento non si capisce il perché
-
"hanno escluso qualsiasi fenomeno di contaminazione derivante
dall'attività dello stabilimento negli ultimi 10 anni".
Bisognerebbe capire questi inquinanti da dove arrivano: o c'erano
già prima e non si capisce perché non siano state fatte le
bonifiche o qualcuno li ha sotterrati.
Non voglio uscire troppo dall'articolato della mozione, per
quanto riguarda la nostra mozione sottolineo la differenza con
l'Assessore: mentre sulla situazione critica degli
approvvigionamenti idrici, del cambio climatico, della poca
piovosità, dell'utilizzo dell'acqua come bene primario siamo
d'accordo, il Governo però continua a rilasciare concessioni di
captazione di acqua per uso industriale e per neve artificiale. Su
questo chiediamo se siamo al limite delle risorse, in quanto nei
prossimi anni, con la legge sul servizio idrico integrato, dobbiamo
provvedere entro il 2005, come prevede la legge, a sopperire a
carenze idriche ad uso alimentare, che già ci sono e non vi faccio
l'elenco dei Paesi con carenze idriche nella nostra Regione.
Abbiamo problemi di quantità da utilizzare in funzione dei
depuratori che andremo a installare, abbiamo quantità da utilizzare
nel settore agricoltura, quindi per tutto il resto vorremmo che il
Consiglio decidesse per una moratoria, ovvero sospendere il
rilascio di qualsiasi tipo di concessione ad uso idroelettrico e di
innevamento artificiale, per far fronte prima ai bisogni primari
che abbiamo individuato con la legge che andremo ad approvare sul
sistema idrico integrato, quindi capire la necessità che abbiamo su
quel fronte per evitare di avere delle carenze successivamente.
Occorre poi accentuare un dibattito nella popolazione e negli
enti locali, il BIM si è messo su questa strada con alcune
iniziative, che però vanno ulteriormente approfondite. Per essere
esplicito: tutta la popolazione della Valle sa che nel lavarsi i
denti, nel farsi la barba, nel far funzionare la lavatrice è
necessario stare attenti ai consumi, partendo da questa presa di
coscienza occorre un dibattito ulteriore fra la popolazione e le
persone sulle priorità da dare a questa fonte primaria, perché il
rischio è che si facciano i convegni sull'acqua come bene primario,
bla... bla... bla, e poi non cambi nulla nei comportamenti e negli
atteggiamenti quotidiani, con la conseguenza che quando noi dovremo
alimentare la rete idrica, far funzionare i depuratori, capire
quanta acqua ci assorbono l'agricoltura e i bisogni primari,
corriamo il rischio di non avere risorse idriche a sufficienza!
Presidente
- Dichiaro aperta la discussione.
La parola al Consigliere Segretario Venturella.
Venturella (Arc-VA)
- Sul problema dell'acqua credo che
le nostre iniziative nel passato si siano succedute in maniera
sempre più incalzante, anche in riferimento a quello che doveva
risultare come aspettative il famoso piano di tutela delle acque.
Piano che nella sua globalità di obiettivi in questa Regione,
stante anche le dichiarazioni recenti dell'Assessore Cerise
recentemente sulla richiesta da parte della Regione ai
concessionari di derivazione d'acqua di essere più prudenti...
questa non è altro che una dichiarazione di fallimento.
Si chiede la prudenza nel prelievo per rispettare il deflusso
minimo vitale, ma pochi mesi fa, ad una nostra interrogazione sui
criteri di calcolo... mi ricordo che le interrogazioni
dell'opposizione erano 2: una nostra e una dei colleghi del "PD",
l'Assessore rispose che non c'era alcun problema: "il calcolo del
deflusso minimo vitale tutela ampiamente i corsi d'acqua e gli
introiti delle società che hanno in concessione le acque". Proprio
dalla lettura di un articolo comparso su un settimanale locale e
ripreso da un quotidiano, questo è stato smentito dai fatti; la
Regione che chiede alle società concessionarie di essere prudenti
nel prelievo delle acque. Questo vuol dire che ciò che si
sbandierava come criterio efficiente, efficace ed economico, è
risultato solo il terzo: economico, ma non per la popolazione!
Allora, quando facevamo qui riferimento ad altri criteri di calcolo
applicati in altri piani di tutela delle acque di altri bacini,
come l'asta del Po, e si faceva notare la notevole differenza -
anche di 6-7 volte la portata in altri bacini - col deflusso minimo
vitale che in Valle era risibile, era perché qualcosa non andava
nel calcolo, l'Assessore ha detto che tutto era normale... pochi
mesi lo stesso Assessore raccomanda maggiore prudenza nel derivare
le acque!
Pertanto, da una parte, il fallimento del piano acque nella sua
interezza, dall'altra, la constatazione che ciò che il nostro
gruppo diceva nel luglio 2006, quando chiedeva con un'analoga
mozione, ma impostata sul fatto che non sempre e non ovunque
l'energia elettrica è da considerarsi energia rinnovabile, e ciò
accade quando il prelievo nel torrente è al di sotto del deflusso
minimo vitale o non rispetta l'ecosistema acquatico, una moratoria
delle concessioni... siamo stati quasi derisi. Ci è stato detto: ma
no, nessun problema, di acqua ce n'è! Adesso leggiamo sui giornali
che 3 acquedotti valdostani sono stati riforniti con le autobotti
dei pompieri, questo il 5 gennaio 2008. Siamo stati derisi nel
luglio 2006, ci hanno dato una risposta non soddisfacente il 22
novembre 2007, torniamo in questo Consiglio a parlare di poca
accortezza nel gestire la risorsa idrica del nostro Paese, e la
dimostrazione è questa. La dimostrazione è che in alcune zone
collinari, soprattutto della zona di Châtillon e Saint-Vincent non
vi è acqua e che le domande di derivazione giacenti, mi pare dal
luglio 2006, si siano quasi raddoppiate - siamo sull'ordine di 100.
E questa è una situazione insostenibile.
Chiediamo quindi ciò che si chiedeva più di un anno fa e che non
è stato preso in considerazione; oggi credo che con la fame d'acqua
- permettetemi l'ossimoro - questa emergenza sia anche qui da
tenere in considerazione e da non rimuovere, dicendo che qua in
Valle ci sono i ghiacciai, non c'è problema. Infatti più andremo
avanti con l'allungamento dei periodi di siccità, la diminuzione
della piovosità media mensile, l'aumento dell'intensità oraria, più
vi saranno problemi per la risorsa idrica. Credo che in questo
momento dobbiamo fare un patto, elezioni o non elezioni, perché è
un patto che dobbiamo fare fra Valdostani, per la tutela della
"risorsa acqua", perché con ciò che avete impostato non si va da
alcuna parte.
Presidente
- La parola al Consigliere Sandri.
Sandri (PD)
- Credo che sia questo l'ennesimo intervento
che viene fatto dai gruppi di opposizione sul tema dell'acqua, come
ha ricordato prima il collega Venturella, anche se non l'ho seguito
benissimo, ma credo abbia ricordato come ci siano state iniziative
sul deflusso minimo vitale da parte anche del nostro gruppo, lo
ringrazio per il riconoscimento che ha voluto dare alle nostre
iniziative.
Il problema dell'acqua è una di quelle grandi scelte strategiche
su cui ci dobbiamo misurare, e lo dobbiamo fare, volenti o nolenti,
nel senso che è un tema che c'è, perché diventerà una di quelle
risorse - è incredibile pensarlo per una Regione come la nostra che
di acqua è sempre stata una ricca detentrice - di cui per il
riscaldamento del globo vi sarà un grave problema di riduzione.
Dobbiamo tener conto che ancora 15-20 anni c'erano placche di neve
che si trovavano ancora un poco annerite dall'inquinamento e dai
fumi della "Cogne" e delle automobili, fra l'altro, mozione
d'ordine, Presidente, se potesse seguire i lavori del Consiglio non
ci dispiacerebbe... ci sono 25° da un po' di tempo, ho visto anche
un 26 o un 27 a un certo punto, capisco che lei sia in campagna
elettorale, ma si faccia sostituire dal Vicepresidente Tibaldi se
non è all'altezza della situazione...
Presidente
- ... intervenga su quello che deve
parlare...
Sandri (PD)
- ... mozione d'ordine...
Presidente
- ... se è per mozione d'ordine, si interrompa
e illustri la mozione d'ordine...
Sandri (PD)
- ... visto che non possiamo
telefonare...
Presidente
- ... sto parlando con gli uffici, segua, io
sto seguendo e lei faccia quello che deve fare per l'intervento e
poi fa la mozione d'ordine...
Sandri (PD)
- ... va bene, allora dopo faccio la mozione
d'ordine, bravo Presidente, così mi piace!
Dicevo che fino a pochi anni fa sarebbe stato difficile pensare
che al 19 marzo avremmo avuto 20 gradi, come è successo nei giorni
scorsi, e non avere più contezza della neve che è ormai salita a
1.800 metri, allora questo comporterà una modificazione rilevante
della disponibilità di acqua in Valle, e anche se non sono un
catastrofista come gli amici dell'"Arcobaleno", ma certamente come
spesso succede i "Verdi" hanno questa caratteristica di essere dei
pesci pilota, hanno un fiuto particolare per captare questi
avvenimenti epocali che emergono e ci aprono gli occhi; poi bisogna
gestire in modo meno raffazzonato di quanto non proponiate voi, e
qui già do il segno di come vi chiederemo di fare delle modifiche
sul testo, perché riteniamo che si possa dire qualcosa di più
preciso, ma su questo ci avete aperto gli occhi e credo che noi
dobbiamo fare una serie di riferimenti.
Devo dire che ho apprezzato in particolare nella mozione questo
dato storico, cioè avete voluto mettere in evidenza:
"dato atto
che il carattere pubblico dell'acqua appartiene alla storia della
nostra Regione"
, allora questo è molto importante perché il
rapporto storico fra i Valdostani e l'acqua è sempre stato un
rapporto interessante e importante. Ricordo solo 2 aspetti che in
questo caso cascano abbastanza "a fagiolo"; intanto l'acqua è stata
comprata a caro prezzo dai Valdostani, verso la fine del 1700
comprarono con decine di migliaia di soldoni d'oro dai Savoia il
diritto all'acqua, che poi abbiamo perso nel passaggio fra i
decreti luogotenenziali e lo Statuto, perché dall'avere il diritto
alle acque abbiamo avuto la concessione novantanovennale, ma credo
che si possa sperare in futuro con una trasformazione federalista
dello Stato italiano di recuperare. L'altro dato essenziale è la
gratuità dell'acqua a scopo agricolo, che era sempre stato un
caposaldo del pensiero valdostano; questo nella vostra mozione non
è evidenziato, ma è un elemento su cui abbiamo la massima
preoccupazione, ma di questo dirò dopo.
Tornando all'inizio, sul problema dell'acqua abbiamo fatto una
serie di iniziative che vogliamo richiamare, perché abbiamo detto:
c'è il surriscaldamento del pianeta, c'è un aumento della
temperatura media, c'è un arretramento dei ghiacciai
impressionante, lo stesso paesaggio valdostano è cambiato, sono
stato ad Amay questa estate per la ricorrenza dell'eccidio dei
partigiani in quella località e guardavo insieme al Senatore Dujany
la Valle d'Aosta, di bianco non c'era niente se non una piccola
linguina in fondo che corrispondeva alla cima del Monte Bianco. Non
credo che, a memoria d'uomo e di donna, ci sia mai stata una cosa
del genere, quindi anche le nostre riserve, è un po' come il
discorso del petrolio... a quanto ammontano le riserve di petrolio?
Ma mentre il petrolio può essere sostituito con l'energia elettrica
ed altre fonti energetiche, l'acqua non può essere sostituita da
niente, quindi se non c'è poi non ci sarà!
Volevo ricordare - mi sembra di vedere in aula il collega Comé
che è l'ultimo residuato di quella spedizione - quando siamo andati
al Cristo delle Vette, era una spedizione a cui abbiamo partecipato
io, lei, Perrin e Nicco, se si ricorderà con l'efficiente
organizzazione del Consiglio regionale siamo partiti di pomeriggio
a piedi senza elicottero e siamo andati a città di Mantova. La cosa
che mi impressionò è che nella traversata da Punta Indre verso
città di Mantova c'erano i resti degli skilift perché una volta sul
ghiacciaio dell'Indre si sciava. Oggi il ghiacciaio dell'Indre non
c'è più, quindi l'arretramento è impressionante dal punto di vista
delle dimensioni ed è successo in pochissimi anni. Allora dobbiamo
renderci conto che le prossime generazioni si potrebbero trovare
con un innalzamento della temperatura molto più alto, per cui darsi
delle politiche dal punto di vista dell'acqua è più importante che
delle politiche in altri settori.
Il secondo tema su cui ci siamo impegnati molto è legato al
deflusso minimo vitale. Siamo molto preoccupati perché, come
dicevamo all'Assessore Cerise, abbiamo fotografie non di dicembre o
gennaio, ma di settembre in cui il deflusso di acqua nella Dora a
livello di Champdepraz è al di sotto di 10 cm. Quando siamo andati
a vedere sul sito della Regione i dati mensili delle acque, ci
siamo resi conto che il deflusso in alveo della Dora è bassissimo;
poi si faranno questi interventi sull'alveo di magra, ma sta di
fatto che la captazione delle acque a fini idroelettrici è talmente
importante a fronte di una riduzione delle precipitazioni
atmosferiche e delle riserve idriche contenute nei ghiacciai, che
corriamo il rischio di avere una grave deformazione dell'habitat
fluviale e quindi dell'ecosistema fluviale, ma questo non è
importante in teoria soltanto per la questione dei pesci, lo è
soprattutto dal punto di vista paesaggistico, perché vedere una
valle con un fiume in secca non è il massimo della vita. Dobbiamo
promuovere una bella Valle d'Aosta dove ci sono dei
"
torrents ruisselants d'antan",
la musica che
accompagna la passeggiata... ma poi, anche in termini moderni, un
bel torrente pieno d'acqua significa per il "rafting" la
possibilità di esercitare questo sport, altrimenti diventa una
cosa, sì, facciamo lo sci d'erba e quant'altro.
Per quanto riguarda il deflusso minimo vitale, la risposta che
ci ha dato l'Assessore la volta scorsa ci ha preoccupato, perché
dice che ci sono una novantina di domande di nuove concessioni... è
la corsa all'Eldorado! Se già la situazione oggi è così precaria,
chissà cosa succederà quando avremo autorizzato tutte queste ditte;
fra l'altro, non con la normativa attuale in vigore dal 1° gennaio
che è più restrittiva e consente di avere un maggiore controllo, ma
su quella vecchia che era in vigore fino al 31 dicembre 2007.
Allora dobbiamo essere molto preoccupati, perché tutte queste opere
di captazione, piccole centraline nella maggioranza dei casi a
proprietà privata, quindi è evidente che l'unico scopo è l'utile
privato, non l'utilità pubblica; posso capire il Comune di Issogne
che ha messo in piedi una centralina, che era vigente molti decenni
fa, poi andata in disuso, per cui utilizzano l'acqua potabile che
poi va nell'acquedotto. Lì non c'è spreco, nel senso che è un
sistema ecologicamente compatibile e sostenibile, che non toglie
nulla al consumo di acqua potabile, così come è una delle
preoccupazioni dei proponenti, e ci consentirà di avere l'utile e
il dilettevole. La stragrande maggioranza dei progetti che sono
stati presentati finora non sono dei progetti che possano
consentire di avere la tranquillità, perché andranno a ridurre la
quantità di acqua che viene immessa nei torrenti e nella Dora e
avremo una riduzione del minimo deflusso vitale. Fra l'altro,
nemmeno più con il famoso 3° sistema di valutazione stiamo
riuscendo a mantenere i livelli previsti dalla legge, pur avendo
inventato una norma che non sta in piedi, perché è un punto di
riferimento che è indegno, la Provincia di Bolzano che anche lei ha
l'occhio attento al denaro, ha messo un parametro che è circa 5
volte superiore a quello del terzo della nostra normativa, ma
malgrado questo non siamo neanche in questa considerazione. Questo
è preoccupante, perché poi non ci sono solo i problemi
paesaggistici, ma c'è un problema di inquinamento; sempre in
quest'aula abbiamo evidenziato che una serie di problemi per cui ci
sono stati inquinamenti nella Dora all'altezza di Aosta sono emersi
per la mancata azione di diluizione degli inquinanti che in
quantità corrette erano usciti dalla "Cogne", ma in quantità
corrette rispetto a un deflusso che ne avrebbe consentito lo
smaltimento; se il deflusso non c'è, le concentrazioni aumentano e
andiamo ad alterare gli equilibri biologici che poi possono
contaminare le falde. Quando ci si trova di fronte a una situazione
del genere, credo che ci si debba porre delle domande.
L'altro punto su cui siamo d'accordo, anche se proporremo un
emendamento al testo, è rispetto alla gestione intelligente; è una
gestione un po' generica, perché qui c'è da capire se la gestione
deve rimanere pubblica o passare privata. La mia impressione è che
certe promozioni a cariche nazionali dei consorzi BIM siano legate
non ai meriti personali di una persona che occupa in questo momento
il posto del Presidente del BIM della Valle d'Aosta, ma a una serie
di convenienze nazionali che ci ritroveremo in Valle d'Aosta. Mi
spiego: ho l'impressione che il servizio idrico integrato sia un
modo per scippare i Comuni valdostani del diritto di gestire
l'acqua, cosa che hanno fatto dalle "franchises" a oggi, per
poterlo dare tramite il BIM, che è la vostra mano forte
incontrollabile dal Consiglio regionale, e affidarlo direttamente
attraverso concorsi a varie ditte private. Quali che siano non mi
interessano, non credo che ci sia niente di illecito in materia, ma
è la scelta di passare a un sistema in cui i Comuni sono privati
delle loro competenze e tutto viene dato al privato, al profitto.
La conseguenza è che i Valdostani lo devono sapere, succederà come
per i rifiuti, l'esplosione dei costi per i cittadini!
I cittadini valdostani prima delle elezioni si beccheranno le
cartelle esattoriali dei rifiuti solidi urbani e si troveranno le
mazzate, perché il sistema che voi volete esportare nel campo delle
acque è quello di dare tutto in gestione a un cartello di società,
che impone i propri voleri, a ponte di queste tasse indirette che
devono pagare i cittadini. Per cui, pur essendo una Regione
ricchissima, noi, attraverso questo gioco, imponiamo delle
sovrattasse per inefficienza e incapacità, per gestioni scellerate,
quelle privatistiche, invece si potrebbe mantenere la proprietà e
la gestione pubblica che ha funzionato benissimo in tanti Comuni.
Ci sarà stato qualche Comune che non era all'altezza della
situazione, ma una cosa è andare a correggere qualche situazione,
altra cosa quella di dire ai Comuni di mettersi insieme per fare
degli ambiti più omogenei ed efficienti: questi sono tutti discorsi
su cui possiamo essere d'accordo, ma quello su cui non siamo
d'accordo è la sistematica volontà di sottoporre tutto questo al
controllo del BIM che è un organismo parastatale che fa più
riferimento all'"Union Valdôtaine" che al sistema istituzionale
valdostano: quello di poter controllare tutti i passaggi
successivi; fra l'altro, nell'ordine del giorno, oggi, avremo la
discussione su questi temi.
Credo che si debba tener conto di questi concetti, anche perché
dal punto di vista della gestione pubblica da parte dei Comuni una
preservazione classica che era sempre stata mantenuta era quella di
mantenere dei costi minimi o nulli per quanto riguarda
l'irrigazione agricola; ho paura - non ho dati per poter avallare
questa ipotesi - che nel momento in cui si fa il piano regionale,
si fanno i subATO, alla fine i contadini pagheranno tanti soldi per
mantenere questo sistema che ha l'unica finalità di reggere un
sistema politico e un sistema delle convenienze.
Questa è una mozione molto importante, perché non solo mette
insieme una grande attenzione per l'acqua come uno degli elementi
fondamentali della vita umana, che dobbiamo preservare con tutta la
nostra volontà, ma mette attenzione sul sistema idrico che si sta
ipotizzando in Valle, e che ha degli aspetti che ci lasciano
perplessi. Tanto per capirci, a me tutta questa roba ricorda la
partenza degli impianti di depurazione negli anni '80. La collega
Squarzino ride, ma personaggi, le proprietà, le società di
gestione, questa confusione fra privato e pubblico... anche il
compattatore di Brissogne che ha avuto qualche problema per una
vicenda per cui c'era stata una turbativa d'asta... però lì c'era
una società mista, pubblico-privato, dove la parte pubblica si
occupava degli oneri e la parte privata degli onori. Queste
frammistioni che abbiamo ritrovato in depuratori, ad esempio nei
depuratori della Val d'Ayas si trova una cosa del genere, e ho
l'impressione che ci stiamo avvicinando a una stagione del genere.
Allora fermiamoci prima, accettate questa mozione, spero che i
colleghi dell'"Arcobaleno" accetteranno delle modificazioni nel
senso che ho appena illustrato, in modo da evidenziare come su
questo tema l'Amministrazione regionale ha la volontà della
trasparenza, della correttezza, ma soprattutto di rimanere nel
solco storico della gestione delle acque che abbiamo eredito dai
nostri avi, e che hanno fatto della Val d'Aosta quel sistema di
solidarietà che ha sempre privilegiato la difesa del territorio e
delle attività agricole.
Chiudo dicendo che ho l'impressione che il modello di gestione
intelligente sia difficile da definire. Abbiamo posto una serie di
temi, però ci sono alcuni cardini di riferimento che dobbiamo
mantenere: il principale, per noi, è quello della gestione pubblica
e che questa gestione pubblica veda come protagonisti prima di
tutto gli enti locali. Questo è il passaggio che richiediamo con
forza.
Presidente
- La parola al Consigliere Bortot.
Bortot (Arc-VA)
- Vorremmo 5 minuti di sospensione, per
definire meglio...
Presidente
- Il Consiglio è sospeso per 5 minuti.
Si dà atto che la seduta è sospesa dalle ore 19,28 alle ore
19,41.
Presidente
- Riprendiamo i lavori. È stata apportata una
modifica al testo della mozione che vi sarà distribuita. Se nessuno
chiede la parola, dichiaro chiusa la discussione generale.
La parola all'Assessore al territorio, ambiente e opere
pubbliche, Cerise.
Cerise (UV)
- Ringrazio i colleghi dell'opposizione che
hanno voluto rendermi edotto di tutti i problemi che riguardano
l'acqua della Valle d'Aosta, in questa panoramica che ha sviscerato
in maniera esaustiva gli aspetti che riguardano il servizio idrico
integrato, la questione dei torrenti, i ghiacciai... ho scoperto
cose molto interessanti. La conclusione di questa dotta
illustrazione è che questa mozione è irricevibile, perché è già
tutto contenuto prima in una legge che abbiamo approvato, poi negli
atti deliberativi e infine, facendo anche una concessione
amministrativa generosa, faremo qualche riflessione in Giunta per
vedere se è il caso di varare una piccola deliberazione, con cui
andiamo a fare qualche puntualizzazione a un piano di tutela delle
acque che è considerato uno dei più bei piani che ci sia in
Italia.
Detto questo, vi invito a ritirare la mozione, altrimenti ci
asterremo.
Presidente
- La parola al Consigliere Bortot.
Bortot (Arc-VA)
- Noi la mozione non la ritiriamo.
Prendiamo atto della gravità di quello che ha detto l'Assessore
Cerise ridendo, quello che noi diciamo da anni lui lo sapeva già,
il guaio è che non è intervenuto! Ci sono carenze idriche nei paesi
della Valle, i ghiacciai si ritirano, arriva alla vigilia delle
elezioni con un sistema idrico integrato, perché il rischio è che
vada a giro a fare campagna elettorale senza uno straccio di una
decisione per quanto riguarda la penuria d'acqua nella nostra
Regione e l'uso interessato che ne fate! In quella cosa c'è la
moratoria per un uso industriale dell'acqua, perché finché lei
rilascia concessioni a chicchessia, per non dire altro, vuol dire
che dell'acqua ha capito tutto, quindi è in malafede, fa un uso
improprio di una proprietà dei Valdostani e non ha alcuna
prevenzione, né lungimiranza per capire cosa fare di questo
problema che è presente oggi. Tant'è che ha inventato una legge sui
depuratori quando i depuratori nel resto del mondo li hanno fatti
da decenni! Tant'è che ha inventato acquedotti, perché se li è
inventati, dato che "va tutto bene, Madama la Marchesa" con l'acqua
in questa Regione, ma perché "cavolo" mai avete deciso di fare una
legge sul sistema idrico integrato, dato che tutto è a posto... gli
acquedotti funzionano, le centraline funzionano, la neve
artificiale funziona e nei rubinetti dei Valdostani arriva sempre
meno acqua!
Grazie, Assessore!
Presidente
- La parola al Consigliere Sandri, per
dichiarazione di voto.
Sandri (PD)
- Condivido abbastanza la "verve" politica
che ha espresso il collega Bortot, anche se in forma un po'
diversa, perché quest'aria di sufficienza dell'Assessore Cerise
testimonia di questa presupponenza: ma perché dobbiamo rispondere
al Consiglio regionale? Noi siamo superiori, queste cose le sapevo
già, ci pensiamo noi, abbiamo noi il BIM, il BOM, il BAM, il BUM...
gli amici degli amici, gli amici dei cognati, parenti vari che si
interessano di energia, abbiamo tutto noi sotto controllo non vi
preoccupate... Questa è un'offesa al Consiglio regionale,
Assessore, veramente grave! Abbiamo posto dei problemi molto seri,
lo diceva lo scorso Consiglio il collega Tibaldi quando qualcuno lo
accusava di tirare per le lunghe nelle 2 leggi che abbiamo fatto lo
scorso Consiglio. Noi abbiamo fatto lo scorso Consiglio, così come
stiamo facendo adesso, interventi che erano tutti mirati sul
problema. Le abbiamo spiegato la nostra posizione, che può darsi
sia infantile o poco documentata, che siamo dei visionari, ma
abbiamo la legittimazione del fatto che ci sono delle persone che
non la pensano così, che hanno ritenuto utile la nostra presenza in
Consiglio per difendere i loro interessi, e noi, a queste persone,
per quante poche siano, dobbiamo dare completa risposta alle loro
attese. Purtroppo siamo nelle condizioni di non poterlo fare,
perché noi poniamo dei problemi e lei non sa e non vuole
rispondere, qua è la spiegazione, secondo me, perché dietro la
supponenza che le suggerisce il Presidente della Regione: "vedi,
voi state perdendo tempo, questo è uno spettacolo indegno del
Consiglio regionale"...
(interruzione del Presidente della Regione, fuori
microfono)
... probabilmente è il metodo più semplice per togliersi le
castagne dal fuoco. Le ripeto le cose che avevo detto prima: per
quale motivo voteremo favorevolmente a questa mozione? Perché è una
mozione che identifica dei problemi essenziali. Il primo: dovete
smetterla di tenere conto che l'acqua è una roba per far profitti a
voi o alla comunità valdostana in termini di denaro, perché questo
è un calo enorme di profitti dal punto di vista ambientale,
ecologico e del benessere dei cittadini. I vostri conti economici
sono un fallimento, perché porteranno a un aumento delle tariffe
che pagheranno i cittadini, che già fanno fatica ad arrivare alla
fine del mese, poi si beccheranno la mazzata dell'acqua in
bolletta, la mazzata della bolletta dei rifiuti e... avanti di
questo passo! State fallendo da questo punto di vista, mentre credo
che possiate tranquillamente dire: fermi tutti, l'"Union
Valdôtaine" è giusto che continui a governare la Regione, quindi
facciamo una modifica della nostra politica e ci rimettiamo sui
binari giusti. Non vogliamo mica pensare a chissà quali
stravolgimenti, noi vogliamo che la vostra politica diventi più
confacente alla Valle d'Aosta e alla popolazione valdostana.
Lei poi non ha risposto sul concetto che le abbiamo spiegato in
maniera chiara. Tutta la questione del BIM è per defraudare i
Sindaci, i Consigli comunali delle loro prerogative, ma questo non
lo dice il sottoscritto per divertimento: ho preso atto come tanti
in Valle che ci sono fior di Sindaci dell'"Union Valdôtaine" - se
vuole le mando nomi e cognomi - che hanno mandato ai giornali,
fatto lettere... preoccupatissimi di questo suo atteggiamento,
perché si sono resi conto di quella che è una prerogativa
valdostana da sempre. Voi siete contro l'autonomia della Val
d'Aosta, voi state distruggendo l'autonomia della Valle d'Aosta,
state distruggendo i Comuni valdostani e le comunità locali perché
ve ne fregate, perché siete superiori! Assessore al territorio,
chieda delle ultime riunioni fatte al Comune di Aosta al suo
Presidente della Regione per quanto riguarda una certa funivia di
collegamento ad Aosta come tratta il Comune di Aosta: voi fate
questo perché sennò io mi scoccio! Capito? L'atteggiamento è:
voglio, posso e comando! Lei non è Luigi XIV e non è probabilmente
neanche Luciano I, è solo "Luciano Caveri pro-tempore" e, speriamo,
non per troppo Presidente della Regione. Questo è l'atteggiamento
di chi dice: voglio, posso e comando!
A me dispiace, collega Cerise, che lei si sia adeguato a questa
cosa, senza rispondere alle nostre domande, ma non c'è problema. Il
Consiglio regionale non finisce oggi, ci sarà anche domani e
dopodomani e ci sarà il prossimo Consiglio, su questi punti
torneremo con attenzione. Volevo vedere se il Consigliere
Venturella interveniva dopo di me, le dispiace? Oppure non posso
tenere sotto controllo chi parlerà dopo di me? Allora lei dovrà
rispondere. La cosa interessante è che alla fine del Consiglio
regionale ci sono gli elettori e le elettrici, e se non risponderà
a noi, risponderà a loro, per cui a noi va bene!
Presidente
- La parola al Consigliere Segretario
Venturella.
Venturella (Arc-VA)
- Non so, Presidente Caveri, se lei
ha ascoltato attentamente, come di solito fa, ma in questo momento
non è stato il caso, perché ci ha accusato di aver detto di tutto e
il contrario di tutto, ma nulla di attinente alla mozione d'acqua.
A me non pare, e la invito ad ascoltare più attentamente ciò che
diciamo, perché sono cose che è vero che qualcuno dice in maniera
scorretta, che sono tutte cose che stiamo dicendo da mesi e da
anni, ma io vorrei ricordare che sul problema delle centraline di
derivazione per uso idroelettrico ne abbiamo parlato e io in questo
Consiglio appena entrato (interpellanza n. 127 del 12 maggio 2006)
avevo portato un documento di una società che ho scritto, che non
ho alcun problema a nominare, la società "Col du Joux" che aveva
progettato la costruzione di una centralina in un SIC - sito di
importanza comunitaria - nel famoso torrente Dubois. Io avevo
analizzato il progetto che era la fotocopia di un progetto
presentato in un altro Comune, si erano dimenticati perfino di fare
un copia-incolla decente, per cui in alcune zone si vedeva che una
frazione non c'entrava nulla con il Comune di Champorcher! Lo avevo
portato qua ed è scritto sul resoconto!
Questo vuol dire che il vostro piano di tutela delle acque nella
sua interezza, Assessore Cerise, non ho detto che il piano delle
acque ha fallito in maniera generale, ma ho detto nella sua
interezza, cioè il fatto che un provvedimento era legato all'altro,
secondo me non... se poi lei 2 mesi fa ha invitato nella
deliberazione le società ad essere caute e prudenti nel prelievo,
vuol dire che c'è qualcosa che non va! Questa faccenda dell'assalto
alla risorsa acqua, per cui vi sono sullo stesso tratto, ma non di
fiume, con portate di decine di litri al secondo, ma con portate
che sono mediamente attorno alle portate corrispondenti a un
torrente alpino, vi sono 3, 4 domande di concessione che sono in
concorrenza! Per cui è vero, la deliberazione del 27 dicembre ha
finalmente approvato la procedura tecnico-amministrativa per le
domande, ma a me non interessa questo, perché forse lei non mi
crederà; noi, a questa mozione, crediamo sul serio... che poi lei
ci giudichi utopistici, mi fa dispiacere, ma mi tocca poco o...
punto.
Io dico: su questo problema vi è stato un assalto alla diligenza
che non avete saputo governare dal punto di vista politico: questo
è il punto. Adesso vogliamo chiedere di fare tutti un passo
indietro per ripartire, questo è il succo.
Presidente
- La parola al Consigliere Ottoz.
Ottoz (CdL)
- Contrariamente all'accordo che ho scoperto
stamani con l'estrema Sinistra, come l'ha chiamata il Presidente
Caveri, non voteremo a favore della mozione, perché siamo contrari
al concetto di moratoria unilaterale, alla politica del "no" non
giustificata e alla confusione che si fa qui fra acque per
derivazioni per uso industriale e per uso idroelettrico, partendo
dal presupposto che si può discutere su ogni decisione entrando nel
merito se la decisione specifica di quella derivazione è stata
rilasciata o negata in forza di valutazioni corrette o meno
corrette; questa è un'altra cosa, ma non si può unilateralmente
partire dal presupposto di mettere una moratoria sulle derivazioni,
senza che questo corrisponda a una valutazione oggettiva delle
varie situazioni, le quali, nell'interesse della Regione, vanno
singolarmente valutate.
Siamo contrari alla politica del "no" apodittico, siamo contrari
alla politica delle moratorie, siamo più favorevoli alle moratorie
nel campo dei diritti civili che non nelle derivazioni d'acqua
idroelettriche e industriali. Siamo per una concessione del diritto
di derivazione dell'acqua quando questo si giustifichi e rispetti
tutti i parametri che deve rispettare, non crei problemi per
l'ambiente e per la cittadinanza: una moratoria non affronta né
risolve questo problema.
Presidente
- Pongo in votazione il nuovo testo della
mozione che recita:
Mozione
Premesso che l'acqua è fonte di vita e costituisce un bene
dell'intera umanità e che l'acqua per il consumo umano è un bene
sempre più scarso, la cui gestione deve essere pubblica e
partecipata;
Dato atto che il carattere pubblico dell'acqua appartiene
alla storia della nostra Regione come elemento fondante
dell'autonomia valdostana e tuttora ne costituisce un principio
vitale;
Considerato che il cambiamento climatico globale in atto
dovrebbe suggerire ai responsabili politici di abbandonare la
strada dell'eccessivo sfruttamento di questa preziosa risorsa, con
un controllo rigoroso del suo uso, regolando con precise priorità
la gestione delle risorse idriche;
Dato atto che l'impegno del governo regionale a sancire il
principio pubblico dell'acqua e a razionalizzarne l'uso appare
confortato dalla proposta di avvio di un servizio idrico
integrato;
Constatato, tuttavia, che attualmente sono emerse con forza
le problematiche e le contraddizioni esistenti riguardo all'uso
razionale dell'acqua: da una parte i disagi dei cittadini di quei
comuni rimasti senz'acqua e dall'altra i problemi causati da
rilascio di concessioni e sub concessioni "selvagge" per centraline
private, impianti di neve artificiale o altro, a tutto scapito
della collettività;
Il Consiglio regionale
Impegna
la Giunta regionale:
1) a stabilire una moratoria delle concessioni di derivazione
delle acque per uso industriale e idroelettrico;
2) a predisporre, nell'ambito della citata riorganizzazione
del servizio idrico, regole chiare per l'utilizzo delle acque, in
primo luogo privilegiandone l'uso per il consumo domestico e
riducendone drasticamente la cessione per usi impropri;
3) a prevedere un modello di gestione pubblica, basata sugli
Enti Locali, riducendo gli sprechi e aprendo spazi di
partecipazione democratica e di condivisione delle scelte ai
cittadini.
F.to: Bortot - Venturella - Squarzino Secondina - Fontana
Carmela - Sandri
Consiglieri presenti: 24
Votanti: 23
Favorevoli: 5
Contrari: 18
Astenuti: 1 (Ferraris)
Il Consiglio non approva.
Presidente
- Vista l'ora, dichiaro conclusi per questa
giornata i lavori dell'odierna seduta del Consiglio regionale. I
lavori riprenderanno domattina alle ore 9.
La seduta è tolta.
---
La seduta termina alle ore 20.
