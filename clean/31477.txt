Classificazione
ASSETTO DEL TERRITORIO
Urbanistica e pianificazione territoriale
EDILIZIA



Oggetto del Consiglio n. 535 del 6 maggio 2009 - Resoconto
OGGETTO N. 535/XIII - Interpellanza: "Predisposizione di
piani per l'accertamento delle condizioni di resistenza antisismica
negli edifici pubblici e privati situati nei comuni classificati a
"rischio 3"".
Interpellanza
I recenti tragici eventi che hanno colpito la regione Abruzzo
riportano l'attenzione sul rischio sisma. Questa eventualità, come
ha dimostrato la recente scossa (magnitudo 3,9) di domenica 19
aprile scorso nel vicino Piemonte, può interessare anche aree
classificate come meno pericolose;
In Valle d'Aosta, dove 3 Comuni sono peraltro classificati a
"rischio 3", ossia soggetti a possibili modesti scuotimenti, appare
necessario condurre un'azione preventiva efficace e
capillare;
i sottoscritti Consiglieri regionali
Interpellano
la Giunta regionale per sapere:
1) se è accertato e certificato che tutti gli edifici
pubblici situati nei comuni di zona sismica 3 siano costruiti con
criteri tali da resistere ad eventuali fenomeni sismici di
consistente portata;
2) se siano stati attivati piani per l'accertamento delle
condizioni di resistenza antisismica nell'edilizia pubblica e
privata;
3) se siano previsti, nei bandi per la costruzione o
ristrutturazione di edifici pubblici, requisiti particolari di
natura tecnica per fronteggiare questo pericolo.
F.to: Louvin - Bertin - Giuseppe Cerise - Chatrian - Patrizia
Morelli
Presidente
- La parola al Consigliere Louvin.
Louvin (VdAV-R)
- Grazie, Presidente. Nelle settimane
passate abbiamo in quest'aula avuto parole di commozione e
solidarietà per la vicenda del terremoto in Abruzzo e credo che,
mettendo un istante da parte gli aspetti emozionali e senza voler
creare allarmismi, sia comunque doveroso mettere in moto
un'attenzione particolare da parte della Regione e degli enti
pubblici, da parte di tutta la comunità sul rispetto delle
normative antisismiche e portarci avanti, se possibile, nel mettere
la massima cautela negli aspetti edificatori della nostra Regione.
Il fatto che la fortuna ci collochi al di fuori di aree più
sensibili e più soggette a fenomeni sismici non ci esime dal
predisporre opportune cautele e credo che questo sia già stato
previsto in appositi atti emanati dall'Amministrazione regionale.
Proprio nelle scorse settimane abbiamo preso atto che anche vicino
alla nostra regione, come è successo il 19 aprile scorso in
Piemonte, si sono verificate scosse sismiche di un livello
significativo come quella che si è registrata di magnitudo 3,9. È
utile - di questo chiediamo che l'Assessore ci dia conto - fare il
punto della situazione, sapere cosa si è fatto e cosa si sta
facendo. In particolare auspicio del nostro gruppo è che si sappia
se è stato accertato che tutti gli edifici, che insistono in quei
tre comuni della Valle che sono classificati in zona sismica, siano
edificati con criteri tali da poter resistere ad eventuali fenomeni
di questa natura; se sono stati poi predisposti
dall'Amministrazione - noi siamo proprietari e gestori di un numero
non indifferente di immobili soprattutto in comune di Aosta, ma
anche in altri comuni - dei piani per accertare quali sono le
condizioni di resistenza antisismica dell'edilizia pubblica e cosa
si intende fare rispetto all'edilizia privata. Da ultimo Assessore
abbia la gentilezza di informare il Consiglio sul fatto se ci sono
o meno all'interno dei bandi che sono predisposti
dall'Amministrazione regionale per le nuove costruzioni, come anche
per la ristrutturazione di edifici pubblici, delle previsioni
puntuali di tipo tecnico che garantiscano che le nuove edificazioni
avvengono secondo la migliore tecnica per fronteggiare
l'eventualità di questi fenomeni. Grazie.
Presidente
- La parola all'Assessore alle opere
pubbliche, difesa del suolo ed edilizia residenziale pubblica,
Marco Viérin.
Viérin M. (SA-UdC-VdA)
- Grazie, Presidente. Chiaramente
sulla storia di questo argomento ho fatto buona richiesta alla
struttura, che mi ha predisposto una relazione che darò poi al
collega Louvin, come ho fatto con la collega Fontana, quindi non
vorrò tediare i colleghi con un intervento di venti minuti, ma
prenderò i passi più salienti. Chi fosse interessato in maniera
particolare sono disposto a fargli pervenire una fotocopia della
relazione predisposta dagli uffici. Gli eventi dell'Abruzzo hanno
richiamato l'attenzione dell'opinione pubblica sul rischio sismico
anche in aree come quelle piemontesi e valdostane, dove i livelli
di pericolo sono molto bassi. Queste valutazioni sono il frutto
degli studi condotti dall'Istituto nazionale di geofisica e
vulcanologia e sono alla base della classificazione della
pericolosità sismica del territorio nazionale, come previsto
dall'ordinanza della Presidenza del Consiglio dei ministri del 28
aprile 2008, n. 3519. Da un punto di vista normativo, ad oggi vale
quanto stabilito dall'ordinanza del Presidente del Consiglio dei
ministri n. 3274/2003 concernente i primi elementi in materia di
criteri generali per la classificazione sismica del territorio
nazionale e di normative tecniche per le costruzioni in zone
sismiche, pubblicata con il n. 72 nella Gazzetta ufficiale n.
105/2003. Con tale ordinanza sono stati approvati i criteri per
l'individuazione delle zone sismiche, formazione e aggiornamento
delle stesse, correlati da una classificazione sismica dei comuni
italiani. È stata attivata un'intesa attività a livello tecnico per
analizzare l'evoluzione della normativa sismica a livello nazionale
e regionale. Il processo normativo non è stato lineare, basti
pensare alle varie proroghe scadenti addirittura nel 2010. A
livello regionale la Giunta regionale ha recepito l'ordinanza n.
3274 con propria deliberazione n. 5130/2003 nella quale i punti
salienti possono essere così riassunti: primo, la riclassificazione
sismica dell'intero territorio regionale secondo la quale 71 comuni
ricadono in aree a bassa sismicità (zona 4), mentre 3 comuni
ricadono in zona 3 (Courmayeur, Pré-Saint-Didier e Valtournenche);
un secondo argomento è l'approvazione degli elenchi degli edifici e
di opere infrastrutturali di competenza regionale, la cui
funzionalità durante gli eventi sismici assume rilievo fondamentale
ai fini di protezione civile; terzo argomento: l'approvazione degli
elenchi degli edifici e di opere infrastrutturali di competenza
regionale, che possono assumere rilevanza in relazione alle
conseguenze di un eventuale collasso quali asili nido, scuole,
stadi, impianti sportivi, strutture ricreative, eccetera; quarto:
nei comuni di zona 3 è fatto obbligo della progettazione
antisismica secondo le disposizioni tecniche dell'ordinanza n.
3274/2003; quinto: non è obbligatoria la suddetta progettazione
antisismica nei comuni ricadenti in zona 4, ad eccezione delle
verifiche di livello zero su determinati edifici ed infrastrutture
(poi spiegherò cos'è il livello zero); sesto: compilazione di
apposite schede tecniche di censimento per il livello zero entro
sei mesi, a partire dalla data di disponibilità delle stesse. Con
decreto del Capo del Dipartimento della protezione civile e
nazionale del 22 ottobre 2003 vengono definiti due livelli di
censimento (spiego il livello zero e gli altri due livelli), il
primo livello denominato livello zero prevede unicamente
l'acquisizione di dati sommari sull'opera ed è applicato in modo
sistematico a tutte le tipologie individuate ed assume un carattere
di rilevanza statistica, pertanto esclude la possibilità di
utilizzare i dati in modo puntuale per valutazioni di sicurezza di
singole strutture. Gli altri livelli denominati livello 1 e 2 sono
verifiche di sicurezza puntuali che si differenziano fra loro per
il campo di applicazione dipendente dalla regolarità delle
strutture per il diverso livello di conoscenza e dei diversi
strumenti di analisi e di verifica richiesti. La scadenza per
l'effettuazione di tali verifiche è stata prorogata al 31 dicembre
2010. A cinque anni di distanza dall'emanazione della circolare
regionale, la situazione verificata dagli archivi della nuova
struttura di servizio geologico è la seguente: solo 19 comuni su 74
hanno compilato la scheda di livello zero, manca all'appello fra
quelli classificati in zona 3 il Comune di Courmayeur, questo è un
dato che andrebbe sollecitato, perché nulla guasterebbe che
arrivasse prima della scadenza fissata nel 2010. Per quanto
riguarda gli edifici di proprietà regionale, ad oggi abbiamo solo
la Direzione flora, fauna, caccia e pesca che ha compilato le
proprie schede riguardanti le stazioni forestali presenti sul
territorio. Nell'ambito del programma obiettivo cooperazione
territoriale europea Italia Francia 2007-2013, il progetto n. 45
del RISE, approvato con deliberazione n. 830 del 28 marzo 2008 la
Regione Valle d'Aosta ha predisposto una collaborazione con
l'Università di Genova volta all'aggiornamento strumentale e al
miglioramento del monitoraggio sismico nell'area transfrontaliera
Italia-Francia attraverso un completamento delle reti sismiche
esistenti con l'installazione di nuove stazioni, predisponendo
nuove procedure per lo scambio dei segnali relativi a dati sismici
in tempo reale nell'area transfrontaliera.
Altra cosa importante: le nuove stazioni saranno integrate nella
rete sismica dell'Italia nord occidentale, che comprende stazioni
in Liguria, Piemonte e Toscana e la stazione dell'alta Valle
d'Aosta a Morgex di proprietà dell'Istituto nazionale di geofisica
e vulcanologia e saranno gestite dal Dipartimento per lo studio del
territorio e delle sue risorse, dell'Università di Genova. Un'altra
cosa importante è che all'interno del progetto strategico
concernente la gestione in sicurezza dei territori di montagna
transfrontalieri, approvato con deliberazione di Giunta n. 1573 del
23 maggio 2008, è prevista una spesa di 420mila euro per la
microzonizzazione sismica e per i nuovi studi di rilievo, la
valutazione dei rischi e gli approfondimenti conoscitivi del
territorio in particolare per quanto riguarda l'aspetto
sismico.
Tornando all'interpellanza, per rispondere puntualmente ai tre
quesiti posti, con riferimento al primo quesito, al momento sono in
atto le procedure di valutazione previste dall'ordinanza n.
3274/2003 sulle strutture indicate dall'ordinanza stessa e, per
quanto riguarda la nostra regione, dalla deliberazione di Giunta n.
5131 dello stesso anno. Al punto n. 2 si ricorda che ogni
accertamento compete all'ente proprietario dell'immobile. Per ciò
che concerne gli edifici pubblici regionali, è ormai scelta
consolidata che nell'ambito della predisposizione degli interventi
di ristrutturazione e/o manutenzione straordinaria che vanno ad
incidere a livello strutturale e distributivo degli edifici vengono
svolti gli accertamenti richiesti dalla vigente normativa. È
inoltre stato avviato nel corso del corrente anno un programma di
monitoraggio e verifica degli edifici pubblici esistenti di
proprietà regionale, per il quale è necessario aggiornare la
conoscenza sullo stato delle strutture anche in vista della
predisposizione degli eventuali interventi futuri, dando priorità
in questa prima fase agli edifici scolastici e strategici.
Ultimo punto: nei comuni in zona 3 (Courmayeur, Pré-Saint-Didier
e Valtournenche) la deliberazione della Giunta regionale del 2003
obbliga alla progettazione antisismica secondo le disposizioni
tecniche dell'ordinanza statale. Per ciò che concerne gli edifici
di proprietà regionale, nel caso di costruzioni e ristrutturazioni
i professionisti incaricati devono effettuare le progettazioni
attenendosi alla normativa vigente, quindi quando è previsto in
relazione alla destinazione d'uso, devono calcolare le strutture
dimensionandole secondo criteri antisismici. Nel caso di edifici di
particolare rilevanza anche collocati in zona 4, viene di norma già
valutata in sede di progettazione da parte delle strutture
competenti l'opportunità di eseguire le opere richiedendo eventuali
accorgimenti aggiuntivi e particolari di natura tecnica, a maggior
tutela degli utenti. Ciò è avvenuto ad esempio nella realizzazione
del cosiddetto "blocco della radioterapia" del Presidio ospedaliero
Umberto Parini, già realizzato tenendo conto delle prescrizioni di
accelerazione previste per la zona 3, pur essendo inserito il
comune di Aosta ancora in zona 4. Stiamo cercando di privilegiare
la sicurezza e richiediamo l'antisismico nei comuni in zona 4,
soprattutto per certi edifici strategici o di uso pubblico come gli
edifici scolastici o adibiti alla sanità o all'incontro per
manifestazioni o attività sportive.
Presidente
- La parola al Consigliere Louvin.
Louvin (VdAV-R)
- Grazie, Assessore, perché è stato
puntuale e molto preciso nella risposta, una risposta che apre una
serie di delicati profili. Intanto è vero che le proroghe sono
diventate una consuetudine, a livello nazionale si è discusso e
purtroppo anche polemizzato sul fatto che fosse già inserito nel
"decreto milleproroghe" un ulteriore rinvio delle applicazioni
normative antisismiche proprio mentre si verificava la tragedia
abruzzese. Mi pare di capire dalla risposta dell'Assessore che la
nostra condizione non sia la condizione di rapidi e veloci
esecutori delle indicazioni che ha dato a suo tempo la Giunta
regionale. Lei ha richiamato un'ordinanza del 2003, che è il
riferimento quadro per la nostra Regione, di cui ha detto sono in
atto le procedure. Siamo nel 2009 sono trascorsi quasi sei anni da
allora, sono in atto delle procedure, ma, da quanto ho capito, solo
un terzo scarso dei comuni ha fatto la prima operazione di livello
zero, ossia di acquisizione dei dati sommari delle opere, che è una
specie di descrizione di come sono configurati questi stabili. Non
credo sia un risultato particolarmente encomiabile, ma è grave che
un Comune di soglia di rischio superiore come il Comune di
Courmayeur non abbia ancora proceduto a questo, che è un
adempimento minimo iniziale, una prima sommaria ricognizione.
Apprezziamo molto che lei abbia intenzione di stimolare
l'Amministrazione regionale, di cui anche qui solo una direzione su
tutte le direzioni ha proceduto al momento ad effettuare una
corretta ricognizione dei propri immobili secondo i criteri che ha
dettato la Regione nel 2003. Siamo quindi in una situazione di
discreto ritardo, bene fa l'Amministrazione ad inserire come lei ha
detto nelle procedure relative ai nuovi stabili e nelle opere di
ristrutturazione, lei ha citato il caso dell'Ospedale e credo che
dopo quanto è successo nella regione abruzzese si guardi con
particolare precauzione e preoccupazione a queste infrastrutture.
Il suo riferimento va peraltro ad una parte aggiuntiva e totalmente
nuova della struttura ospedaliera, ma questo fa parte delle tante
questioni di cui potrebbero discutere approfonditamente le
Commissioni, con una ricognizione più di dettaglio. Non ho colto se
nell'ambito delle ristrutturazioni che sono in corso alcune sono
state progettate e promosse dopo il 2003... sia stata fatta
verifica puntuale per quanto riguarda anche l'intera ala originaria
dell'Ospedale e pure la parte a sud dello stabile. Mi pare nel
complesso che vi siano due profili sui quali dobbiamo spingere:
intanto una rivisitazione dell'ordinanza con la fissazione di
qualche termine preciso da parte nostra, se non ne sono già stati
stabiliti, fare in modo che questo sessennio non sia trascorso
invano e che si metta a breve una parola finale per quanto riguarda
l'attività ricognitiva... successivamente qualche "colpo di
sperone" sulla componente tecnica e burocratica
dell'Amministrazione regionale e comunale affinché ciascuno per la
sua parte si porti avanti nei lavori. Ripeto: l'auspicio è che se
ne faccia carico anche la Commissione, non sono questioni che
possiamo sviscerare approfonditamente in un dibattito in aula, ma
credo sia nostro dovere oggi più che mai essere attenti e precisi e
non avere un domani da recriminare su mancanza di attenzione e di
conoscenza di questi aspetti quanto mai vitali per le nostre
comunità. Grazie.
Presidente
- Cari colleghi, vista l'ora dichiaro conclusi
per questa mattinata i lavori dell'odierna adunanza del Consiglio
regionale. I lavori riprenderanno alle ore 15,30 con la discussione
del punto n. 18 all'ordine del giorno.
La seduta è tolta.
---
La séance se termine à 13 heures.
