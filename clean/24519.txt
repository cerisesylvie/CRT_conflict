Classificazione
ENERGIA
Energia idroelettrica
FINANZA REGIONALE E LOCALE
Partecipazioni azionarie regionali



Oggetto del Consiglio n. 3423 del 3 aprile 2008 - Resoconto
OGGETTO N. 3423/XII - Interpellanza: "Interventi a contrasto
dell'azione in regime di monopolio della C.V.A. nel mercato di
produzione di energia elettrica".
Interpellanza
Rammentando che la legge regionale 14 ottobre 2005 n. 23
("Disposizioni per la razionalizzazione e la semplificazione delle
procedure autorizzative per la realizzazione e l'esercizio degli
impianti alimentati da fonti rinnovabili, destinati alla produzione
di energia o di vettori energetici") fu approvata in applicazione
del dlgs 387/2003 ("Attuazione della direttiva 2001/77/CE relativa
alla promozione dell'energia elettrica prodotta da fonti
energetiche rinnovabili nel mercato interno
dell'elettricità");
Ricordando che si tratta di una legge di semplificazione per
la "razionalizzazione e la semplificazione delle procedure
autorizzative necessarie per la costruzione, il rifacimento, la
riattivazione, la modifica, il potenziamento e l'esercizio degli
impianti alimentati da fonti rinnovabili, destinati alla produzione
di energia o di vettori energetici.";
Sottolineando come le energie rinnovabili siano nella nostra
Regione, data la sua forte vocazione idroelettrica, particolarmente
importanti, e ancora di più lo siano in un Paese come il nostro a
causa della sua quasi totale dipendenza dai combustibili fossili
per il soddisfacimento della domanda energetica;
Dovendo registrare che il sesto comma dell'articolo 1 della
citata legge regionale 23/2005 è stato modificato successivamente
con la legge regionale 3 gennaio 2006 n. 3 e successivamente con la
legge 24 dicembre 2007 n. 34 ("Manutenzione del sistema normativo
regionale. Modificazioni di leggi regionali e altre disposizioni"),
escludendo di fatto proprio gli impianti di produzione
idroelettrica in spregio alla normativa comunitaria e statale in
materia;
Evidenziando che, essendo la Regione azionista di controllo
di CVA SpA, essa già agisce in regime di monopolio nel mercato
regionale della produzione di energia elettrica;
i sottoscritti Consiglieri regionali
Interpellano
l'Assessore delegato per sapere se:
1) non ritenga di dubbia legittimità l'esclusione degli
impianti idroelettrici dalla legge di attuazione di una normativa
statale in materia che, ai sensi dell'articolo 3 dello Statuto
riguarda potestà legislativa regionale concernente la sola
integrazione e l'attuazione di leggi della Repubblica, e che per di
più non applica una specifica direttiva europea;
2) non ritenga che la posizione monopolistica di CVA SpA nel
mercato idroelettrico valdostano ponga la Regione in palese
conflitto d'interessi e in posizione dominante rispetto ai privati,
e che l'esclusione dell'idroelettrico dai procedimenti
semplificativi delle procedure di autorizzazione di fatto rafforzi
questo monopolio, con grave pregiudizio dello sviluppo in Valle
d'Aosta dello sfruttamento delle fonti di energia
rinnovabili;
3) non intenda rimuovere questo ostacolo proponendo al
Consiglio un ripristino della formulazione originale del comma 6
dell'articolo 1 della legge regionale 23/2005 per rispettare la
direttiva comunitaria 2001/77 e il dgls 387/2003, limitando al
contempo la situazione vessatoria nella quale la norma, come
attualmente modificata, pone i privati valdostani nei confronti del
monopolio regionale.
F.to: Ottoz - Frassy - Lattanzi - Tibaldi
Président
- La parole au Conseiller Ottoz.
Ottoz (PdL)
- L'importanza che hanno oggi tutte le
energie alternative, in un mondo la cui dipendenza dai combustibili
fossili non rinnovabili non solo è elevatissima, ma sta diventando
drammatica, in particolare per Paesi come il nostro che non hanno
fatto determinate scelte al momento giusto, ma comunque in generale
per tutta la comunità nella quale viviamo in tutta Europa, ha
portato nel 2001 la CE ad emanare una direttiva relativa alla
promozione e quindi alla semplificazione per la possibilità di
implementare sistemi di produzione di energia elettrica ottenuta da
fonti rinnovabili.
Il Governo italiano, con il d.lgs. 387/2003, ha recepito questa
direttiva ed ha emanato un decreto che, a sua volta, applicava per
tutto il territorio italiano, là dove di competenza, una serie di
semplificazioni burocratico-amministrative in modo che il cammino
della realizzazione di impianti per la produzione di energia
elettrica da fonti alternative ai combustibili fossili e al
petrolio e al gas potesse contribuire a variare il bilancio fra
l'energia proveniente non fonti rinnovabili e quella da fonti
rinnovabili. Questo tipo di tema interessa da vicino la nostra
Regione, che è caratterizzata da un sistema geografico che si
presta - come è noto - alla realizzazione di impianti di energia
idroelettrica da sempre, quindi è un territorio sul quale questo
tipo di norme hanno un'importanza particolare sia per la
realizzazione, peraltro già fatta a partire dall'inizio del XX
secolo di grandi bacini, realizzazione che è terminata negli anni
'50, dopodiché negli anni '60 seguì la nazionalizzazione
dell'energia elettrica, ma non furono più realizzati grandi bacini,
sia per l'esistenza di una serie di aste torrentizie e di sorgenti
di minori dimensioni che non erano sfruttabili economicamente
all'epoca in cui si realizzavano solo grandi centrali, e d'altra
parte non lo erano perché l'energia era un monopolio, quindi non la
si poteva realizzare privatamente, non era interessante per i
grandi monopolisti e per l'ENEL - ricordo i tempi della Montedison,
della SIP, eccetera - e per il costo molto elevato all'epoca delle
apparecchiature, sia quelle di produzione di energia, sia quelle di
instradamento dell'energia prodotta nella rete che richiede
complessi sistemi sia di rifasamento che di sincronizzazione delle
frequenze, pena creare dei problemi alla rete etc.
La produzione è di tipo continuo, a corrente continua, questa
corrente va trasformata in corrente alternata, va gestita inserendo
determinate frequenze che ne permettano il trasporto a lunga
distanza in modo economico e questi impulsi devono essere
raccordati per ogni inserimento di energia sulla rete, tanto più
che negli ultimi 15 anni è prevalsa per l'impossibilità di utilizzo
della corrente elettrica immediato o differito che richiedeva la
installazione di sistemi di batterie al piombo molto costosi e
molto inquinanti, la realizzazione di una serie di apparecchiature
e si è modificato il modello di cliente-fornitore, per cui il
produttore di energia in proprio non più legato ai vincoli
monopolistici, data la liberalizzazione che è intervenuta sul
mercato energetico, non deve più immagazzinare la corrente
prodotta, ma la cede alla rete, viene utilizzata dai grandi sistemi
di distribuzione e poi si preleva la corrente quando serve. Questo
sistema ha permesso di evitare l'installazione di grandi sistemi di
immagazzinamento di corrente, inquinanti per il piombo e
pericolosi. Per questi motivi si è reso necessario promuovere la
produzione anche su piccoli produttori, per poter migliorare il
bilancio fra fonti rinnovabili e fonti fossili; quindi, direttiva
europea, legge nazionale e legge regionale n. 23/2005, recante
disposizioni per la razionalizzazione e semplificazione delle
procedure autorizzative per la realizzazione di impianti alimentati
da fonti rinnovabili, destinate alla produzione di energia o di
vettori energetici.
Qual è il tipo di energia più facilmente producibile in Valle? È
l'energia idroelettrica. Ovviamente si può fare energia di origine
eolica, anche se i venti costanti sono presenti solo in alcune
zone, si può fare energia solare con sistemi di tipo fotovoltaico,
si può fare energia tramite combustione di biomasse... insomma, ci
sono vari sistemi. Lo scopo della legge era quindi quello di
semplificare la vita all'azienda che avesse voluto produrre energia
in proprio, nel rispetto delle regole di sicurezza e di rapporti
con le reti di vettoriamento di corrente. Il sesto comma della
legge regionale diceva che per gli impianti di produzione di
energia elettrica si applicano le disposizioni di cui all'articolo
12, comma 3, ultimo periodo, e 8 del d.lgs. 387/2003, che è la
legge nazionale. Si dice: "l'energia elettrica deve sottostare a
una serie di norme particolari, perché ci sono problemi di
sicurezza che consigliano di fare riferimento alla normativa
standard per tutto il territorio". Successivamente questo articolo
è stato modificato due volte, è stato modificato dall'articolo 22,
comma 2, della legge regionale n. 3/2006 e poi con l'articolo 29
della legge n. 34/2007; il risultato finale è che
"le
disposizioni di cui alla presente legge ad eccezione di quelle di
cui al comma 5..."
- che riguarda le zone agro-silvopastorali,
gli alpeggi, eccetera -
"non si applicano agli impianti di
produzione di energia idroelettrica o eolica"
. Praticamente
diciamo: "bisogna semplificare e facilitare, tutti devono poter
fare, ma all'idroelettrico questo non si applica".
Guarda caso, tutto questo fa venire in mente che abbiamo una
grande società regionale di produzione di energia idroelettrica, la
CVA, con cui a suo tempo la Regione ha comprato dall'ENEL le
centrali di produzione idroelettrica, e quindi questa legge che
serve per semplificare e facilitare e promuovere le aziende private
e i soggetti privati a produrre corrente elettrica nell'interesse
di tutto il sistema, viene azzerata dalla semplice modifica di un
articolo, per cui sancisce che dal monopolio che è stato smontato
abbiamo stabilito un altro monopolio, siamo cioè passati dal
monopolio nazionale a quello regionale, vanificando gli sforzi di
liberalizzazione. È pur vero che realizzare impianti di tipo
idroelettrico presenta una serie di problemi di cose che peraltro
vanno rispettate in qualunque tipo di attività si faccia, che
presenta la necessità di fare costruzioni in montagna, e le dighe
sono costruzioni, e di fare sistemi che possono modificare il
territorio, ma al netto di questo la legge nasce per applicare una
direttiva che promuove, prima, e poi chiude questa promozione.
A parte che mi chiedo se sia opportuna una legge che strozza la
possibilità delle imprese e dei privati di realizzare corrente in
modo più facile, pur nel rispetto delle norme di tipo paesaggistico
e di sicurezza, ma il fatto che puzza è che - poiché la Regione è
l'azionista di controllo di CVA - già agisce in regime di monopolio
per le sue dimensioni, ma a questo punto si rafforza il concetto
che la Regione, in qualunque momento, dice: "fermi tutti,
sine
qua non
", come dice una trasmissione, siamo qua noi - anche se
in latino vuol dire un'altra cosa -
"le courant c'est moi, la
CVA c'est moi".
Allora chiedo all'Assessore se non si ritenga
di dubbia legittimità l'esclusione degli impianti idroelettrici
dalla legge, pur mantenendo le garanzie che abbiamo detto, se non
ritenga che la posizione monopolistica di CVA sul mercato
idroelettrico valdostano ponga la Regione in palese conflitto di
interessi su questa cosa e se non intenda rimuovere questo
ostacolo, proponendo al Consiglio un ripristino della dizione
originaria della legge, pur con tutte le garanzie del caso.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Presidente, non abbia timore
rimarremo nei tempi, cedo alcuni minuti del mio intervento al
collega Ottoz, che ha fatto un intervento molto importante.
Rispetto a questa interpellanza, la prima risposta non è neanche
un condominio, parlo sotto il controllo dell'autorevole Assessore
Cerise, che è il soggetto politico che sovrintende all'applicazione
della legge regionale n. 3/2006 e le precedenti ancora.
L'esclusione degli impianti idroelettrici risale alla legge
regionale n. 3/2006, che con la legge 24 dicembre 2007 si è
salvaguardata la possibilità di realizzare anche gli impianti
idroelettrici in zone destinate agli usi agrosilvopastorali, in
base alla vigente normativa in materia urbanistica e di
pianificazione territoriale: questo è l'argomento. L'esclusione
deriva dal fatto che per poter realizzare una centrale
idroelettrica, bisogna prima aver acquisito il diritto di
derivazione dell'acqua, le cui procedure, che per Statuto devono
essere analoghe a quelle statali, non possono essere compresse nei
180 giorni previsti dalla legge regionale n. 23/2005. Con il
rilascio della concessione si acquisiscono poi anche le
autorizzazioni necessarie alla realizzazione dell'impianto, salvo
quelle edilizie che ovviamente sono di competenza comunale. La
legittimità della norma non è mai stata posta in discussione da
gennaio 2006, quindi riteniamo che quel tipo di legislazione sia
coerente.
Con la seconda domanda ci spostiamo verso il ruolo di CVA, che
tanto appassiona, quindi oggi è una lettura diversa dove CVA si
avvantaggerebbe di questa procedura che l'interpellante indica come
procedura tortuosa e penalizzante, che solo CVA può sostenere. Io
le rispondo con un esempio: ad oggi ci sono più di 100 domande che
sono depositate presso l'Assessorato, sa quante sono quelle di CVA?
Sette. Questa è la prova "provata" che quanto lei dice non
corrisponde a verità, in quanto CVA ha esattamente - come tutte le
società strutturate - un ruolo importante, ma non preclude e non
impedisce ad alcun altro di fare delle istanze. Se lei fa una
domanda in tal senso, l'Assessore Cerise potrà dirle che giacenti
presso il suo Assessorato ci sono domande che sono in maniera
preponderante appartenenti qua... quindi sulla terza domanda:
"se non intenda rimuovere questo ostacolo proponendo al
Consiglio un ripristino..."
non lo riteniamo un ostacolo e non
intendiamo proporre alcunché.
Approfitto dell'occasione per comunicare che CVA fa parte di una
"shot list" che è stata analizzata da Mediobanca, che ha valutato
CVA fra le nove migliori società nel panorama italiano. Siccome in
vari momenti abbiamo sentito di tutto su CVA, ritengo che CVA sia
un patrimonio importante dell'Amministrazione regionale, che
nessuna sciaguratezza è stata fatta finora, che potrà dare delle
soddisfazioni sia in termini professionali che economici, pertanto
riteniamo di proseguire con un approccio laico e non ideologico
rispetto alla risorsa acqua. Non possiamo gridare alla catastrofe,
né fare un allarmismo sciagurato; abbiamo una risorsa preziosa che
è anche una fonte di reddito, e come tale dobbiamo gestirla.
Président
- La parole au Conseiller Ottoz.
Ottoz (PdL)
- L'Assessore è specialista nel non
rispondere alle domande fatte e nel rispondere alle domande mai
fatte, come se fossero state fatte... mi spiego meglio.
Rispondere che questa cosa è giustificata dal fatto che nei 180
giorni... è un trucchetto per due motivi: intanto, in questo caso,
bastava portare il termine per questi impianti a 360 giorni e non
abolire la semplificazione voluta dalla CE e dalla legge nazionale,
se è un problema di termini si mettono dei termini congrui, ma non
si elimina una libertà delle imprese e dei cittadini, quindi
proprio questo non c'entra "una mazza"; poi il fatto che ci siano
più 100 domande giacenti di cui solo 7 di CVA non mi dice nulla,
perché, primo, bisogna vedere quante andranno a buon fine; secondo,
se la somma dei kwh richiesto da CVA per sette centrali sia il 7%
del totale o molto di più. È chiaro che CVA con i mezzi che ha
potrebbe anche aver fatto su una sola domanda, magari per fare
un'altra diga di Place Moulin. Non sono i numeri qui che contano,
ma sono i kwh; può darsi benissimo che CVA abbia chiesto 7 piccoli
impianti domestici, gli altri 94 mega impianti, o viceversa. Terza
cosa: tutto questo non impedisce di fare delle istanze e... vorrei
anche vedere che fosse proibito fare le istanze! Io dico solo che
sono soppresse le garanzie imposte dalla CE allo Stato italiano,
non che si proibiscono le istanze, ci mancherebbe! Il problema
delle istanze è avere la risposta e magari risposta positiva, non
di proibire: chi ha mai detto che sia proibito fare le istanze?
Dire pertanto che tutta questa roba non impedisce di fare delle
istanze, dà l'aria alla bocca, nessuno lo ha detto!
Lei poi dice che questo tema di CVA appassiona, questo è vero,
ma poi dire che è una delle migliori società... lo sappiamo, ma
mica nessuno ha parlato mai di CVA! Stiamo parlando di monopolio o
di non monopolio, di norme europee, di norme nazionali e regionali,
mica nessuno ha detto nulla contro CVA...
(interruzione dell'Assessore Marguerettaz, fuori
microfono)
... mi dica se sono firmati da me, perché di notte durante un
incubo potrei... magari sono sonnambulo e non lo sapevo.
Sul fatto che CVA sia una grande società, che sia una ricchezza
per la Regione, nessuno ha nulla da dire; magari avremmo qualcosa
da dire su come gestirla diversamente, su come non farne un centro
di potere per pochi, ma farne una ricchezza per tutti... e questo è
un altro discorso che nulla ha a che vedere con l'opinione che
abbiamo della validità di CVA.
Lei dice "catastrofe": ma io ho parlato di catastrofe? Lei,
rispondendo che non bisogna parlare di catastrofe, mi mette in
bocca una cosa che non ho detto, come non ho parlato di "allarmismo
sciagurato"; mi dica lei se il mio intervento suscitava... Nessun
allarmismo, il mio intervento si limita a dire che la CE,
nell'ambito del più grande quadro della liberalizzazione dei
servizi energetici ha diramato una direttiva; lo Stato italiano ha
fatto una legge in applicazione di questa direttiva; la Regione
saggiamente ha fatto una legge per applicare sul territorio
valdostano la legge statale, ma dopo due anni, con un colpo di
mano, abbiamo cambiato l'articolo 6 e fatto fuori l'elettricità. Il
problema è di monopolio, di liberalizzazione, di possibilità per i
privati e per le imprese, nel rispetto di tutti i giusti vincoli
ambientali; dopodiché mi fa piacere, perché l'agricoltura di
montagna sta a cuore a tutti noi, perfino al Consigliere Bortot che
è di Sinistra! E quindi che ci sia questa deroga per gli alpeggi,
dove si può fare quello che si vuole in Valle, mentre per il resto
si fanno delle istanze e si aspettano delle risposte.
Mi consenta di dire che lei ha risposto a domande che non le ho
fatto, non ho avuto alcun tono di allarmismo, dico solo che questo
è uno dei modi che abbiamo di contrastare purtroppo il libero
mercato e la libera possibilità di esprimersi sul piano economico
delle aziende private e dei privati cittadini, perché abbiamo tolto
loro anche la possibilità di avere un percorso semplificato, certo
e sicuro. Altrimenti bastava mettere, anziché 180 giorni, 240 o 360
con silenzio assenso; ma non vi piace questo, bisogna che ci sia
qualcuno che dica "sì" o "no", e quando dice "no", per dire "sì"
deve succedere qualcosa: questo non va bene, questo purtroppo deve
cambiare, tutto lì. Questo è un esempio di come facciamo le leggi
per niente, perché prima le facciamo per applicare le direttive
europee lamentandoci e poi cambiamo gli articoli per non
applicarle!
Mi chiedo - come sicuramente non sarà, perché so che lei non mi
risponderà - se il fatto di applicare una direttiva europea e poi
negarne l'applicazione, sia stato notificato alla CE: penso di no;
quindi prendo atto del fatto che la Regione su questa questione,
essendo proprietaria di CVA, è in conflitto di interessi con le
realtà alle quali sospende i diritti previsti dalla CE e dalla
legge italiana di semplificazione per poter realizzare impianti di
tipo idroelettrico.
