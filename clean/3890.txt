Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 163 del 30 marzo 1981 - Resoconto
OGGETTO N. 163/81 - INIZIATIVE PER UN PROGETTO D'INTESA TRA LA
REPUBBLICA ITALIANA E LE CHIESE VALDESI E METODISTE. (Inizio esame
di mozioni)
Presidente
- Do lettura della mozione, oggetto n. 24,
presentata dai Consiglieri De Grandis, Minuzzo e Nebbia:
MOZIONE
Il Consiglio regionale
VISTA la richiesta delle Chiese Evangeliche e Metodiste
tendenti a richiamare l'attenzione del Governo della Repubblica
sulla esigenza della ratifica del progetto di intesa del 14
febbraio 1978;
delibera
di approvare l'allegato ordine del giorno da trasmettere al
Presidente della Repubblica, al Presidente del Consiglio dei
Ministri e ai Presidenti della Camera dei Deputati e del Senato
della Repubblica.
PROPOSTA DI ORDINE DEL GIORNO
Il Consiglio regionale della Valle d'Aosta
- richiamato il progetto d'intesa fra lo Stato e le Chiese
Valdesi e Metodiste, in attuazione dell'art. 8 della Costituzione
che sancisce la libertà e l'uguaglianza di tutte le confessioni
religiose, siglato in data 14 febbraio 1978;
- considerato che sinora il Governo non ha ancora provveduto
a predisporre con legge la ratifica dell'intesa al
Parlamento;
- riaffermato il valore morale e politico dei principi di
eguaglianza e libertà religiosa dei cittadini sancito nella
Costituzione Repubblicana;
- invita il Governo della Repubblica a dar corso con urgenza
agli adempimenti necessari per la pronta ratifica legislativa
dell'intesa raggiunta con le Chiese Valdesi e Metodiste.
Presidente
- Do lettura della mozione, oggetto n. 25,
presentata dai Consiglieri Lustrissy e Maquignaz:
MOZIONE
RITENUTO che la libertà di espressione religiosa è uno dei
cardini della convivenza civile nella società moderna e che lo
Stato deve garantire a tutti i cittadini pari condizioni di
esercizio della stessa;
TENUTO CONTO della recente mobilitazione organizzata dalle
Chiese Valdesi e Metodiste di tutta Italia e di Aosta per la
attuazione dell'intesa fra lo Stato e le Chiese stesse;
PRESO ATTO che il testo dell'intesa fra lo Stato e le Chiese
Valdesi e Metodiste è stato siglato il 14 febbraio 1978 dalle
Commissioni incaricate della stesura dell'atto;
CONSIDERATO che a tutt'oggi il progetto d'intesa non è ancora
stato presentato al Parlamento nonostante gli impegni in tal senso
assunti dal Governo;
il Consiglio regionale della Valle d'Aosta
DELIBERA
1) di manifestare la piena solidarietà alle legittime istanze
delle Chiese Valdesi e metodiste;
2) di incaricare il Presidente del Consiglio affinché faccia
pervenire al Presidente del Senato, al Presidente della Camera dei
Deputati, al Presidente del Consiglio dei Ministri una
sollecitazione per la rapida attuazione dell'art. 8 della
costituzione, con la firma da parte del Governo italiano sul
Progetto di Intesa fra lo Stato e le Chiese Evangeliche Valdesi e
Metodiste.
Presidente
- Do lettura della mozione, oggetto n. 26,
presentata dai Consiglieri Tonino, Mafrica, Viberti e Cout:
MOZIONE
PREMESSO che le Chiese Valdesi e Metodiste hanno promosso una
mobilitazione in tutto il Paese al fine di ottenere una rapida
approvazione dell'Intesa fra lo Stato e le Chiese Evangeliche
Valdesi e Metodiste;
RICORDATO che il testo dell'Intesa è stato siglato il 14
febbraio 1978 e che da allora, malgrado ripetute promesse da parte
dei Governi che si sono succeduti, nessun Governo ha provveduto a
portare l'Intesa all'approvazione del Parlamento;
CONSIDERATO il valore più generale che riveste l'azione di
una minoranza religiosa che si batte per il rispetto dell'art. 8
della Costituzione, che assicura eguale libertà a tutte le
confessioni religiose, e che richiede la sostituzione di leggi
fasciste del 1929/30, discriminatorie e repressive verso le
comunità religiose non cattoliche;
IL CONSIGLIO REGIONALE
DELIBERA
di approvare l'allegato ordine del giorno a sostegno delle
giuste rivendicazioni delle Chiese Valdesi e Metodiste, e di
inviarne copia al Presidente del Consiglio dei Ministri.
ORDINE DEL GIORNO
Il Consiglio regionale della Valle d'Aosta
PRESO ATTO che l'intesa fra lo Stato e le Chiese Protestanti
rappresentate dalla Tavola Valdese non è stata ancora ufficialmente
conclusa e firmata in sede di Governo per la sua presentazione in
Parlamento, pur essendo stato ormai da tre anni definito di fatto
un progetto di intesa con le Chiese Valdesi e Metodiste;
RILEVATO che, a tal proposito, l'art. 8 della Costituzione
che sancisce l'uguale libertà delle confessioni religiose è tuttora
inattuato;
SOTTOLINEATO che, ad oltre trent'anni dalla promulgazione
della Costituzione Repubblicana, pur essendo di fatto gradualmente
mutate la condizione e la libertà di tali Chiese nella vita
repubblicana, dette Chiese sono pur sempre soggette alla
legislazione fascista sui culti ammessi, legislazione gravemente
limitativa delle libertà religiose;
AUSPICA che il Governo porti a sollecito compimento - secondo
gli impegni dichiarati - la trattativa d'intesa tra la Repubblica e
le Chiese Valdesi e Metodiste dando così attuazione ad un dettato
costituzionale ancora disatteso.
Presidente
- Allora, in ordine di presentazione delle
mozioni, la parola al Consigliere Lustrissy per l'oggetto n.
24.
Lustrissy
(DP) -
Credo che questa proposta, o
meglio tutte queste proposte al Consiglio, che si richiamano ad
alcuni aspetti della Costituzione ancora non attuati sono una prova
concreta di quanto ancora sia lungo il cammino per la realizzazione
del dettato costituzionale; e questo è tanto più grave se si pensa
al gran clamore che oggi si fa sulla necessità di revisione di
certe norme costituzionali mentre ancora ci troviamo di fronte a
molte inadempienze nell'attuazione della Costituzione. In modo
particolare per quanto riguarda la attuazione dell'intesa avvenuta
tra il Governo e la Tavola Valdese, le Chiese Metodiste, in
applicazione dell'art. 8 della Costituzione - ove si afferma che:
"Tutte le confessioni religiose sono ugualmente libere davanti alla
legge" - dobbiamo dire che questo articolo, che si pone fra i
principi fondamentali della Costituzione, deve essere letto assieme
a questi principi fondamentali che pongono in essere uno Stato
repubblicano, democratico e laico che si dichiara estremamente
attento ai problemi della libertà dei cittadini e della comunità
che vivono nello Stato. La lettura dell'art. 8 va quindi associata
a quella dell'art. 21, la cosiddetta regola-madre costituzionale
sulle libertà, dove si afferma che "Tutti hanno diritto di
manifestare liberamente il proprio pensiero con la parola, con lo
scritto ed ogni altro mezzo di diffusione"; a quella dell'art. 3
dove si stabilisce che "Tutti i cittadini hanno pari dignità
sociale e sono uguali davanti alla legge, senza distinzione...di
religione..."; a quella dell'art. 19 nel quale si dispone che
"Tutti hanno diritto di professare liberamente la propria fede
religiosa in qualsiasi forma, individuale o associata, di farne
propaganda e di esercitarne in privato ed in pubblico il culto,
purché non si tratti di riti contrari al buon costume".
Ora, perché è nato questo problema? Perché purtroppo per molti
anni nel nostro Paese, nonostante questi principi costituzionali,
si è continuato almeno da parte degli organi preposti alla
vigilanza soprattutto in questo settore ad applicare le vecchie
leggi fasciste: il cosiddetto Regio Decreto del 1931 sui culti e il
Testo Unico delle leggi di Pubblica Sicurezza, per il quale sono
vietate le riunioni in pubblico. Questa situazione soprattutto
addebitabile al Ministero degli Interni e agli organi di polizia è
durata nel nostro Paese per molti anni del dopoguerra, finché la
Corte Costituzionale con una serie di sentenze ha dichiarato e ha
sancito la caducazione dell'art. 18 del T.U. di Pubblica Sicurezza,
per il quale, come ho detto, era prevista un'autorizzazione per le
riunioni in pubblico, ed ha fatto valere l'art. 17 della
Costituzione, 2° comma, nel quale si afferma che "Per le riunioni,
anche in luogo aperto al pubblico, non è richiesto preavviso";
nonostante questa situazione della Costituzione si continua ancora,
come si è fatto per lungo tempo, ad applicare le norme del Decreto
del '31 e del T.U. delle leggi di Pubblica Sicurezza che
richiedevano un permesso particolare per le riunioni in luogo
pubblico.
La proposta in oggetto ripropone di dare attuazione a un
principio costituzionale ed è il frutto di un'intesa raggiunta tra
il Governo italiano e una delle tante confessioni religiose,
esistenti nel nostro Paese, che chiedono tutela; questa intesa
raggiunta nel 1978 tra il Governo italiano e la tavola Valdese, e i
rappresentanti delle Chiese Metodiste, richiama l'art. 8 della
Costituzione e gli altri che ho già ricordato e sancisce la pari
dignità degli altri culti che vengono ammessi all'esercizio secondo
i propri Statuti, in base alle proprie regole. Adesso non sto a
leggervela, ma essa richiama anche la problematica della tutela
penale, a proposito della quale si afferma che più che l'esigenza
di una tale tutela esiste l'esigenza di una tutela della libertà
dei singoli e delle comunità che professano religioni diverse da
quella cattolica. È scandaloso che si debba ancora richiamare
l'attenzione del Governo e del Parlamento sulla realizzazione di
questo esercizio di libertà; a due anni di distanza ormai
dall'intesa e nonostante le diverse affermazioni fatte in sede di
dichiarazioni programmatiche in Parlamento in occasione della
costituzione dei diversi Governi che si sono succeduti dopo il '78,
il Governo non ne ha ancora data attuazione; è un po' quello che è
successo per i problemi della Regione Valle d'Aosta: nonostante le
affermazioni più volte ripetute dai Presidenti del Consiglio
succedutisi dal '78 in poi, questo problema come tanti altri rimane
nei cassetti.
Con questa proposta di ordine del giorno da inviare al Governo e
ai Presidenti dei due rami del Parlamento, noi chiediamo che si
realizzi quella intesa, e a tale scopo il Governo deve farsi
promotore di un disegno di legge che proponga il testo dell'intesa
stessa al Parlamento che poi dovrà ratificarla. Questo è l'iter
previsto dalla Costituzione, per cui l'ordine del giorno avrebbe di
mira la rapida presentazione da parte del Governo di una legge per
la ratifica da parte del Parlamento dell'intesa avvenuta fra le
Chiese Valdesi e Metodiste e il Governo.
Presidente
- Per la seconda mozione, l'oggetto n. 25, chi
prende la parola?
Ha chiesto di parlare il Consigliere De Grandis. Ne ha
facoltà.
De Grandis
(PRI)
- Dopo le parole di Lustrissy non
mi sembra che ci sia molto da aggiungere, tuttavia mi pare utile
dare al Consiglio qualche chiarimento.
La questione che le Chiese Valdesi e Metodiste hanno sollevato
attraverso quella che è stata chiamata la "Settimana della Libertà"
è certamente una questione di notevole importanza e non deve essere
a mio avviso sottovalutata. Si tratta infatti di chiarire il
rapporto tra lo Stato e il cittadino nella sfera delle libertà
personali e religiose. Ancora oggi sono vigenti le norme fasciste
che riguardavano i culti ammessi, con tutte le limitazioni che
possiamo immaginare e in contrasto profondo e immotivato con il
Concordato fra lo Stato e la Santa Sede; se pure è vero che oggi
quelle norme sono scarsamente operanti per cui una grossa
discriminazione fra una fede religiosa e l'altra non sussiste di
fatto, mi sembra comunque intollerabile che queste norme siano
ancora in vigore e che lo Stato, se vuole, possa in qualunque
momento applicarle.
Credo che a questi Cristiani Valdesi e Metodisti non possa non
riconoscersi il diritto sacrosanto di esprimere i propri
sentimenti, di seguire il proprio ideale morale e religioso tanto
più che questo non turba assolutamente la comunità in cui viviamo.
Tre firmatari della mozione - e io parlo a nome di tutti e tre -
aderiscono a questa proposta perché non possono disconoscere i
profondi valori morali e sociali che presiedono alla attività e
alla esistenza stessa della Comunità Valdese, sia nazionale che
locale, che è portatrice di convincimenti religiosi estremamente
seri, che hanno diritto al massimo rispetto, e che quindi come tali
sono meritevoli di attenzione da parte di ogni uomo che abbia a
cuore la libertà, nella più ampia accezione del termine. Poco
importa fare la conta di quanti sono i Cattolici e quanti i
Valdesi: si tratta senz'altro di una minoranza nel nostro Paese, ma
è una minoranza verso la quale dovremmo sentire tutti una grave
responsabilità per le continue, vessatorie persecuzioni che i
Valdesi hanno subito - e le valli valdesi del Pinerolese, vicine a
noi, sono una testimonianza autentica delle gravissime repressioni
che essi hanno subito - e credo che il minimo che possiamo fare
oggi è riconoscere a queste minoranze il sacrosanto diritto di
esprimersi liberamente, e senza alcun privilegio; questo mi sembra
altrettanto importante sottolineare, che i Valdesi Metodisti non
hanno chiesto allo Stato un Concordato, hanno chiesto soltanto la
ratifica di una intesa, intesa che non concede a loro favore alcun
privilegio, ma garantisce soltanto la libertà di esercitare il loro
culto. E questa mi pare sia anche una lezione di democrazia, il non
richiedere trattamenti particolari, il non richiedere privilegi, il
non richiedere nulla, assolutamente nulla, né sotto il profilo
della libertà né sotto il profilo economico: quindi non sovvenzioni
da parte dello Stato, anzi una antica sovvenzione che era stata
loro riconosciuta come risarcimento dei danni subiti per le
persecuzioni viene oggi dichiarata superata dagli stessi Valdesi e
Metodisti che rinunciano a questo indennizzo, proprio perché quello
che loro importa è soltanto il diritto e la libertà di esercitare
la loro religione, nel rispetto tra l'altro della Costituzione. In
sostanza, quindi, quello che chiedono è soltanto il rispetto della
Costituzione, e se noi siamo degli uomini liberi, se noi crediamo,
come crediamo, nella Costituzione, un atto a favore di questa
minoranza lo dobbiamo fare.
Presidente
- Per l'ultimo oggetto riguardante questo
argomento, la mozione iscritta al n. 26, la parola al Consigliere
Tonino.
Tonino
(PCI)
- Noi condividiamo gli interventi che
sono stati fatti dal Consigliere Lustrissy e dal Consigliere De
Grandis, e abbiamo presentato questa mozione, che ha in allegato un
ordine del giorno, congiuntamente al Consigliere Viberti di Nuova
Sinistra, perché riteniamo innanzitutto di fondamentale importanza
anche per una regione come la nostra esprimere una parola chiara
del Consiglio in merito alla necessità di applicare la Costituzione
e di rispettare, applicandola, una minoranza religiosa che è
presente nel nostro Stato. Questa è una delle parti della
Costituzione che non è stata ancora attuata, ma ne esistono altre;
proprio in questi giorni abbiamo presentato in Parlamento una
proposta di legge che riguarda l'art. 6 della Costituzione, cioè
quello che tutela le minoranze linguistiche: anche in questo campo,
salvo alcuni casi, nel nostro Stato ci sono ancora delle situazioni
non protette, ed anche in questo caso si tratta di una battaglia di
libertà, di una battaglia di democratizzazione dello Stato. Questo
è il senso che crediamo debba essere dato anche alla iniziativa di
oggi.
In secondo luogo, credo sia da sottolineare come la richiesta di
dare attuazione a un'intesa stipulata ormai da tre anni sia da
collegare alla necessità di rispettare l'eguaglianza di tutti i
cittadini in questo Stato, in uno Stato i cui principi di
eguaglianza e di libertà sono per noi fondamentali e sono anche
alla base della Carta Costituzionale.
Ecco, queste sono, sinteticamente, le considerazioni che ci
hanno portato a presentare questa mozione in concomitanza con le
iniziative di mobilitazione che in tutto il Paese i Valdesi hanno
promosso.
Presidente
- È aperta la discussione sulle tre mozioni.
Chi vuole intervenire?
La parola al Vice Presidente Faval.
Faval
(UV)
- Io porto l'adesione del movimento
Union Valdôtaine ai concetti che sono stati espressi nelle mozioni
presentate dai vari Gruppi e l'adesione a ciò che è stato espresso
da coloro che si sono pronunciati in Consiglio a favore
dell'attuazione dell'accordo tra lo Stato e le minoranze religiose.
Personalmente voglio aggiungere anche questo, che pur essendo ateo
ritengo una battaglia di questo genere una cosa mobilissima, perché
è una battaglia di principio: non si può essere difensori delle
libertà, non si può essere difensori delle minoranze se di fatto lo
siamo soltanto di alcune e non teniamo in considerazione anche le
altre. Questa pure è una minoranza, e riteniamo che sia
assolutamente indispensabile consentire a ciascuno di professare la
religione alla quale crede e verso la quale ritiene di dover fare
dei proseliti.
Quindi, noi riteniamo questa una battaglia nobilissima, che ha
tutta l'adesione dell'Union Valdôtaine e credo del popolo
valdostano, che nei confronti di questo tipo di cose si è sempre
battuto e continuerà a battersi; non dimentichiamo le persecuzioni
che la Casa di Savoia in modo particolare ha perpetrato nel XVII
secolo e in seguito nei confronti dei Valdesi; siamo arrivati
addirittura al punto che grosse parti di questa popolazione
abitante le zone che noi conosciamo del Pinerolese si sono dovute
allontanare, è stata una specie di diaspora, e conosciamo una
comunità abbastanza importante mi pare in Calabria. Bene, noi siamo
assolutamente contrari a cose di questo genere, non solo, ma ci
rivolgiamo anche a coloro che in questo periodo di grosse
difficoltà di carattere economico e sociale, per non contare il
problema morale di cui pure si è parlato recentemente in questo
Paese, chiedono di modificare la Costituzione. Noi chiediamo, anche
se siamo d'accordo che parti della Costituzione debbano essere
modificate, attualizzate, che per lo meno essa sia attuata nei suoi
principi fondamentali.
Presidente
- Altri chiedono la parola? Colleghi
Consiglieri, due di queste mozioni - e precisamente quelle agli
oggetti n. 24 e n. 26 - presentano un ordine del giorno allegato;
l'altra mozione incarica il Presidente del Consiglio di far
presente in sintesi quello che viene detto nelle altre due e
soprattutto negli ordini del giorno che sono più ampi e
argomentati. La Presidenza chiede ora ai rappresentanti delle tre
mozioni: nel corso della seduta, da parte dei tre proponenti può
essere elaborato un unico testo da sottoporre alla votazione del
Consiglio, in modo che anche le competenti autorità nazionali -
Presidente della Repubblica, Presidente del Consiglio dei Ministri,
Presidente del Senato e Presidente della Camera dei Deputati -
ricevano dal Consiglio regionale della Valle d'Aosta un ordine del
giorno unitario, che penso venga votato all'unanimità visto che non
ci sono state voci discordi, anziché due ordini del giorno diversi
e una specie di lettera di sollecito da parte del Presidente del
Consiglio? Questo è un interrogativo che rivolgo ai presentatori
delle mozioni. Ritengo, senza ricorrere a una sospensione ma nel
corso dei lavori, di poter unificare i due ordini del giorno
allegati agli oggetti n. 24 e n. 26? E i colleghi De Grandis,
Minuzzo e Nebbia ritengono di aderire all'ordine del giorno che
potrebbe risultare da questa fusione, in modo da portare un unico
provvedimento all'esame del Consiglio?
Ha chiesto di parlare il Consigliere Lustrissy. Ne ha
facoltà.
Lustrissy
(DP)
- Per quanto ci riguarda siamo
disponibili a formulare un ordine del giorno comune, date le
esigenze che ha rappresentato il Presidente del Consiglio.
Presidente
- Ringrazio il Consigliere Lustrissy e
propongo di soprassedere alla votazione dei vari ordini del giorno
e di incaricare i colleghi che sono intervenuti su questo
argomento, se lo ritengono, di trovarsi in separata sede mentre noi
continuiamo lo svolgimento dei lavori, in modo che prima di
arrivare alla chiusura della seduta si possa votare su un testo
unico. Sono invitati a questo i colleghi Lustrissy, Tonino e De
Grandis. Il Consiglio è d'accordo? I proponenti sono d'accordo?
Allora, soprassediamo alla conclusione del dibattito e alla
votazione degli oggetti n. 24, n. 25 e n. 26 e passiamo all'esame
dell'oggetto n. 27, che è abbinato, come sapete, all'interpellanza
iscritta al n. 9.
