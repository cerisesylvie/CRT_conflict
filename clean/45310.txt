Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 2083 del 14 dicembre 2022 - Resoconto
OGGETTO N. 2083/XVI - Interpellanza: "Posizione del Governo
regionale sulla necessità di effettuare approfondimenti sui
fenomeni mafiosi con particolare riguardo alle infiltrazioni
mafiose nel tessuto politico regionale".
Sammaritani (Presidente) -
Passiamo alla trattazione
delle interpellanze, punto 21 all'ordine del giorno. Per la
presentazione, la parola alla consigliera Erika Guichardaz.
Guichardaz E. (PCP) -
Quest'interpellanza nasce anche a
seguito del dibattito avuto in aula il 16 novembre scorso dove, con
una mozione, proponevamo d'iniziare a parlare e di portare in I
Commissione la questione affrontata dai due processi Egomnia e
Geenna e le relative archiviazioni o i passi in avanti fatti
rispetto a questi due processi, ma soprattutto per trovare un luogo
di confronto fra Consiglieri regionali e avviare una riflessione al
nostro interno rispetto alla questione della presenza di
organizzazioni criminali di stampo mafioso sul territorio
regionale. Ci è stato detto dal Presidente dell'Osservatorio che,
secondo la sua visione, la I Commissione non era lo strumento dove
poter affrontare il tema e anche sull'Osservatorio non ci sono
state date delle risposte.
Quindi un po' per chiedere secondo il Governo regionale se
questa è una problematica che questo Consiglio dovrebbe affrontare
e poi per conoscere quale, a vostro avviso, sia il luogo e lo
strumento più idoneo per approfondire questa situazione e per
approfondire quanto appurato rispetto alle infiltrazioni mafiose
anche nel tessuto politico regionale.
Presidente -
Per la risposta, la parola al presidente
Lavevaz.
Lavevaz (UV) -
Si fa riferimento a un dibattito del 16
novembre, in particolare a dichiarazioni del Presidente del
Consiglio, che non può rispondere ad atti ispettivi, quindi come
spesso avviene, si agisce di sponda ponendo questioni al
Governo.
La tematica è di assoluta importanza, al di là delle ultime
indagini che sono state svolte. Quello che mi preme innanzitutto
precisare, facendo riferimento alle premesse dell'interpellanza, è
che va ancora una volta ribadita la complessità del ruolo del
Presidente della Regione nel nostro ordinamento, quindi in
particolare rispetto alle attribuzioni prefettizie e su questo
aspetto va sottolineato, in maniera chiara e inequivocabile, che il
Presidente della Regione fa parte dell'Osservatorio come Presidente
della Regione e non in quanto avente attribuzioni di tipo
prefettizio.
Credo che l'Osservatorio, che è stato istituito all'inizio di
quest'anno con la legge regionale n. 1/2022, stabilisce in modo
chiaro, nella legge istitutiva, quali sono i compiti stessi
dell'Osservatorio, in parte stati richiamati anche
nell'interpellanza, fra i quali ci sono: la promozione della
conoscenza, il monitoraggio e lo scambio di informazioni sulle
infiltrazioni malavitose nel tessuto sociale valdostano, la
promozione della cultura della legalità sul territorio regionale,
eccetera.
Fra i suoi compiti, che invece sono elencati in maniera più
definita nell'articolo 3, risultano il contribuire
all'individuazione e diffusione di linee guida e di buone pratiche,
promuovere e coordinare iniziative di carattere culturale e
sociale, di informazioni, di buone pratiche, di sensibilizzazione,
di dibattito pubblico in materia di criminalità mafiosa, definire
annualmente le linee prioritarie delle politiche regionali,
formulare nelle materie di propria competenza e di propria
iniziativa, o su richiesta, osservazioni e pareri su progetti di
legge, di atti amministrativi regionali.
Questi sono i compiti dell'Osservatorio. Perché ho voluto
precisare o richiamare in maniera più definita i contenuti della
legge istitutiva dell'Osservatorio regionale? Perché credo e
ritengo che quello sia un organismo dove è vero che non sono
presenti tutti i Consiglieri regionali, ma sono rappresentati dal
Presidente del Consiglio, dal Vicepresidente del Consiglio in
rappresentanza dell'opposizione più il Presidente della Commissione
competente se non sbaglio, adesso vado a memoria, dove c'è una
rappresentanza all'interno dell'Osservatorio del Consiglio
regionale, potete andare a controllare per essere più precisi ma
sono abbastanza certo che sia così.
Credo che l'Osservatorio possa essere un luogo nel quale poter
dibattere tematiche che sono state in qualche modo ispirazione
della necessità della sua costituzione.
Ovviamente l'Osservatorio non è un tribunale, non è un organo
inquirente, ma può essere in qualche modo la sede idonea per
svolgere, sulla base dei dati e delle informazioni liberamente
accessibili, l'approfondimento indicato dall'interpellanza; questo
non al fine di, in qualche modo, prendere delle posizioni, ma per
tradurre questi approfondimenti nelle attività che la legge
regionale attribuisce all'Osservatorio stesso.
Credo che nell'ultimo anno abbiamo fatto dei passi avanti
rispetto al livello di attenzione che l'amministrazione pubblica
deve avere rispetto al pericolo d'infiltrazioni di qualsiasi tipo;
ritengo che l'adesione ad Avviso Pubblico - che è stata fortemente
voluta dal presidente Bertin e che il Governo regionale ha voluto
portare avanti insieme al Consiglio - ha permesso comunque
l'organizzazione di tutta una serie d'iniziative che hanno avuto e
hanno proprio questo fine, cioè alzare la soglia di attenzione,
mettendo sia la società civile sia soprattutto direi gli
amministratori, ma anche i dipendenti pubblici, davanti a una
formazione che permetta in qualche modo di conoscere questi rischi,
in modo da riconoscerli nel momento in cui questi si paventino o ci
sia il dubbio.
Credo che da questo punto di vista abbiamo alzato il livello di
attenzione e sicuramente non bisogna abbassarlo nei prossimi
anni.
Presidente -
Per la replica la parola alla consigliera
Erika Guichardaz.
Guichardaz E. (PCP) -
Non sono soddisfatta della risposta
ma poteva immaginarlo, nel senso che effettivamente è un cane che
si morde la coda, perché il Presidente del Consiglio, che è il
Presidente dell'Osservatorio, dice: "La I Commissione non è il
luogo, il luogo potrebbe essere l'Osservatorio che dovrebbero
relazionare alla I Commissione".
Dall'altra parte due incontri si sono tenuti in un anno, quasi,
di esistenza dell'Osservatorio, in questi due incontri in uno è
stato definito il Presidente, nell'altro sono state definite delle
interessanti iniziative a cui abbiamo partecipato, di cui purtroppo
la partecipazione è molto scarsa, però non vi è comunque un luogo
dove anche tutti gli altri Consiglieri regionali possono in qualche
modo avere delle informazioni, interessarsi e confrontarsi su
questo problema che è, credo, uno dei problemi principali della
nostra Regione.
Quindi spero che in qualche modo, e lo porrò in I Commissione,
magari, affinché si chieda, perché c'è anche la possibilità per la
I Commissione di chiedere che il Comitato tecnico venga consultato,
molto probabilmente sarebbe interessante che anche il Comitato
tecnico, che è fatto di personalità importanti, possa, in qualche
modo, relazionare rispetto a quanto sta avvenendo.
Rispetto alla presenza del Presidente nell'Osservatorio, noi
avevamo posto dei dubbi perché, pur nella bravura di qualsiasi
Presidente, sdoppiarsi e riuscire a dire: "Qui sono solo come
Presidente e non con le mie funzioni prefettizie" diventa un po'
difficile, quindi avevamo posto anche quel problema all'interno
della discussione della legge e lei ne conferma comunque la
difficoltà in questo senso.
Quindi, ancora una volta, non si risponde e non si trova quel
luogo dove ci si potrà confrontare su questo tema.
Presidente -
La parola alla consigliera Minelli.
Minelli (PCP) -
Per una breve integrazione che va in
qualche modo a insistere sugli incontri che sono stati organizzati,
degli incontri estremamente interessanti che, come ha detto la
collega Guichardaz, hanno visto una scarsa partecipazione da parte
politica, sia per quello che riguarda il Consiglio regionale, ma
anche perché probabilmente le persone hanno molti impegni e
faticano a partecipare. Anche nell'ultimo seminario, che era quello
dedicato più agli amministratori comunali e proposto dal Celva,
c'erano ben pochi Sindaci.
Allora quello che mi viene da proporre e da chiedere è, per
esempio, che i materiali che sono stati anche proiettati, o
comunque le relazioni che ci sono state in questi incontri, vengano
non solo messi a disposizione della I Commissione e del Consiglio,
ma vengano inviati al Celva, in modo che possa inoltrarli agli
amministratori, sempre che questa non sia vista come una volontà di
andare a sindacare sull'attività del Celva e a imporre qualche
cosa, perché in altre occasioni questo è stato detto a proposito di
altre iniziative, però, proprio per l'importanza che questo tema
ha, proprio per la situazione che è stata delineata da chi, ancora
l'altro giorno, ci ha ben spiegato la situazione problematica e
preoccupante della Valle d'Aosta, credo che sia importante.
In ultimo, ma non ultimo per importanza, anche quanto abbiamo
sentito ieri mattina alla cerimonia di intitolazione del Tribunale
di Aosta al Pretore Selis, credo che dovrebbe farci riflettere
tutti quanti e far pensare che forse una riflessione a livello
politico in quest'assemblea sarebbe necessaria.
