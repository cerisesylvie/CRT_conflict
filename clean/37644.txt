Classificazione
AMMINISTRAZIONE REGIONALE
ENTI LOCALI



Oggetto del Consiglio n. 1351 del 16 luglio 2015 - Resoconto
OGGETTO N. 1351/XIV - Interpellanza: "Notizie in merito allo
stato di funzionamento della stazione unica appaltante di cui alla
legge regionale 13/2014".
Presidente -
Per l'illustrazione, ha chiesto la parola il
Consigliere Gerandin; ne ha facoltà.
Gerandin (UVP) -
Merci Président. Ero convinto mi avesse
risposto il Presidente...chiedo scusa all'Assessore Baccega, ma
felicissimo che mi risponda l'Assessore.
La mia interpellanza è legata all'istituzione presso
l'Assessorato regionale competente in materia di lavori pubblici
della Stazione Unica Appaltante denominata SUA Valle d'Aosta, ai
sensi dell'articolo 13 della legge regionale 19 dicembre 2014, n.
13, quella del bilancio annuale e pluriennale della Regione per gli
anni 2015-2017. Ora, le mie domande sono molto pratiche e dirette,
poi farò alcune considerazioni più di carattere politico sulla
necessità o meno di questa Stazione Unica Appaltante. Quello che è
interessante capire è lo stato di funzionamento di questa Stazione
Unica Appaltante, tenuto conto che questa necessitava di una
convenzione tra Stazione Unica Appaltante Valle d'Aosta, Consiglio
permanente e quant'altro per regolamentare l'ambito di operatività
della stazione unica appaltante e i rapporti finanziari, e quali
sono le risorse umane individuate per il funzionamento di questa
Stazione Unica Appaltante, tenuto conto (faccio una breve premessa)
che la legge 13 del 2014 prevedeva di individuare le risorse umane
necessarie allo svolgimento delle attività attribuite alla stazione
unica mediante l'attivazione di procedure di mobilità di dipendenti
regionali, dei Comuni, delle loro forme associative e degli altri
Enti aderenti alla Stazione Unica Valle d'Aosta appartenenti al
Comparto unico regionale. Per cui è interessante capire quali sono
i passi fatti avanti. Per noi è interessante anche capire i motivi
dell'assunzione alle proprie dipendenze del signor Franco Pagano ed
i relativi costi, perché il signor Franco Pagano, da quanto ci
risulta, non è un dipendente regionale, bensì è un collaboratore
esterno che è stato individuato. Ultima domanda: quali sono i costi
previsti per il funzionamento della Centrale Unica di Committenza,
la Centrale Unica istituita presso INVA, anche alla luce delle
richieste avanzate o comunque delle disponibilità finanziarie
avanzate all'interno della legge di assestamento di bilancio, in
cui si prevedono importanti risorse a finanziare il discorso della
Centrale Unica di Committenza, vale a dire INVA. Queste sono le
domande. Mi permetterà poi di farle alcune considerazioni più di
carattere politico sulla necessità, su quella che era stata
l'attenzione per quello che riguarda l'Amministrazione regionale
nei confronti sia del discorso INVA come Centrale Unica di
Committenza, sia come Stazione Unica Appaltante. Grazie.
Presidente
- Per la risposta, ha chiesto la parola
l'Assessore Baccega; ne ha facoltà.
Baccega (SA)
- Grazie Presidente.
Come lei sa bene, Consigliere Gerandin, il provvedimento di
assestamento di bilancio che sarà discusso nella prossima riunione
del Consiglio prevede un emendamento che va a posticipare al 1°
settembre 2015 o ad eventuale diversa successiva data (che potrà
essere introdotta dalla disciplina statale) il termine previsto per
l'attivazione della Stazione Unica Appaltante di cui alla legge
regionale n. 13. In questo modo si adegua la legge regionale al
termine stabilito dalla norma statale, considerato che l'argomento
è ancora in discussione a livello nazionale.
Quali sono
"i contenuti della convenzione tra la Stazione
Unica Appaltante della Valle d'Aosta e il Consiglio permanente
degli Enti locali"
: allo stato attuale gli uffici si stanno
preparando e stanno definendo le procedure di gestione della
Stazione Unica, in particolare con il Consiglio permanente degli
Enti locali vi erano stati dei contatti a livello tecnico prima
delle elezioni comunali, poi ci sono stati diversi cambi, proprio
per definire i contenuti della convenzione e le dotazioni di
personale. Tali contatti, in questa fase di avvio operativo della
nuova struttura, sono stati riavviati. La convenzione dovrà
ovviamente definire come si svolgeranno i rapporti tra i Comuni e
la Stazione Unica, per esempio quali saranno le modalità di
trasmissione della documentazione per avviare le gare, la gestione
delle procedure stesse e dello scambio delle informazioni
necessarie.
Per quanto riguarda le risorse umane, il personale
complessivamente attribuito alla Struttura organizzativa della
Stazione Unica Appaltante e Programmazione lavori pubblici, cioè
quella che si è formata, è quello assegnato dalla delibera di
Giunta n. 708/2015 che prevede 14 unità, di cui 11 già in servizio
attivo, individuato per le specifiche funzioni della Stazione Unica
degli appalti già assegnate precedentemente agli uffici appalti,
lavori e servizi di ingegneria e architettura presso l'Assessorato
alle opere pubbliche. Il Coordinatore ha poi manifestato l'esigenza
di un'ulteriore unità di livello D per i servizi di ingegneria e di
architettura. Si stanno infine valutando le possibilità di mobilità
interna degli altri uffici che si occupano attualmente di appalti.
Con il Consiglio permanente degli Enti locali si devono definire
infine e devono essere concordate le unità di personale da
assegnare provenienti dagli Enti locali; quindi è una fase in
itinere
.
Nel quesito n. 2:
"i motivi dell'assunzione alle proprie
dipendenze del sig. Franco Pagano e i relativi costi"
, si
evidenzia che il dottor Pagano dal 2010 ad oggi è stato
responsabile presso l'Assessorato alle opere pubbliche della
Struttura che si è occupata di Programmazione dei lavori pubblici.
I risultati ottenuti dal Dirigente in termini di riorganizzazione
dell'attività di programmazione dei lavori pubblici, nonché di
rendicontazione della stessa, credo che siano stati apprezzati
soprattutto da questo Consiglio, che ha potuto valutare questo
lavoro con l'approvazione del piano triennale 2015-2017. Faccio
presente che il dottor Franco Pagano ha la stima del Coordinatore
dell'ufficio e dell'Assessore, e la Giunta regionale ha organizzato
con lui la Struttura dell'Amministrazione regionale ed individuato
i criteri di scelta per il conferimento tra l'altro dell'incarico
di Dirigente della Struttura Stazione Unica Appaltante,
Programmazione dei lavori pubblici, livello 2, graduazione A, ai
sensi dell'articolo 20 della legge regionale 22/2010. Va anche
accertato che non sono state presentate dichiarazioni di interesse
per la copertura del posto di Dirigente di quella Struttura da
parte dei Dirigenti appartenenti alla qualifica unica dirigenziale
regionale. Preso atto della valutazione dei
curricula
dei
Dirigenti già in servizio presso l'Amministrazione a quel momento,
e al fine di garantire continuità nell'azione amministrativa in
parte delle funzioni della struttura in esame dell'Assessorato
opere pubbliche, su proposta del Coordinatore del Dipartimento
programmazione, difesa del suolo e risorse idriche, ho designato
appunto, ai fini del conferimento di quell'incarico, il dottor
Pagano, che risulta essere in possesso dei requisiti previsti dalle
norme vigenti per gli incarichi dirigenziali, delle competenze
specifiche connesse alla gestione dei lavori pubblici, di
esperienza qualificata nella programmazione dei lavori pubblici,
oltre che di una riconosciuta e comprovata professionalità nel
campo. Il trattamento economico attribuito è quello previsto per il
personale appartenente alla qualifica unica dirigenziale ed
incaricato delle funzioni di livello dirigenziale 2, graduazione A,
il cui valore complessivo, già pubblicato sul sito (quindi è noto),
è pari a 82.651,20 euro lordi.
Punto 3: quali sono
"i costi previsti per il funzionamento
della Centrale Unica di Committenza istituita presso INVA"
; i
costi a carico della Regione sono stati stimati nelle linee di
indirizzo approvate con deliberazione della Giunta regionale n. 865
del 17 maggio 2013, in misura pari a 427 mila euro, di cui 366 mila
per costi di struttura e 61 mila per la gestione della piattaforma
MEVA, in applicazione delle predette linee guida. Con deliberazione
n. 333 del 21 marzo 2014 la Giunta regionale ha impegnato 427 mila
euro per ciascuno degli anni 2014-2015-2016 e con la stessa
deliberazione è stato approvato lo schema di convenzione tra
Regione, CPEL e INVA, prevedendo tra l'altro che INVA proceda a
rendicontare semestralmente le spese sostenute. Successivamente,
con disegno di legge n. 60 presentato il 3 giugno 2015, è stato
quantificato il contributo a carico della finanza locale per il
2015, nella misura pari a euro 450 mila, di cui 148 mila riferite
all'annualità 2014. I costi per il 2014 sono dunque pari a 575
mila, di cui 427 mila a carico della Regione e 148 mila a carico
degli Enti locali. Per il 2015 i costi sono stimati intorno a euro
730 mila. La differenza tra il 2014 e il 2015 deriva dal fatto che
il 2014 è stato il primo anno di attività della Centrale Unica di
Committenza e sconta appunto la fase di avvio. Nel 2015 le attività
possono considerarsi a regime ed è pertanto possibile quantificare
le spese con maggior dettaglio, anche in base alle rendicontazioni
semestrali finora presentate da INVA, e si possono riepilogare
così: costi della struttura 539 mila e piattaforma MEVA 34.160, per
un totale di 574 mila (queste sono le spese, ovviamente). Le
entrate: 427 mila dalla Regione e 148 mila dagli Enti locali; per
un importo totale di 575 mila. Grazie.
Presidente -
Per la replica, ha chiesto la parola il
Consigliere Gerandin; ne ha facoltà.
Gerandin (UVP) -
Merci Président.
La ringrazio, Assessore, per i dati che mi ha dato, di cui
peraltro ero già a conoscenza, quindi era solo una conferma dei
dati a mia conoscenza. Lei, in definitiva, mi ha confermato che per
quello che riguarda la convenzione siamo tutti in una fase in
itinere
, nel senso che dice: stiamo preparando la
convenzione. Il cambio di amministrazione, per carità, può essere
sicuramente una causa di eventuale ritardo, ma il Consiglio
permanente del CELVA di per sé ha una struttura e mi pare che
questo sia frutto di un gruppo di lavoro tecnico in cui gli
Amministratori, i Sindaci non erano presenti a questo tavolo, per
cui il lavoro poteva andare avanti benissimo lo stesso...poi, se i
motivi sono stati altri per prendere un po' più di tempo, prendo
atto che questa convenzione non è ancora in essere.
Per quello che riguarda le risorse umane, indubbiamente sono
quelle decise dalla delibera di Giunta regionale e, per quello che
riguarda la figura del dottor Pagano, io non ho nulla in contrario
sulla figura personale di costui, penso che sia sicuramente un
Dirigente assolutamente capace, che abbia tutti i requisiti e anche
le competenze in merito. Quello che però le evidenzio, Assessore, è
che comunque al comma 7 dell'articolo 13 della legge 13/2014 si
dice che:
"La Giunta regionale individua risorse necessarie allo
svolgimento...mediante attivazione di progetti di mobilità di
dipendenti regionali, dei Comuni e delle loro forme associative e
degli altri enti aderenti alla SUA"
, non parla di figure
esterne! Perché alla base di questo, e torno al concetto, c'è che
tutta questa operazione avrebbe dovuto essere fatta a costo zero,
per cui la legge regionale è chiarissima! Si dice che è nata perché
la Stazione Unica Appaltante e la Centrale Unica di Committenza
hanno come base il concetto che devono costare nulla
all'Amministrazione, anzi, dovrebbero far risparmiare! Noi siamo
partiti molto male!
Alcune considerazioni di carattere politico...beh, sempre più
spesso il legislatore rinuncia ad esercitare le proprie competenze,
questo l'avevamo capito, e ne è la dimostrazione il nuovo articolo
5 del disegno di legge 60 che elimina la possibilità per gli Enti
locali di procedere all'acquisizione di beni e servizi sotto i 40
mila euro. Il legislatore regionale propone questo intervento
legislativo pur sapendo che a livello nazionale quest'obbligo
ancora non esiste (perché non esiste, mi hanno confermato che la
decorrenza sarà a settembre) e pur sapendo che l'obbligo di
utilizzo della Centrale di Committenza è un tema di grande
attualità nel dibattito parlamentare, tale probabilmente da
determinare ulteriori proroghe per i Comuni italiani. Soprattutto
il legislatore regionale propone questo intervento a modifica di
una legge regionale, la 13 del 2014, che prevedeva tale facoltà in
capo ai Comuni e che...attenzione, questa legge non è stata
impugnata dal Consiglio dei Ministri, per cui è una legge che in
effetti non ha avuto grossi problemi, bastava magari insistere...è
vero, è assolutamente vero che l'Autorità di Vigilanza dei
Contratti Pubblici di lavoro non rilascia il codice identificativo
(il CIG) ai Comuni non capoluogo di Provincia che procedono
all'acquisizione di lavori, ma è anche vero che sarebbe stato
sufficiente scrivere all'ANAC ricordando che in Valle d'Aosta c'è
una legislazione differente. Detto questo, se il legislatore
regionale abdica dall'esercitare le competenze primarie in materia
di Enti locali, sarebbe interessante capire come mai non applica
l'articolo 33, comma 3, del Codice degli appalti che dice:
"I
Comuni non capoluogo di Provincia procedono all'acquisizione di
lavori, beni e servizi nell'ambito dell'Unione di Comuni ove
esistente, ovvero costituendo un apposito accordo consortile tra i
Comuni medesimi"
. Allora, questa nazionale non fa distinzione
tra beni, servizi e lavori, tratta tutti assieme, la norma
nazionale prevede che l'acquisizione di lavori, beni e servizi
avvenga prevalentemente nell'ambito dell'Unione dei Comuni, che
potrebbero essere benissimo le nostre
Unités
, oppure
costituendo un apposito accordo consortile tra i Comuni medesimi,
che sono le nostre convenzioni.
Altra considerazione, legata al discorso dei costi: come le
dicevo prima, la
ratio
di questa operazione (è scritta in
tutte le disposizioni nazionali) è che tutto avrebbe dovuto costare
di meno, per cui apprendiamo in questo momento...per la carità,
erano dati che già avevo, e ho concluso...che tutta questa
operazione costa, per quello che riguarda INVA, la bellezza di 730
mila euro nel 2015, con costi simili da lì in avanti. Il discorso
del SUA...solo il contratto del dottor Pagano ci costerà
all'incirca 120 mila euro all'anno. Io ho fatto proprio una stima
così, eh, ma dal 2014 al 2018, se avessimo fatto veramente quanto è
previsto e fatto una riorganizzazione utilizzando risorse interne,
com'è scritto, "com'è scritto", noi avremmo risparmiato la bellezza
di oltre un milione e 700 mila euro! Queste sono le verità e mi
dispiace che, da una parte, scriviamo di essere virtuosi e di
cercare di far diminuire i costi della pubblica amministrazione e,
dall'altra, troviamo invece poi il sistema per aggirare la legge,
soprattutto caricare delle importanti risorse pubbliche per
finanziare qualcosa che dovrebbe essere fatto con una
riorganizzazione interna. Mi dispiace che nessun Dirigente abbia
accettato questo ruolo, ma probabilmente se vorrete fare una
riorganizzazione della dirigenza bisognerà imporre anche a qualcuno
alcune figure, e non solo aspettare che qualcuno...no, una
prova...ebbè, se non ci provate...certo che se continuate a
nominare gli esterni...nominare gli esterni è più comodo, ma non
risparmierete mai un euro, non risparmierete mai un euro!
Grazie.
Presidente
- Per favore... Punto 22 all'ordine del
giorno.
