Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI


Resoconto integrale del dibattito dell'aula
Oggetto del Consiglio n. 2846 del 20 novembre 2002 - Resoconto
OGGETTO N. 2846/XI Mappatura dei comuni a rischio sismico in
Valle d'Aosta. (Interrogazione)
Interrogazione Tenuto conto che la recente tragedia di San
Giuliano di Puglia ha posto nuovamente l'attenzione sul tema del
rischio sismico nella penisola italiana;
Osservato che lo stesso terremoto del Molise ha animato il
dibattito circa l'esistenza delle nuove mappe di rischio, pronte da
alcuni anni ma non ancora approvate dagli organi competenti;
Saputo dagli organi di stampa che tali mappe inserirebbero
alcuni comuni valdostani fra quelli considerati "a basso rischio
sismico";
Ritenuto opportuno avere ulteriori informazioni al riguardo;
il sottoscritto Consigliere regionale
Interroga
la Giunta regionale per sapere:
1) se corrisponde al vero che la nuova mappatura dei Comuni a
rischio sismico comprenderebbe (nella categoria "3") i Comuni di
Courmayeur, Pré-Saint-Didier e Valtournenche;
2) quali concrete conseguenze comporterebbe tale nuova
classificazione;
3) se ritiene che gli edifici pubblici e privati presenti nei
territori interessati sarebbero idonei ad affrontare i rischi
sismici (seppur "bassi") o se saranno opportune adeguate
verifiche.
F.to: Curtaz
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
La cartografia vigente per quanto riguarda la
delimitazione del rischio sismico è una cartografia che risale agli
anni 1979-1984 ed è una cartografia che non ricomprende nessun
comune della Regione. Un gruppo di lavoro, istituito con una
risoluzione approvata dalla Commissione nazionale di previsione e
prevenzione grandi rischi nella seduta del 23 aprile 1997, ha
svolto la propria attività nel periodo novembre 1997-settembre 1998
ed è arrivato alla formulazione di un'ipotesi di riclassificazione
in base alla quale sarebbero inseriti in un'area di terza categoria
di pericolosità, quindi di sismicità bassa, classificati con grado
di sismicità S = 6, tre comuni valdostani. Successivamente,
l'ex-Agenzia di protezione civile, in collaborazione con il
Servizio sismico nazionale, ha presentato una nuova ed ulteriore
proposta di classificazione delle zone sismiche, che va ad affinare
quella precedente, che ricomprenderebbe nove comuni valdostani. Va
detto, rispetto a questa classificazione, che questa è oggi
all'esame di un tavolo tecnico presso la Conferenza unificata; in
particolare il contributo critico delle Regioni è importante perché
l'analisi finale della pericolosità si basa su due fattori: la
pericolosità di base, effettuata a scala nazionale, che conduce
alla determinazione della zona sismica; le modificazioni locali,
che richiedono una conoscenza di dettaglio del territorio e che
necessitano di un'azione effettuata a livello regionale. Per quanto
riguarda la seconda questione, va detto che, allo stato attuale
della mappatura, oggi non esiste alcun obbligo giuridico, essendo
questa una mappatura in discussione. Per quanto riguarda la Regione
Valle d'Aosta, la questione è ulteriormente complicata dal fatto
che, rispetto al decreto legislativo n. 112/1998, "Bassanini ter",
che trasferisce alle Regioni a Statuto ordinario la competenza per
quanto riguarda la mappatura del rischio sismico, questa dovrà
essere attuata tramite apposita norma definita dalla Commissione
paritetica, quindi, da un punto di vista formale, oggi non c'è
alcuna conseguenza pratica.
Certo è che siamo a conoscenza di un documento che ha comunque
una sua validità tecnica ed un supporto tecnico indiscutibile,
quindi potremmo ipotizzare di adottare un principio di precauzione
rispetto al quale introdurre una serie di disposizioni. È chiaro
che l'applicazione tout court di tale principio allo stato attuale
mi sembra improponibile, nel senso che lo andiamo ad applicare in
quei comuni che sono stati individuati o lo andiamo ad applicare a
tutto il territorio regionale? Quella mappatura è stata definita
sulla base della perimetrazione amministrativa dei comuni, voglio
dire: il rischio sismico si ferma al confine fra il Comune di
Pré-Saint-Didier e Morgex? Ho banalizzato, tanto per capirci.
L'applicazione di norme, che sono previste rispetto soprattutto ai
criteri di progettazione e di realizzazione delle opere a tutto il
territorio regionale, quindi, va comunque valutata ed
approfondita.
Nell'ipotesi che si applicasse questa nuova classificazione,
tutti i progetti delle nuove costruzioni e degli interventi di
ristrutturazione degli edifici esistenti dovrebbero rispettare le
norme tecniche in materia di costruzione in zone a rischio sismico;
queste norme sono quelle contenute nel Decreto ministeriale 16
gennaio 1996, recante: "Norme tecniche per la costruzione in zone
sismiche". Un'ulteriore conseguenza sarebbe l'adeguamento delle
procedure di protezione civile riguardanti il rischio sismico.
Per quanto riguarda l'ultima questione, qui è difficile poter
fare delle valutazioni e non abbiamo assolutamente elementi per
farle, se non il fatto che gli edifici esistenti non rispettano la
normativa antisismica, neanche quella per il rischio basso, perché
non sono stati realizzati in funzione di essa, ma questo non
significa che è messa in discussione la loro stabilità strutturale
rispetto a scosse di bassa entità come quelle che si sono
storicamente verificate, peraltro scosse di terremoto sono state
segnalate anche nella nostra Regione in passato e abbiamo
constatato sempre piccolissimi problemi. Voglio aggiungere una
quarta questione a mo' di notizia, anche se non richiesto
nell'interrogazione, ma credo che possa essere utile a
completamento, per evidenziare che l'Assessorato, in modo
particolare il Servizio cartografia, sta operando da qualche anno
sul problema e stiamo portando avanti due iniziative. La prima
iniziativa prevede un rapporto di collaborazione con l'Istituto
nazionale di geofisica e vulcanologia, volto alla sorveglianza
sismica del territorio regionale, con l'installazione di due
stazioni sismometriche e l'attivazione di un'attività ordinaria
volta all'interpretazione di routine degli eventi sismici, degli
eventi registrati, l'elaborazione numerica e grafica dei dati
rilevati per l'eventuale diffusione degli stessi, la formazione
degli operatori regionali, la progettazione di una rete di
monitoraggio sismico regionale e di un'attività straordinaria, in
caso di allarme diffuso dall'Istituto nazionale di geofisica e
vulcanologia, rivolta agli operatori regionali, indicante i
parametri dell'evento, l'intensità stimata e l'elenco delle
località più vicine, poi la realizzazione di mappe con valutazioni
sulle prime stime di potenziale distribuzione degli effetti nel
territorio regionale.
La seconda iniziativa in corso riguarda l'adesione ad un
progetto "Interreg 3B, spazio alpino", denominato "Sismoval", che
si propone di migliorare la conoscenza sui fenomeni di
amplificazione sismica tipici della scala locale attraverso una più
dettagliata ricostruzione del sottosuolo con strumenti geofisici,
nonché di valutare la ricaduta delle accelerazioni sismiche sui
fenomeni di crollo. Ed è proprio questo lavoro che sarà
particolarmente utile in vista del predetto tavolo tecnico della
Conferenza unificata, dove saremo chiamati ad apportare le
conoscenze locali per la definizione della perimetrazione delle
zone soggette a rischio sismico.
Président
La parole au Conseiller Curtaz.
Curtaz (PVA-cU)
La risposta dell'Assessore è stata un po'
generica, forse necessariamente generica, ma con alcuni spunti
interessanti; intanto è interessante questo aggiornamento, che
forse era sfuggito agli organi di stampa che si sono occupati del
problema, che consiste in una nuova mappatura in itinere che
comprende nove comuni della Valle d'Aosta in luogo dei tre dei
quali eravamo finora a conoscenza. Sarebbe interessante conoscere -
spero che l'Assessore ce li comunicherà in qualche modo - i nomi
dei nove comuni interessati da questa nuova iniziativa tecnica.
Certo è che stiamo parlando di una fase di approfondimento e
quindi, allo stato attuale, le mappature ufficiali sono quelle
vecchie, direi vecchissime, perché parliamo degli anni 1979 e 1984,
quindi tutte le problematiche tecniche e giuridiche devono
rapportarsi a quella mappatura ufficiale. Credo che anche
l'esperienza del terremoto in Molise, che poi è l'esperienza che mi
ha indotto a presentare questa interrogazione - perché è scontato
che, quando succedono questi fatti, cresca l'attenzione e siamo
tutti più sensibilizzati su questi problemi -, insieme alle altre
numerose che purtroppo l'Italia ha dovuto affrontare negli ultimi
decenni, induca ad una maggiore attenzione verso questi tipi di
problemi. Ritengo che sia corretto il richiamo che l'Assessore ha
fatto alle nuove competenze della "Bassanini" e della necessità di
attuarle con nuove norme di attuazione; peraltro mi pare che la
nuova commissione paritetica non si sia mai riunita e siamo ad un
anno e mezzo dall'insediamento del nuovo Governo! In Consiglio ci
dovrà essere una riflessione su questo punto sia da parte delle
autorità regionali, sia da parte dei rappresentanti in questo
Consiglio di una forza politica che, al momento del suo
insediamento, avevano valorizzato il fatto che la nuova
composizione della commissione paritetica avrebbe favorito il
dialogo, cosa che non mi pare sia avvenuta, tant'è che la
commissione non si è mai riunita. Questo è un paradosso curioso
della vicenda.
Termino il mio intervento chiedendo all'Assessore massima
attenzione. Per fortuna, da un punto di vista storico, siamo in una
regione che non ha mai conosciuto eventi gravi di questo tipo, però
anche in Molise l'ultimo terremoto significativo era avvenuto
settecento anni fa, quindi può darsi che i cicli siano lunghi e che
anche eventi sismici possano produrre un qualche danno nella nostra
regione. Chiedo all'Assessore di valutare se non sia tecnicamente
possibile fare una specie di censimento preventivo precauzionale,
quanto meno degli edifici pubblici, degli edifici scolastici, dei
municipi…
(interruzione dell'Assessore Vallet, fuori microfono)
… ho capito, in effetti lei lo aveva
detto che nessuno è a norma con criteri antisismici, però mi
sembra, da "ignorante", anche avendo colto il suo spunto ulteriore,
che questo non necessariamente significhi che, in caso di terremoti
di bassa entità, questi edifici non siano idonei ad evitare danni.
Probabilmente su questo secondo passaggio potrebbe essere
interessante un approfondimento, nel senso chiederci: cosa
succederebbe a questi edifici con un terremoto a scala Richter, ad
esempio: 4, 7, 8? Ritengo che un censimento un po' più approfondito
di questo tipo permetterebbe alla nostra Regione di avere un quadro
analitico più chiaro; credo che si possa fare anche per le
dimensioni ridotte del nostro territorio.
