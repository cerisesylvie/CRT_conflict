Classificazione
AGRICOLTURA



Oggetto del Consiglio n. 3156 del 19 dicembre 2007 - Resoconto
OGGETTO N. 3156/XII - Interrogazione: "Iniziative
dell'Assessorato dell'agricoltura per la tutela delle colture
pregiate".
Interrogazione
Preso atto che nella politica di sviluppo rurale della
regione viene considerato importante sostenere le produzioni di
nicchia e quelle innovative, quali le colture officinali, che
consentono tra l'altro, come ben sa l'Assessore all'Agricoltura, di
mantenere curato il territorio, anche nelle zone meno adatte ad
altre coltivazioni;
Appreso che il comune di Montjovet, per costruire un
parcheggio ed una zona di fermata degli autobus, intende occupare
proprio un terreno su cui è insediata una coltura pregiata di
lavanda, con la conseguenza di distruggerla e di vanificare gli
incentivi che sono stati previsti per lo sviluppo di forme di
coltivazione diverse da quelle tradizionali;
Appreso inoltre che esiste una possibile alternativa al
progetto deciso dal comune, che insisterebbe su terreni già
parzialmente utilizzati per parcheggi;
i sottoscritti consiglieri regionali
Interrogano
l'Assessore competente per sapere:
1) se è a conoscenza del fatto che il Comune di Montjovet
intende espropriare terreni adibiti a colture pregiate di lavanda
per costruire un parcheggio, e questo anche a fronte di altre
possibili alternative;
2) quali strumenti ha l'assessorato all'agricoltura per
difendere e proteggere iniziative che ha sostenuto ed approvato, a
fronte di decisioni di singoli comuni che rischiano di vanificare
interessanti progetti innovativi in campo agricolo.
F.to: Squarzino Secondina - Bortot - Venturella
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- In merito a questa interrogazione,
anzitutto devo dire che gli interroganti hanno appreso che il
Comune di Montjovet ha avuto un'iniziativa di acquisizione di
un'area per costruire un parcheggio e io l'ho appreso
dall'interrogazione, perché sarebbe difficile conoscere tutte
queste cose che ci sono sul territorio, soprattutto se sono
iniziative non di nostra competenza, ma che fanno capo alle scelte
dei comuni. Risponderei che non siamo a conoscenza di tutte le
occupazioni dei terreni che fanno i comuni, e questo è normale; in
ogni caso successivamente ci siamo attivati presso il Comune e
riferirò quello che il Comune stesso ci ha trasmesso.
Nella scelta della ubicazione del parcheggio, l'Amministrazione
comunale ha tenuto conto delle aree libere prospicienti il centro
abitato di Plout, in questo caso la frazione Plout che era
sprovvista di parcheggi, senza gravare sui terreni di pertinenza
dei fabbricati esistenti: questa è stata la linea seguita
dall'Amministrazione comunale. Le particelle (sono due) riguardanti
la costruzione del parcheggio non risultano di pertinenza di alcun
fabbricato e sono le prime porzioni di terreno libere più prossime
all'abitato di Plout.
La proprietaria dei terreni adibiti a coltura di lavanda a suo
tempo ha presentato ricorso al TAR e con sentenza 178/2006 il
medesimo ha dato ragione al Comune. Attualmente l'interessata ha
presentato ricorso al Consiglio di Stato e in attesa che tale
organo si pronunci, è stato sospeso l'iter attuale di esproprio.
Questa è la situazione che abbiamo appreso noi e la trasmettiamo
tale e quale.
Il secondo punto riguarda gli strumenti che l'Assessorato
dell'Agricoltura ha per difendere e proteggere iniziative che ha
sostenuto e approvato a fronte di decisioni di singoli comuni, che
rischiano di vanificare interessanti progetti innovativi in campo
agricolo. Evidentemente l'azienda è composita, non ha solo questo
terreno, ma questo sicuramente è importante per l'azienda,
altrimenti non ci sarebbero state tutte queste reazioni. Posso
affermare che ci sono comunque delle gerarchie nel governo del
territorio e anche delle procedure molto chiare fra le
amministrazioni; ci sono delle regole e degli strumenti urbanistici
che complessivamente vengono esaminati anche dalle strutture
regionali, ma non c'è una valutazione dettagliata di questo tipo.
C'è il PTP, c'è l'approvazione dei piani regolatori, e bisogna dire
che le amministrazioni hanno il loro spazio decisionale e la loro
autonomia.
In merito alla sensibilità che l'Assessorato dell'Agricoltura
può avere nei confronti del sostegno alle produzioni di nicchia, a
quelle innovative fra cui le colture officinali, posso dire che in
questo momento, anche in collaborazione con il collega Fosson e
l'Assessorato della sanità, stiamo perseguendo un obiettivo
importante relativo a questo settore particolare delle produzioni.
Abbiamo attivato una commissione che si occupa nello specifico di
affrontare tutte le problematiche di questo tipo di colture e delle
aziende che praticano queste coltivazioni, con l'obiettivo di
andare a potenziare tutta la filiera, perché allo stato attuale
avevamo, sì, molte iniziative dal lato produttivo, ma avevamo
ancora qualche necessità di sostenere soprattutto la filiera per la
qualità delle produzioni e dei prodotti, anche della
commercializzazione e soprattutto della identificazione di questi
prodotti con il nostro territorio e in ultimo del loro utilizzo in
ambito locale, vista l'importanza del legame delle produzioni con
il territorio, che stiamo perseguendo in tutti i settori delle
produzioni agricole. Stiamo lavorando insieme con l'Assessorato
alla sanità, sono state fatte una serie di riunioni, stiamo
valutando in questo momento quelle che possono essere a breve
termine le azioni da intraprendere, soprattutto perché siamo nella
fase di nuova programmazione e all'inizio del 2008 con
l'approvazione del programma di sviluppo rurale 2007-2013 contiamo
di attivare tutte queste iniziative.
Président
- La parole à la Conseillère Squarzino
Secondina.
Squarzino (Arc-VA)
- Ringrazio l'Assessore per la sua
risposta. Nessuno di noi, come ho voluto sottolineare nel testo
della interrogazione, disconosce l'attenzione che il suo
assessorato ha per le colture innovative e non solo per queste. Il
fatto che sia stata attivata questa commissione con la sanità per
potenziare la filiera dimostra che c'è questa attenzione. Però,
Assessore, qui a me sembra che ci sia una discrepanza fra le azioni
che portano avanti i vari assessorati e fra le priorità della
stessa Giunta.
Quali sono le priorità? A volte diciamo: più piazzali o più
colture? Lei già mi dice: non tocca a noi decidere se mettere più
piazzali o più colture, spetta ai comuni. Attenzione però, perché
lei può continuare a fare le sue politiche di sostegno e di
innovazione, se ha fatto un lavoro di formazione e di informazione
degli enti locali sul fatto che queste sono cose importanti.
Lei vede da un lato queste colture della lavanda, colture
officinali, una lavanda pregiata, che non sono nate dall'oggi al
domani, sono nate all'interno di un progetto che anche
l'Assessorato ha condiviso, ha finanziato e sostenuto. Da una parte
abbiamo l'Assessorato che sostiene queste iniziative, dall'altra
abbiamo gli enti locali che cancellano...
(interruzione dell'Assessore Isabellon, fuori
microfono)
...mi sembra di parlare con l'Assessore Viérin per quanto
riguarda l'aspetto dei beni culturali!... È chiaro che nell'insieme
di tutti vuol mica dire che quel pezzettino lì è importante! Però
per tutti quel pezzettino lì non è importante e quindi sulla mappa
continuiamo a cancellare pezzettini che non sono importanti per
quel pezzetto, ma che lo sono complessivamente.
(interruzione dell'Assessore Viérin Laurent, fuori
microfono)
...no, forse non ha capito, l'agricoltura con l'istruzione non
c'entra niente, non me ne voglia Assessore Viérin, ribadivo qui
cose già dette altre volte a lei direttamente.
Non è, comunque, questo che mi interessava. Quello che mi
interessava sottolineare è che non è possibile che mentre un
assessorato porta avanti una politica di attenzione alle colture
officinali, colture pregiate e addirittura ha in mente tutto un
programma, contemporaneamente queste colture sono cancellate,
perché bisogna fare i parcheggi o altre cose, quando di fatto ci
sarebbero altre possibilità. Qui voglio sottolinearlo, perché mi
sembra che ci dovrebbe essere da parte dell'Assessorato un sostegno
ai proprietari di queste colture, quando si trovano in difficoltà:
non un sostegno economico, ma un sostegno nel senso di difendere
questo che è un bene per l'economia della Valle! In questo caso
tutto si è fermato, Assessore, non perché il Comune abbia deciso
che visto che c'è il ricorso al Consiglio di Stato si blocca tutto.
Il Comune voleva andare avanti, aveva già fissato un incontro per
l'esproprio e solo quando la proprietaria ha fatto pervenire
dall'avvocato una ingiunzione, che dichiarava illegittima anche con
risvolti di carettare penale quel tipo di azione, il Comune si è
ritratto.
Allora lei pensa che l'Assessorato alla agricoltura debba
lasciare il singolo cittadino a difendere un bene di tutti? In
questo caso lo ha difeso, perché un avvocato è intervenuto, ma non
è questo che conta. In questo senso parlavo di priorità: quali sono
le priorità di questa Amministrazione? Voi fate tutti i progetti
più belli del mondo, ma se gli enti locali non capiscono che questa
è una vostra priorità e non la condividono, questi progetti vanno a
ramengo.
Questo significato aveva la nostra iniziativa: di chiedere al
suo Assessorato di individuare come sostenere nel concreto chi ha
il coraggio, rischia di iniziare queste nuove colture
officinali.
