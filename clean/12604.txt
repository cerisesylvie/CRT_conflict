Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3520 del 30 giugno 1992 - Resoconto
OGGETTO N. 3520/IX Riapprovazione, ai sensi dell'ultimo comma
dell'articolo 31 dello Statuto speciale, della legge regionale:
"Spese per la costituzione dell'anagrafe regionale delle persone
fisiche e giuridiche".
Presidente
Ha chiesto di illustrare la proposta
l'Assessore delle Finanze Lavoyer, ne ha facoltà.
Lavoyer (ADP)
Non ho niente da aggiungere rispetto a
quanto già allegato al deliberato, si tratta di una riapprovazione
in base all'articolo 31 dello Statuto Speciale.
Presidente
Se nessuno chiede la parola si passa alla
votazione degli articoli.
Do lettura dell'articolo 1.
Articolo 1 (Finalità)
1. La Giunta regionale è autorizzata a porre in essere tutte le
misure amministrative e finanziarie idonee alla costituzione
dell'anagrafe regionale delle persone fisiche e giuridiche al fine
di creare un centro unico di smistamento delle informazioni per
tutti gli enti coinvolti che usano dati anagrafici.
2. La costituzione dell'anagrafe regionale, prevista nell'arco
di un triennio, si articola nelle seguenti fasi:
a) progettazione del sistema;
b) sviluppo e avviamento sperimentazione;
c) estensione del sistema.
Presidente
Pongo in votazione l'articolo 1.
Esito della votazione:
Presenti, votanti e favorevoli: 27
Il Consiglio approva.
Presidente
Do lettura dell'articolo 2.
Articolo 2 (Progettazione del sistema)
1. Per progettazione del sistema si intende la realizzazione di
un progetto tecnico esecutivo dell'iniziativa, comprendente
l'analisi di dettaglio delle funzionalità che andranno a comporre
la struttura del progetto, l'individuazione degli strumenti
tecnologici da usare, il loro dimensionamento in funzione dei
carichi di lavoro; alla progettazione seguiranno la realizzazione
di un modello in scala ridotta del sistema finale (prototipo) ed,
infine, la scelta tecnica degli enti da coinvolgere nella
sperimentazione del sistema.
Presidente
Pongo in votazione l'articolo 2.
Esito della votazione:
Presenti, votanti e favorevoli: 27
Il Consiglio approva all'unanimità.
Presidente
Do lettura dell'articolo 3.
Articolo 3 (Avviamento, sviluppo e sperimentazione)
1. Per avviamento, sviluppo e sperimentazione si intende
l'acquisizione dei materiali e delle apparecchiature necessarie
alla costruzione del sistema, la realizzazione di programmi
software e la sperimentazione gestionale delle prestazioni del
sistema.
Presidente
Pongo in votazione l'articolo 3.
Esito della votazione:
Presenti, votanti e favorevoli: 27
Il Consiglio approva all'unanimità.
Presidente
Do lettura dell'articolo 4.
Articolo 4 (Estensione del sistema)
1. Per estensione del sistema si intende l'attivazione di tutte
le funzionalità previste dalla progettazione del sistema stesso
verso tutti gli enti dell'Amministrazione che hanno aderito
all'iniziativa, e l'attivazione di tutti i livelli di sicurezza
necessari a garantire la riservatezza nella gestione delle
informazioni.
2. Si precisa, inoltre, che la Giunta sarà delegata a porre in
essere le misure amministrative e finanziarie necessarie a
consentire la realizzazione degli studi ed esperimenti per
impiantare una "procedura" di anagrafe regionale.
3. L'obiettivo di un centro di gestione anagrafica si può
sintetizzare nella trasformazione del patrimonio informativo
esistente, ora passivo, in un attivo strumento di gestione allo
scopo di legare lo sviluppo e la crescita di ogni singolo ente allo
sviluppo e alla crescita dell'intera regione in un disegno globale
che sfrutti adeguatamente le sinergie e segua linee prestabilite di
evoluzione, con evidenti benefici per la popolazione.
Presidente
Pongo in votazione l'articolo 4.
Esito della votazione:
Presenti, votanti e favorevoli: 27
Il Consiglio approva all'unanimità.
Presidente
Pongo in votazione la legge nel suo
complesso.
Esito della votazione:
Presenti, votanti e favorevoli: 25
Il Consiglio approva all'unanimità
