Classificazione
AMBIENTE
Inquinamento
TRASPORTI E VIABILITÀ
Trasporti



Oggetto del Consiglio n. 3733 del 19 giugno 2024 - Resoconto
OGGETTO N. 3733/XVI - Interrogazione: "Informazioni in merito
alle richieste di contributo per l'acquisto di veicoli
elettrici".
Bertin (Presidente) -
Punto n. 12. Risponde l'assessore
Bertschy: ne ha facoltà.
Bertschy (AV-VdA Unie) -
I due quesiti riguardano la
mobilità sostenibile, in particolare gli stanziamenti a
disposizione dell'acquisto di veicoli elettrici e prendono forse
anche spunto dalle dichiarazioni nell'ambito dell'approvazione
della legge di assestamento, nella quale avevo informato il
Consiglio che, sulla base dell'andamento del capitolo di bilancio
che finanzia i vari interventi sulla mobilità sostenibile, si
valutava che al momento della domanda la certezza era della
copertura della legge.
Abbiamo inserito in assestamento un ulteriore milione di euro
diviso in 800 mila euro a favore dei veicoli privati e 200 mila
sulle imprese; i capitoli sono comunque tra loro interoperabili,
nel senso che si possono poi utilizzare per la copertura
eventuale.
Non ho la situazione aggiornata ad oggi, ma settimanalmente
stiamo monitorando l'avanzamento del capitolo: siamo intorno al
milione e mezzo di domande pervenute che vogliono dire che poi
vanno fatte le istruttorie e va verificato se tutte hanno diritto
di ottenere il contributo.
Rispetto alla settimana scorsa, sicuramente la spesa è avanzata:
noi abbiamo a disposizione, per andare sul capitolo dei privati, 1
milione e 950 mila euro, più gli 800 mila euro dell'assestamento,
quindi arriveremo a 2 milioni e 750 mila euro.
Nel fare la valutazione, e vengo anche alla seconda domanda, in
totale le domande pervenute sono 545, di cui 336 per la
micro-mobilità e veicoli 187.
Abbiamo fatto anche una verifica sull'avanzamento nelle ultime
settimane: al 30 aprile erano 109 le domande per la mobilità, al 13
giugno 187.
L'avanzamento è stato, ogni settimana, 109, 120, 132, 137, 141,
152; dal 6 giugno al 13 giugno si è passati da 152 a 187, quindi
sono circa 35 nuove domande che probabilmente sono il rimbalzo
della legge nazionale.
Mensilmente, facendo una proiezione proprio matematica, la
piattaforma si è riaperta quest'anno con leggero ritardo, ma ha
ricompreso le domande di novembre e dicembre come succederà per poi
alla fine dell'anno.
Nei primi sei mesi, sei mesi e mezzo, abbiamo più o meno
utilizzato un milione e mezzo, un milione e 700 mila euro, per una
spesa mensile che va intorno ai 175-180 mila euro; facendo una
proiezione sui quattro mesi e mezzo che mancano, evidentemente con
la copertura attuale dovremmo riuscire a dare copertura a tutte le
domande che perverranno. Ovviamente, stiamo facendo un ragionamento
di tipo matematico, sappiamo che l'andamento può anche essere non
così regolare, nel senso che possono aumentare, ma possono anche
avanzare come è successo ad inizio anno e molto più lentamente.
Il lavoro che abbiamo fatto in legge di assestamento è cercare
di dare una copertura che ci permettesse di traguardare al 30
ottobre con un certo grado di certezza; ovviamente l'obiettivo di
questa misura è quello di dare risposta a tutti. Si dovessero
verificare, nel corso dei prossimi quattro mesi, particolari
situazioni di tiraggio della misura, ci si prende l'impegno
politico per dare una risposta, perché l'obiettivo è garantire a
quest'iniziativa di dare la risposta che abbiamo previsto.
Intanto abbiamo dato un doppio tipo di intervento, quello
rispetto agli under 35, per dare anche un segnale verso i giovani,
quindi quello che possiamo rilevare è che la misura sta dando la
sua risposta e questo non può che essere positivo e continueremo a
monitorarla per far sì che possa dare, a tutti quelli che faranno
questo tipo di scelta d'investimento, la necessaria attenzione.
Ripeto
-
anche perché poi quello che diciamo qua ha
valore anche in termini di comunicazione
-
al momento ci
sono le risorse, abbiamo deliberato in Giunta la variazione di
bilancio, anzi, l'introduzione sui capitoli di bilancio delle somme
previste in assestamento, quindi ci sarà quest'ulteriore
disponibilità di 800 mila euro per le famiglie e 200 mila euro per
le imprese e nei mesi a seguire continueremo a monitorare la
situazione.
Presidente -
Per la replica, la parola alla consigliera
Minelli: ne ha facoltà.
Minelli (PCP) -
Ringrazio l'Assessore per la risposta, le
chiedo anche se posso avere copia del cartaceo perché non sono
riuscita a prendere nota di tutti i dati, soprattutto di quelli
relativi alle tipologie e al monitoraggio, che ho capito essere
stato fatto in modo puntuale nei vari periodi.
Come diceva lei, l'interrogazione nasceva da due considerazioni:
la prima è che, effettivamente, nel Consiglio scorso, quando
abbiamo discusso l'assestamento di bilancio, era stato incrementato
di 1 milione di euro l'importo che era stato stabilito a dicembre
2023; effettivamente l'Assessore ci aveva detto che c'era ottimismo
rispetto alla capienza della misura.
Noi poi, proprio in quei giorni, avevamo appreso che sul portale
del MISE (Ministero dello sviluppo economico) il 3 giugno si sono
aperte le prenotazioni per gli incentivi relativi ai veicoli
green
e in pochissime ore sono stati esauriti 200 milioni di
euro a disposizione dei veicoli elettrici. Avevo controllato ancora
non ieri ma venerdì il portale: l'importo residuo per quanto
riguarda le risorse statali era rimasto di 672 euro, quindi
praticamente si è svuotato. Questo anche perché le concessionarie
avevano tenuto in sospeso migliaia di ordini, in attesa di capire
l'importo degli incentivi, e facendo le debite proporzioni, se la
nostra Regione non avesse fatto eccezione, abbiamo pensato che ci
fosse un incremento improvviso delle richieste, incremento che, in
qualche modo, è un po' confermato dalle cose che lei dice, perché
in pochi giorni si è passati
-
se ho capito bene
-
da
52 richieste a 187, quindi è vero che si segue un po' il
trend
nazionale.
Comunque quello che è importante è capire che attraverso questa
proiezione che è stata fatta (ovviamente è una proiezione
matematica però è abbastanza, credo, affidabile) dovrebbe esserci
la possibilità di coprire tutte le richieste da qui alla fine
dell'anno.
L'Assessore ha anche confermato
-
e credo che a livello
di comunicazione per l'esterno sia importante anche questo
-
che già quest'anno, ad inizio anno, era stata ricompresa nella
piattaforma quella parte di domande che risultavano essere state
effettuate nell'ultimo periodo del 2023, che quindi sono state
caricate sul 2024, cosa che immagino succederà allo stesso modo per
quest'anno; quindi, se andremo avanti in questa direzione, ci sarà
la possibilità di avere anche per novembre e dicembre una copertura
nel 2025, ma soprattutto credo che sia importante l'impegno
politico che l'Assessore ha preso, che è quello di dire che,
qualora si dovesse arrivare ad un incremento improvviso delle
domande, si cercherà di far fronte anche alla copertura finale.
Credo che questo sia importante, perché il rinnovo del parco
auto regionale, con mezzi elettrici, va esattamente nella direzione
di quella decarbonizzazione che dobbiamo perseguire con incisività
e con atti concreti.
Ringrazio per la risposta e aspetto i dati.
