Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 1583 del 26 gennaio 2011 - Resoconto
OGGETTO N. 1583/XIII - Interpellanza: "Individuazione di un
nuovo sito per la realizzazione di un impianto di tiro a volo nel
comune di Châtillon".
Interpellanza
Richiamata la risposta all'interpellanza concernente il tiro
a volo di Saint-Vincent dell'Assessore al Turismo, Sport, Commercio
e Trasporti, nella seduta del 12/01/11, nella quale egli ha
affermato che si sta valutando con l'Amministrazione comunale di
Châtillon una nuova collocazione per l'impianto di tiro a volo, in
alternativa a quella prevista nell'area Piole di
Saint-Vincent;
Ricordata la relazione FITAV (Federazione Italiana Tiro a
Volo) redatta in data 30/06/2008 dal professor Giulio Ceccarelli,
membro del collegio tecnico giuridico della federazione, agli atti
della IV Commissione consiliare in relazione all'esame della
petizione contro la realizzazione del tiro a volo in località Piole
di Saint-Vincent, relazione nella quale venivano esaminati i siti
di Saint-Clair (attuale impianto di tiro a volo a Châtillon), un
sito alternativo, sempre nel Comune di Châtillon, e il sito in
località Piole, a Saint-Vincent;
Constatato che la suddetta relazione, riferendosi al sito
alternativo individuato dal Comune di Châtillon ubicato a circa
2.000/2.500 metri a Est dell'attuale tiro a volo Hugonin di
Saint-Clair, sulla riva destra della Dora Baltea, lo definiva
"veramente idoneo per dotare la Valle d'Aosta di una nuova e ben
progettata area sportiva di tiro a volo di grande
richiamo";
Ricordato che nella medesima relazione il giudizio sul sito
Piole era il seguente: "l'attuale situazione urbanistica e
orografica ne sconsigliano vivamente l'utilizzo per qualsiasi
attività di tiro a volo, caratterizzata, come noto, da elevato
impatto ambientale, soprattutto considerando la notevole presenza
di insediamenti abitativi vicini";
il sottoscritto Consigliere regionale
Interpella
l'Assessore competente e il Presidente della Regione per
sapere:
1) se il sito alternativo attualmente in valutazione nel
Comune di Châtillon è il medesimo di quello descritto nella
relazione FITAV del 30/06/2008 e valutato dalla stessa
positivamente;
2) se sì, quali sono le motivazioni in base alle quali viene
considerata solo ora quale possibile alternativa al sito di Piole,
giudicato invece negativamente dalla FITAV nella medesima
relazione;
3) se, invece, il sito alternativo non è il medesimo di
quello descritto nella relazione FITAV, si chiede ove sia ubicato e
chi sia stato incaricato di valutarne preliminarmente l'idoneità a
ospitare un impianto di tiro a volo.
F.to: Chatrian
Président
- La parole au Vice-président Chatrian.
Chatrian (ALPE)
- Merci M. le Président.
L'obiettivo di questa nuova nostra iniziativa è quello di
recepire più informazioni per fare più chiarezza e capire dove il
Governo regionale vuole andare. La scorsa seduta l'Assessore ci ha
risposto dicendoci che l'Amministrazione regionale sta valutando
una nuova collocazione per l'impianto di tiro a volo. Due anni e
mezzo fa la FITAV (Federazione italiana tiro a volo) aveva redatto
una relazione puntuale e aveva esaminato diversi siti: due siti a
Châtillon e il terzo nella località Piole a Saint-Vincent. In
questa relazione si era constatato un sito alternativo proprio a
Châtillon con delle sue potenzialità e soprattutto con una sua
idoneità e, sempre in questa relazione, il prof. Ceccarelli
dichiarava - in merito al giudizio sul sito Piole - che l'attuale
situazione urbanistica e orografica ne sconsigliavano vivamente
l'utilizzo per qualsiasi attività di tiro a volo, caratterizzata da
elevato impatto ambientale, soprattutto considerando la notevole
presenza di insediamenti abitativi vicini.
I quesiti pertanto mirano a capire se stiamo parlando dello
stesso sito a Châtillon, descritto nella relazione FITAV del 30
giugno 2008, e se è lo stesso in discussione con il Comune di
Châtillon oggi: se sì, perché solo ora, dopo due anni e mezzo; in
caso di risposta negativa, qual è l'ubicazione e chi sarà
incaricato. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie Presidente.
Semplicemente per dire che il fondamento dell'interpellanza si
basa su una relazione che non è una relazione, quella del 30 giugno
2008. Questo argomento è stato già oggetto di un chiarimento in
Consiglio, e rispetto a questo mi corre l'obbligo di rappresentare
il contenuto di una comunicazione della FITAV in data 15 gennaio
2010, perché già quando abbiamo fatto questa discussione -
sostanzialmente un anno fa - si fondavano dei ragionamenti su
questa cosa. In quella comunicazione a firma del prof. Ceccarelli -
quello che viene citato - si dà un'interpretazione autentica del
documento del 30 giugno 2008, poi gliene lascio una copia, ma per
sommi capi il prof. Ceccarelli ricostruisce l'iter nel modo
seguente.
Il Comune di Châtillon il 15 novembre 2007 aveva inviato una
richiesta ufficiale alla FITAV, il 20 febbraio 2008 il prof.
Ceccarelli, su incarico del coordinatore del collegio tecnico
giuridico, prende i primi contatti con il Comune, in particolare
con la persona più interessata a risolvere questo problema, cioè
l'Assessore delegato l'ing. Dujany; il 17-18 aprile 2008 effettuano
il sopralluogo e in quell'occasione analizzano il tiro a volo
esistente a Châtillon - definito Châtillon 1, cioè quello in
località St. Clair -; fanno un sopralluogo nell'area alternativa
individuata dal Comune, posta a 2.500 metri a destra della St.
Clair, e poi il Ceccarelli dice (riferendosi al 30 giugno 2008):
"Invio alla FITAV e al Comune di Châtillon una prima bozza di
resoconto sul sopralluogo per verificare l'esattezza di alcuni dati
tecnici riportati, distanze, quote altimetriche, limite della
proprietà comunale, onde minimizzare eventuali errori nel testo. Da
questa breve cronistoria si evince chiaramente che il sopralluogo
presso i suddetti esistenti impianti di tiro a volo presso la nuova
area segnalata nel comune di Châtillon ha avuto come scopo solo
quello di visionare i luoghi e pertanto il relativo rapporto di
resoconto, (ultima mia lettera del 30 giugno 2008 sopraccitata),
riportava solo considerazioni sullo stato dei vecchi impianti e
giudizi del tutto preliminari e non tecnicamente ancora verificati
circa la possibilità di realizzare un impianto sull'area indicata
del predetto comune".
Le indicazioni di Ceccarelli anche su
Piole sono delle valutazioni sullo stato di fatto, cioè su quella
che era la situazione, dopodiché c'è stato uno studio e rispetto a
questa località vengono definite le cose. Quindi era semplicemente
per dire che non c'è nessuna modifica, erano delle prime
valutazioni, che sono state fatte.
Rispetto a queste valutazioni - che erano del tutto preliminari
- bisogna verificare le situazioni, perché in questa lettera non
dice che la località St. Clair piuttosto che quella più ad est sono
ottimali; rappresentano entrambe delle soluzioni possibili, ma con
delle controindicazioni; sicuramente entrambe sono poste in un
luogo particolarmente freddo, dove l'attività invernale potrebbe
avere delle limitazioni. Anche la località più ad est va studiata
molto bene, perché dalla prima verifica il prof. Ceccarelli
evidenziava come l'impianto, in virtù della sua posizione, avrebbe
dovuto porsi contro sole, quindi rispetto a questa collocazione o
si trovavano dei correttivi oppure, se quello fosse stato il
posizionamento, difficilmente quell'impianto avrebbe potuto
ospitare delle gare nell'ambito della FITAV. Era per dire che la
situazione non era una situazione cristallizzata; erano dei giudizi
definiti proprio da Ceccarelli "preliminari" e tutte le località
avevano delle controindicazioni.
Sicuramente quella più pregiata per esposizione e per coniugare
le necessità sportive e turistiche era quella di Piole. Come
sapete, nell'analisi successiva, per poter rendere compatibile
l'impianto che allora veniva definito "non ipotizzabile nello stato
di fatto", sono emersi quelli che voi avete evidenziato, cioè dei
costi che superano abbondantemente i 10.000.000 di euro, il che ci
impone questa verifica dei siti alternativi e si ritorna anche
sulle possibili soluzioni sia del vecchio tiro a volo, sia del
nuovo. Il vecchio tiro a volo, quello attuale, ha dei problemi di
inquinamento che probabilmente non possono essere superati, perché
si spara e i pallini, piuttosto che i piattelli, rischiano di
andare in acqua con un inquinamento del corso d'acqua. L'altra
soluzione potrebbe non avere questa limitazione, ma avrebbe delle
limitazioni dal punto di vista dell'organizzazione, mettendosi
contro il sole; bisogna vedere se è possibile creare una situazione
dove si invertono, però probabilmente anche lì saranno necessari
dei lavori e bisogna capire insieme al Comune di Châtillon se
questi limiti, che erano già stati individuati da Ceccarelli nel
2010, sono superabili o meno, e se sono superabili a dei costi meno
importanti rispetto a quelli di Piole. È un luogo diverso rispetto
a Piole, è un luogo anch'esso caratterizzato da una posizione di
fondovalle, vicino all'acqua, particolarmente freddo nei mesi
invernali, ma credo che l'importo dell'investimento giustifichi
questi approfondimenti, così come insieme all'associazione la
verifica di altri luoghi alternativi nel circondario, ma che non
sono facilmente individuabili, anche perché, se sono troppo
prossimi a zone abitate, il contenimento dei rumori avviene con
delle opere troppo importanti. Questa è quindi la strada.
Le lascio comunque la copia per dire che questo non è fatto per
l'interpellanza, ma è un documento datato 15 gennaio 2010 che dà
l'interpretazione autentica della lettera del 30 giugno 2008.
Président
- La parole au Vice-président Chatrian.
Chatrian (ALPE)
- Grazie Presidente. Ho ascoltato
attentamente la sua illustrazione, Assessore...qual era l'obiettivo
della nostra iniziativa? Non era assolutamente creare polemica o
incrinare eventualmente quello che è stato fatto precedentemente,
prima del 2008.
L'obiettivo era questo: questa relazione - chiamiamola
relazione, o bozza di relazione, o qualche considerazione, come lei
giustamente ha detto - metteva nero su bianco dei punti di forza e
dei punti di debolezza, come lei ha citato. Mi ricordo molto bene
un anno fa, quando abbiamo affrontato in questa sede non solo la
petizione, ma l'argomento, avevamo posto più volte il dubbio del
perché, nel momento in cui l'Amministrazione regionale ha
incaricato lo studio di fattibilità per il sito di Piole, il
ventaglio non è stato ampliato, perché non avete creato le
condizioni nell'incarico di valutare i diversi siti, approfondendo
i diversi siti. Mi ricordo molto bene, il Presidente della Regione
un anno fa ci disse: abbiamo già perso troppo tempo, dobbiamo dare
delle risposte, dobbiamo andare avanti...benissimo!
Oggi registro positivamente le sue considerazioni, ma forse si
potevano fare due anni e mezzo fa, nel momento in cui voi, a inizio
2009, avete incaricato uno studio di fattibilità solo sul sito di
Saint-Vincent, forse si poteva fare uno studio di fattibilità più
allargato fra Saint-Vincent e Châtillon e non solo, come lei oggi
giustamente ha detto, e oggi saremmo qui a discutere magari di sedi
alternative opportune, meno costose, dando dei tempi di risposta e
magari anche facendo una scelta e dando corso ad una scelta.
Ecco qual era l'obiettivo della nostra interpellanza...quella
relazione metteva già nero su bianco i punti di forza e i punti di
debolezza...peccato che l'incarico da lei conferito fosse un
incarico monco, miope, solo sul sito di Saint-Vincent e non invece
allargato. La sintesi è che abbiamo perso qualche anno di nuovo;
adesso registriamo positivamente la volontà di allargare le
alternative, però scusi, oltre ad aver perso tempo, abbiamo illuso
anche una comunità, abbiamo messo sul tavolo delle risorse
pubbliche per poi non dare delle risposte concrete ad un'esigenza.
Grazie.
