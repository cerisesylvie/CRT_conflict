Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2443 del 27 novembre 1986 - Resoconto
OGGETTO N. 2443/VIII - "INIZIATIVE PER L'ESENZIONE FISCALE
DEL GASOLIO DA RISCALDAMENTO CONSUMATO IN VALLE D'AOSTA".
(Reiezione di mozione).
PRESIDENTE:
Do lettura della mozione presentata dal
Consigliere Viberti:
Mozione
Ricordata la proposta di legge statale di iniziativa regionale
concernente l'aumento dei contingenti di beni in esenzione
fiscale;
Rammentato che tale proposta legislativa conteneva una
interessante innovazione relativa al gasolio per il
riscaldamento;
Considerato che nella nostra Regione il gasolio per il
riscaldamento può essere ritenuto un genere di prima necessità,
vista la lunghezza e rigidità della stagione invernale;
Constatato che la 6^ Commissione Finanze e Tesoro del Senato ha
approvato solo l'aumento relativo al contingente della benzina per
autotrazione, stralciando la parte relativa al gasolio da
riscaldamento;
In virtù del fatto che il disegno di legge licenziato dal Senato
si trova oggi all'esame, in sede legislativa, della 6^ Commissione
della Camera;
il Consiglio regionale
Delibera
di impegnare la Giunta regionale
1) ad assumere le opportune iniziative al fine di ottenere il
reinserimento nel disegno di legge delle norme relative al gasolio
da riscaldamento:
2) a trasmettere copia della presente mozione ai Parlamentari
valdostani e ai Componenti la 6^ Commissione della Camera dei
Deputati.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI (N.S.):
I colleghi ricorderanno che questo
Consiglio ha approvato una proposta di legge statale di iniziativa
regionale relativa a tutta la questione dei generi in esenzione
fiscale. In questa proposta era contenuta una norma relativa
all'esenzione del gasolio da riscaldamento. Già ieri è stato
ricordato, durante la discussione di una interrogazione o
interpellanza presentata dal Gruppo Comunista, come ci siano state
delle cose un po' strane - e non mi riferisco al passato remoto, ma
a quello recente - relative all'approvazione dell'ultima
deliberazione riguardante l'assegnazione dei buoni di carburante in
esenzione fiscale. Non voglio riaccendere la polemica su questo,
vorrei soltanto dire che sarebbe secondo noi opportuno, visto che
la 6^ Commissione Finanze e Tesoro del Senato ha approvato solo
l'aumento relativo al contingente della benzina e attualmente il
disegno di legge così stralciato si trova in sede legislativa della
6^ Commissione della Camera, e visto che la sede legislativa è una
sede in cui più speditamente procedono le proposte di legge e in
cui più facilmente si possono anche ottenere delle modificazioni,
rimettere in discussione la norma che riguarda il gasolio da
riscaldamento, perchè - sempre che si voglia ancora tenere in
considerazione il discorso della zona franca - abbiamo necessità di
ribadire quelle che sono alcune caratteristiche della nostra
Regione che in qualche modo ci sono state riconosciute sulla carta
ma non nella pratica.
Il gasolio da riscaldamento è senz'altro un bene di prima
necessità nella nostra Regione, forse è persino più importante
della stessa benzina per autotrazione perchè è un bene di cui
usufruiscono un numero senz'altro maggiore di cittadini che non il
già pur grosso numero che usufruisce dell'esenzione per la benzina
da autotrazione. Per cui secondo noi è un discorso corretto, giusto
e serio quello di insistere rispetto alla richiesta sul gasolio da
riscaldamento. Dicevo, è un bene che interessa un numero molto
maggiore di cittadini rispetto alla benzina da autotrazione: il
vecchio pensionato che non ha la macchina non ha alcun vantaggio
dall'esenzione fiscale sui beni da autotrazione, tutti coloro che
non hanno la patente e non hanno la macchina non sono messi nelle
condizioni di trarre un vantaggio da questo regime di
contingentamento.
La scelta di inserire a suo tempo la questione del gasolio da
riscaldamento era stata a nostro avviso una scelta giusta,
intelligente, perchè andava a coprire un settore che interessa dal
neonato fino al centenario, praticamente tutta la popolazione
locale. Sappiamo bene che l'uso del gasolio per il riscaldamento si
è ormai diffuso anche nei più sperduti villaggi delle valli
laterali. Certo non copre tutto il fabbisogno energetico per il
riscaldamento, però ne copre la stragrande maggioranza, per cui una
esenzione fiscale su questo genere sarebbe opportuna dal punto di
vista del principio, anche se dal punto di vista dell'effettiva
resa non avrebbe lo stesso utile che ha invece l'esenzione fiscale
per la benzina. Questo dipende dal fatto che lo Stato italiano ha
posto una serie di misure fiscali sulla benzina che sono molto più
pesanti di quelle sul gasolio.
Non sto ad addentrarmi sui motivi per cui questo è avvenuto,
perchè non è un argomento che interessi eccessivamente, e
considerando che ci sono ancora altre mozioni forse più
interessanti, termino l'illustrazione di questa relativa ai generi
in esenzione fiscale.
PRESIDENTE:
Ha chiesto di parlare il Consigliere Millet,
ne ha facoltà.
MILLET (P.C.I.):
Il nostro Gruppo su questa mozione
esprime un parere favorevole, anche se ritiene che approvare la
modifica alla Camera e poi rifare lo stesso percorso al contrario
non sarebbe opportuno da questo punto di vista. Già ieri ho
sottolineato il fatto che questa maggioranza, insieme ai suoi
parlamentari, perchè il Senatore e il Deputato sono stati eletti
tra le forze politiche di questa maggioranza, hanno barattato
l'aumento della benzina, escludendo il gasolio, in quanto il
Governo, pur dichiarandosi favorevole in linea di massima (la
solita frase rituale), pur di avere un po' più di litri, non ha
voluto affrontare la questione del riscaldamento di cui il
Consigliere Viberti ha sottolineato l'importanza. Importanza che è
scaturita dal fatto che con la decisione di non più dare i buoni
benzina ai motorini, dato che si verificavano delle truffe, per
pochi furbi si è fatto pagare a molti onesti, e di fronte alla
difficoltà della Regione di fare dei controlli seri si è trovata la
soluzione più radicale e più semplice, quella di non dare niente. E
in quel modo si dava un beneficio a una parte di persone che non
potevano avere l'esenzione di benzina attraverso l'attuale
regolamento. Quindi diventava importante anche la questione del
riscaldamento, e si era calcolato che il beneficio si aggirava su
una media di mezzo milione a famiglia l'anno. Una cosa non di poco
conto, che praticamente riportava il costo del riscaldamento in
Valle d'Aosta su una media nazionale, tenendo conto del maggiore
consumo.
Voglio sottolineare che le forze politiche che compongono la
maggioranza, quando hanno accettato di inserirlo nella proposta di
legge, ed in più l'Union Valdôtaine aveva fatto (e se ne vantava)
un anno prima un punto fondamentale della sua battaglia politica,
di fatto hanno solo assunto una posizione di principio, ma si
sapeva già fin dall'inizio che questo sarebbe stato barattato con
la benzina.
Colgo l'occasione per denunciare questo fatto; in più, come
dicevo ieri, c'era stato l'impegno formale in Commissione che, di
fronte alla decisione da parte del Governo di non accogliere questo
nuovo inserimento, si sarebbe tornati in Commissione per discutere
se accettare oppure no. Questo non è stato fatto, quindi c'è una
responsabilità della Giunta regionale nel non aver rispettato
questo impegno, ed è un fatto grave che questo venga accettato; da
parte nostra ribadiamo il voto favorevole a questa mozione, anche
se capiamo la difficoltà pratica. Forse sarebbe opportuno che o i
parlamentari o il Consiglio regionale ripresentasse una proposta di
legge in cui i sia la richiesta, per riaprire la discussione su
questo argomento. Questo è l'impegno che chiediamo all'Assessore;
se la Giunta non presenterà una proposta di legge in questo senso,
lo far mo noi come Gruppo comunista.
PRESIDENTE:
È chiusa la discussione generale.
Ha chiesto di parlare l'Assessore all'Industria, Commercio,
Artigianato e Trasporti Lanivi, ne ha facoltà.
LANIVI (A.D.P.):
Dirò subito che la maggioranza su questa
mozione si asterrà per i motivi che elencherò. Il Consiglio
regionale, ben tre anni fa, ha presentato una proposta di legge che
prevedeva non solo l'adeguamento dei prodotti in esenzione fiscale
alle nuove esigenze, ma introduceva la novità del gasolio da
riscaldamento. Il fatto che non solo il Governo, ma sinora anche il
Parlamento non abbiano manifestato eccessivi entusiasmi - e quando
dico Parlamento vi comprendo anche tutte quelle altre forze
politiche presenti - per questa nostra proposta, ci fa ritenere
inopportuno in questo momento non aderire ai contenuti della
mozione che, in definitiva, significherebbe prolungare per un tempo
non definibile la chiusura anche se parziale delle richieste che il
Consiglio regionale ha avanzato.
Dobbiamo dare atto che i Parlamentari valdostani hanno svolto
completamente il loro compito, operando sia in aula che nelle
Commissioni perchè i contenuti delle proposte del Consiglio
regionale fossero accolti nella loro interezza.
La situazione attuale ci fa dire che abbiamo esigenza di
chiudere una parte di questo discorso e credo che ormai rispetto a
questa iniziativa siamo nella parte finale. L'Amministrazione
ribadisce la volontà, una volta chiusa questa prima parte del
discorso, di mantenere fermo un impegno che come dico non è della
Giunta ma è del Consiglio regionale nel suo insieme. Quindi in
questo momento riteniamo non opportuno inserire degli elementi che
possono costituire ulteriori motivazioni per rinviare "sine die" la
chiusura di questo discorso che si è avviato ben tre anni fa in
questo Consiglio regionale.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI (N.S.):
Qualcuno suggerisce che qui siamo di
fronte ad una maggioranza dell'astensione. Anche se si capiscono le
motivazioni che possono indurre la maggioranza a non votare, ci
aspettiamo quanto prima di vedere in Consiglio regionale, oppure in
Parlamento delle iniziative prese da parte dei nostri
rappresentanti in merito a questo. Tra l'altro non sappiamo come si
sia svolta nei dettagli la discussione in Senato, ma da quello che
diceva il Consigliere Millet ci sembra di capire che non ci siano
state poi queste insistenze da parte dei nostri rappresentanti per
mantenere ferma la proposta sul gasolio da riscaldamento che,
ripeto, è più equa e più giusta rispetto alla popolazione
valdostana, che non l'esenzione fiscale sulla benzina da
autotrazione.
Non sto a ripetere il discorso sui nove decimi, il decimo che va
allo Stato; qui evidentemente tutto un contenzioso che è in essere
con lo Stato, tutta una certa immagine della nostra Regione che sta
passando, non ci da i frutti che ci possiamo aspettare, e il
rapporto con lo Stato va affrontato in modo più preciso e più di
principio, per cui in certi momenti sarebbe opportuno non badare
tanto al concreto immediato ma cercare di fare capire quali sono le
reali esigenze della nostra Regione e di conseguenza nel confronto
serrato e concreto con lo Stato riuscire ad ottenere delle cose che
evidentemente spettano per legge costituzionale alla nostra
Regione.
Sono spiaciuto che non si voglia votare questa mozione e se non
si prenderanno dei provvedimenti che dimostreranno nei fatti quello
che a parole questa Giunta dice, non mancheremo di denunciare la
mancanza di serietà rispetto a questo problema, come siamo già
stati costretti a fare in altri momenti e per altri episodi
relativi ai buoni carburante che vengono assegnati alla popolazione
valdostana.
PRESIDENTE:
Ha chiesto di parlare il Consigliere Pascale
per dichiarazione di voto, ne ha facoltà.
PASCALE (P.S.I.):
Per dichiarare il voto di astensione
del nostro Gruppo su questa mozione, pur condividendone la
sostanza, perchè rimettere in discussione l'attuale disegno di
legge all'esame del Parlamento vuol dire rinviare "sine die"
l'assegnazione del quantitativo di benzina.
Auspichiamo un'iniziativa dei nostri Parlamentari per affrontare
nuovamente il tema con un disegno di legge a parte.
PRESIDENTE:
Pongo in votazione la mozione in oggetto:
ESITO DELLA VOTAZIONE
Presenti 28
Votanti 6
Favorevoli 6
Astenuti 22 (Baldassarre, Beneforti, Bondaz, Breuvé, Chabod,
Faval, Fosson, Lanièce, Lanivi, Maquignaz, Marcoz, Martin, Pascale,
Perrin, Pollicini, Ricco, Rolando, Rollandin, Stévenin, Tamone,
Torrione e Voyat)
Il Consiglio non approva
