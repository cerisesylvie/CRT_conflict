Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1796 del 11 gennaio 1991 - Resoconto
OGGETTO N. 1796/IX - Iniziative volte alla soluzione pacifica
della crisi del Golfo Persico.
(Approvazione di
risoluzione)
Président: Je donne lecture de la résolution présentée hier par
les chefs de groupe de la majorité et inscrite
d’urgence à l’ordre du jour de la
séance en cours.
RISOLUZIONE
Facendosi interprete della preoccupazione sempre più diffusa
nella popolazione valdostana per il crescente pericolo di guerra
nel Golfo Persico;
riaffermato che, come recita l’articolo 11 della
Costituzione, la Guerra non può essere ritenuta un mezzo per
risolvere le controversie internazionali;
richiamate le risoluzioni dell’ONU in merito alla
crisi in atto;
il Consiglio regionale della Valle d’Aosta
auspica
che ogni tentativo diplomatico venga messo in atto, a tutti i
livelli (ONU, CEE, rapporti bilaterali) per evitare che si apra un
conflitto armato, sicuramente drammatico e dagli sviluppi
incontrollabili;
invita
il Governo italiano a promuovere in tutte le sedi internazionali
iniziative volte alla soluzione pacifica della gravissima crisi del
Golfo Persico, di modo che possano essere ritirate anche le
strutture militari italiane impegnate nell’embargo
all’Iraq;
invia
la presente risoluzione al Presidente del Consiglio dei
Ministri, al Ministro degli Esteri, ai Presidenti delle Camere ed
ai Presidenti di tutti i gruppi parlamentari.
Président: Je donne lecture de la résolution présentée hier
par le Conseiller Riccarand et par le Groupe de
l’Union Valdôtaine et inscrite
d’urgence à l’ordre du jour de la
séance en cours.
RISOLUZIONE
Interpretando le preoccupazioni della popolazione valdostana per
il pericolo di una guerra immensa e disastrosa, condotta anche con
armi batteriologiche e chimiche con conseguenze catastrofiche in
termini di vite umane, di distruzione di risorse e di dissesto
dell’economia mondiale;
Il Consiglio regionale della Valle d’Aosta
ribadisce
la ferma condanna nei confronti dell’Iraq per
l’invasione del Kuwait e chiede il ritiro delle
truppe irachene dal Kuwait
ritiene
doveroso e necessario l’uso dello strumento
dell’embargo attuato e garantito da forze
dell’ONU, per isolare l’Iraq e
costringerlo a ritirarsi dai territori occupati
invita
il Governo italiano ad assumere iniziative in tutte le sedi
internazionali per evitare il conflitto armato e nello stesso tempo
accentuare l’isolamento dell’Iraq
costringendolo a ritirarsi dal Kuwait
sottolinea
che la Costituzione italiana "ripudia la guerra come strumento
di risoluzione delle controversie internazionali"
ritiene
opportuna una conferenza di pace in Medio Oriente che affronti
la questione palestinese e garantisca la sicurezza di Israele; che
lavori per il ritiro delle truppe straniere dal Libano; che dia il
diritto di autodeterminazione al popolo Curdo; che avvii un
processo di smilitarizzazione in tutta l’area
impegna
il Presidente del Consiglio regionale a trasmettere con urgenza
copia della presente risoluzione al Presidente del Consiglio dei
Ministri, al Ministro degli Esteri, ai Parlamentari della Valle
d’Aosta.
Président
: Le Conseiller Mafrica a demandé la parole; il
en a la faculté.
Mafrica (PCI)
: Per evitare che il Consiglio potesse
votare su posizioni differenziate intorno ad un tema così
importante, si è fatto un tentativo, che ha dato buoni frutti, per
giungere ad un documento unitario. E’ infatti il
momento di far sentire la voce unitaria del Consiglio su una
situazione che preoccupa molto tutta la popolazione valdostana. Il
fallimento della trattativa tra Americani ed Iracheni a Ginevra ha
fatto aumentare in modo preoccupante i timori di tutti ed anche
quelli dei nostri concittadini. Ora le speranze di pace sono
riposte nel tentativo che il Segretario Generale
dell’ONU, De Cuellar, metterà in atto oggi con la
Comunità Europea e domani con Saddam Hussein.
Credo che la speranza che la trattativa continui,
l’auspicio che non si ricorra alla guerra, la
condanna dell’uso della guerra come strumento per
risolvere i conflitti debbano essere sottolineati con un documento
del Consiglio sul quale c’è il sostanziale accordo
di tutte le forze politiche.
Leggo quindi un testo che unifica le due proposte di risoluzione
e che dovrebbe ottenere il consenso di tutto il Consiglio.
RISOLUZIONE
Facendosi interprete della preoccupazione sempre più diffusa
nella popolazione valdostana per il crescente pericolo di guerra
nel Golfo Persico;
Il Consiglio regionale della Valle d’Aosta
richiama
le risoluzioni dell’ONU in merito alla crisi in
atto;
ritiene
doveroso e necessario l’uso dello strumento
dell’embargo attuato e garantito da forze
dell’ONU, per isolare l’Iraq e
costringerlo a ritirarsi dai territori occupati;
sottolinea
che la Costituzione italiana "ripudia la guerra come strumento
di risoluzione delle controversie internazionali";
auspica
che ogni tentativo diplomatico venga messo in atto, a tutti i
livelli (ONU, CEE, rapporti bilaterali) per evitare che si apra un
conflitto armato, sicuramente drammatico e dagli sviluppi
incontrollabili;
invita
il Governo italiano a promuovere in tutte le sedi internazionali
iniziative volte alla soluzione pacifica della gravissima crisi del
Golfo Persico, di modo che possano essere ritirate anche le
strutture militari italiane impegnate nell’embargo
all’Iraq;
invia
la presente risoluzione al Presidente del Consiglio dei
Ministri, al Ministro degli Esteri, ai Presidenti delle Camere, ai
Presidenti di tutti i gruppi parlamentari ed ai Parlamentari
valdostani.
Presidente
: Colleghi Consiglieri, ritenete sufficiente la
semplice lettura, fatta dal Consigliere Mafrica, del testo della
proposta di risoluzione per poter passare alla votazione?
Altrimenti dobbiamo farlo fotocopiare e distribuire, cosa che
invece possiamo fare dopo, inviandolo direttamente alla stampa.
Poiché mi sembra che ci sia l’unanimità dei
consensi, pongo in votazione la proposta di risoluzione concordata
dai Capigruppo consiliari e letta dal Consigliere Mafrica.
Esito della votazione:
Presenti, votanti e favorevoli: 32
Il Consiglio approva all’unanimità
Presidente
: A questo punto abbiamo esaurito
l’ordine del giorno. Il Consiglio sarà convocato a
domicilio per l’adunanza del 23 e 24 di questo
mese.
Buona giornata a tutti.
La seduta è tolta.
---
L’adunanza termina alle ore 10,34.
