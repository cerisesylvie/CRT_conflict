Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1432 del 27 giugno 1985 - Resoconto
OGGETTO N. 1432/VIII - SIGNOR ERALDO MANGANONE - SOSPENSIONE
AI SENSI DELL'ART. 160 DELLA L.R. 1956, N. 3.
PRESIDENTE:
Do lettura del testo della deliberazione:
IL CONSIGLIO REGIONALE
-
Vista la propria deliberazione in data 24.'9.1980, n.' 479
con la quale venne conferito al Signor Eraldo Manganone l'incarico
di Commissario regionale presso la Casa da Gioco di
Saint-Vincent;
- Vista la deliberazione della Giunta regionale in data
9.12.1983, n. 7344, ratificata dal Consiglio regionale con
provvedimento n. 266/VIII, in data 19.12.1983, con la quale il Sig.
Manganone venne sospeso cautelarmente dall'incarico;
- Vista la deliberazione della Giunta regionale n. 4837 in data
10.8.1984, ratificata dal Consiglio regionale con il provvedimento
numero 768/VIII in data 20.9.1984, con la quale è stato revocato al
Sig. Manganone l'incarico di Commissario regionale;
- Vista la sentenza del T.A.R. per la Valle d'Aosta in data
13.12.1984, n. 111, con la quale è stata annullata la sopracitata
deliberazione di Giunta n. 4837, debitamente ratificata;
- Visto l'appello proposto dalla Regione avverso la sentenza del
T.A.R (cui, per il momento, non s'intende rinunciare);
- Visto l'art. 33 della legge 6.12.1971, n. 1034, secondo cui
(1° comma) "le sentenze dei tribunali amministrativi regionali sono
esecutive" e (2° comma) "il ricorso in appello al Consiglio di
Stato non sospende l'esecuzione della sentenza impugnata".
- Considerato che nell'indicata sentenza del T.A.R. (che,
annullando la disposta revoca, ha tenuto fermo il precedente
provvedimento di sospensione cautelare
- del resto non impugnato -) sono contenute regole di condotta,
cui l'Amministrazione ritiene di attenersi (in attesa che venga
deciso l'appello al Consiglio di Stato);
- Considerato, in particolare, che in tale sentenza
sostanzialmente si afferma:
a) l'avvenuta concessione della libertà provvisoria al Sig.,
Eraldo Manganone (cautelarmente sospeso dal servizio a seguito
dell'emissione, nei suoi confronti, di un mandato di cattura per
peculato, malversazione e associazione per delinquere) fa sorgere,
in capo all'Amministrazione, l'obbligo di riesaminare la posizione
dell'inquisito, al fine di deliberare un'eventuale conversione
della sospensione obbligatoria in sospensione facoltativa
(f.,22);
b) l'eventuale riammissione in servizio deve essere preceduta da
una valutazione della "gravità dei fatti addebitati", degli
"sviluppi del procedimento penale", del "pregiudizio derivante
all'Amministrazione dall'eventuale riammissione in servizio", della
"possibilità o meno di assegnazione dell'impiegato ad altri
incarichi" (f.'23);
c) venuto meno - con la concessione della libertà provvisoria -
il presupposto della disposta sospensione cautelare obbligatoria,
questa può essere sostituita con una sospensione cautelare
facoltativa (f.,28) - "previa valutazione della gravità dei fatti,
avviando un procedimento disciplinare o un'inchiesta
amministrativa", ai sensi dell'art. 160 della L. R. 28. 7.1956, n.
3;
d) la pendenza del processo penale in fase istruttoria, così
come preclude - ex legge regionale - l'adozione della sospensione
facoltativa (possibile invece nell'ordinamento degli impiegati
civili dello Stato), consente la contemporanea pendenza di una
inchiesta amministrativa o di un procedimento disciplinare (non
assoggettabile a sospensione ex art.' 117 T. U. n. 3/1957, proprio
perché tale T.U. non trova applicazione nel diverso e completo
ordinamento dei dipendenti della Regione Valle d'Aosta) - f., 28-29
-;
e) in ogni caso, anche ritenendo applicabile, alla specie,
l'art. 117 T.U. citato, l'apertura di una inchiesta amministrativa
(non assoggettabile a sospensione per pendenza del processo penale)
consentirebbe pur sempre di disporre la sospensione cautelare
facoltativa;
- Considerato, altresì, che:
1. non è possibile procrastinare ulteriormente una situazione
caratterizzata:
a) dall'attualità di un incarico del Sig. Manganone quale
Commissario (la cui revoca è stata annullata dal T.A.R.);
b) dalla cessazione (libertà provvisoria) del presupposto
(cattura) che aveva imposto un provvedimento di sospensione
cautelare obbligatoria;
c) dall'inopportunità di riammettere in servizio persona che è
pur sempre in attesa di giudizio per reati di particolare gravità
(associazione per delinquere,peculato,malversazione);
d) dal pericolo che l'ulteriore presenza del Sig. Manganone
nell'apparato organizzativo - e con l'esercizio delle funzioni di
Commissario - possa arrecare danno all'interesse pubblico;
2)
il perdurare del segreto istruttorio (che non consente di
conoscere gli atti del processo penale, dai quali sarebbe possibile
evincere elementi idonei ad orientare la condotta
dell'Amministrazione) ha indotto la Regione a disporre (D.P.
29.4.1985, n. 709 e delibera di Giunta n., 2970 del 3.5.1985)
l'apertura di una inchiesta amministrativa (in nessun caso
configurabile come giudizio disciplinare), tendente a chiarire la
posizione assunta dal Sig. Manganone (e da altri dipendenti,
eventualmente) nella vicenda che ha portato alla nota
incriminazione;
3) la gravità dei fatti finora addebitati al Sig. Manganone dal
giudice penale (peculato, malversazione e associazione per
delinquere) rende inopportuna la riammissione in servizio
dell'imputato, almeno fino a quando non siano emersi, nel giudizio
penale o nella disposta inchiesta amministrativa, elementi idonei a
fugare ogni legittimo sospetto di pericolo per l'interesse della
pubblica Amministrazione;
4) la peculiarità dell'incarico assegnato al Sig., Manganone
(Commissario regionale presso la Casa da Gioco di Saint-Vincent) -
qualunque sia la natura riconoscibile all'incarico stesso (impiego
pubblico non di ruolo od altro) - non. consente di utilizzare il
predetto in altri servizi;
5) la posizione assunta dalla Procura Generale della Corte dei
Conti (che, con atto 7.12.,1984, ha già quantificato il danno che
il Sig. Manganone avrebbe arrecato alla Regione ed
all'Amministrazione finanziaria dello Stato) induce ulteriormente a
non reinserire l'inquisito nella struttura amministrativa
regionale;
- Visto l'art. 160, 1° e 2° comma, della L.R. 28.7.1956, n.
3;
SOSPENDE
cautelarmente il Sig. Eraldo Manganone dal servizio per la
durata di mesi sei, salvo proroga, e revoca il precedente
provvedimento cautelare.
Verrà disposto, eventualmente, l'assegno alimentare ex art.
160, 3° comma, L.R. n. 3/1956, come modificato dall'art.
4
L.R. n. 12/1984.
PRESIDENTE:
Ha chiesto di parlare l'Assessore alle
Finanze Martin, ne ha facoltà.
MARTIN - (A.D.P.):
Siccome ho avuto notizia che il
Presidente della Giunta non sarà presente prima del tardo
pomeriggio e poiché si è deciso di andare avanti, mi sono preso
l'incarico di illustrare brevemente questo argomento, anche se lo
stesso è molto ben illustrato nella relazione che accompagna il
provvedimento.
Vorrei ricordare brevemente alcune cose: in data 19.12.1983 il
Sig. Manganone veniva sospeso cautelarmente dall'incarico in
seguito ai noti fatti sul Casinò. In data 20.9.1984 c'era la revoca
al Sig. Manganone dall'incarico da Commissario regionale, adottata
con delibera di Giunta e ratificata dal Consiglio regionale;
successivamente il ricorso del Sig. Manganone al T.A.R. e dopo che
quest'ultimo si pronunciava a favore del Sig. Manganone, annullava
la precedente delibera del Consiglio. La Regione allora ricorreva
in appello e dobbiamo ricordare che le sentenze del T.A.R. sono
esecutive, in quanto il ricorso in appello al Consiglio di Stato
non sospende l'esecuzione della sentenza medesima. Bisogna anche
considerare che si è creata una strana situazione e che quindi non
è possibile procrastinare ulteriormente una situazione che è
caratterizzata da questi fatti, cioè dall'attualità di un incarico
al Sig. Manganone quale Commissario. Infatti la revoca del
Consiglio regionale è stata annullata dal T.A.R., per la cessazione
del presupposto che aveva portato al provvedimento di sospensione,
ossia il mandato di cattura, in quanto il Sig. Manganone si trova
in libertà provvisoria. C'è inoltre l'inopportunità, a nostro
avviso, di riamettere in servizio in quell'ambiente una persona che
è in attesa di giudizio per reati che risultano abbastanza
gravi.
Vi è da dire che il perdurare del segreto istruttorio ha portato
il Presidente della Giunta ad emettere un decreto con il quale si
apriva una inchiesta amministrativa nei confronti del Commissario
al Casinò. In ultimo, la peculiarità dell'incarico assegnato al
Sig. Manganone non consente che questi venga utilizzato presso
altri servizi dell'Amministrazione regionale. Detto questo, e
ricordato anche che in data 10.5.1985 la Commissione d'inchiesta,
di cui la delibera di Giunta del 3.5. 1985, ha iniziato i propri
lavori, la Giunta regionale propone al Consiglio la sospensione
cautelare del Sig. Manganone per la durata di sei mesi, salvo una
proroga e la revoca del precedente provvedimento cautelare.
PRESIDENTE:
voglio ricordare ai Consiglieri che
interverranno che, nel caso si esprimano apprezzamenti sulla
persona, è necessario procedere in seduta segreta.
Ha chiesto di parlare il Consigliere Torrione, ne ha
facoltà.
TORRIONE - (P.S.I.):
Dico subito che il nostro Gruppo si
asterrà su questo provvedimento e faccio una considerazione che
risale alla prima deliberazione che si è adottata nei confronti
dell'ex Commissario regionale. Tutta questa vicenda non si sarebbe
sviluppata nei termini in cui abbiamo visto e sentito, se anziché
trattare il Sig. Manganone come un dipendente di ruolo, lo si fosse
trattato per quello che era: un incaricato. Era l'espressione
fiduciaria di questo Consiglio presso la Casa da Gioco di
Saint-Vincent, non aveva nessun rapporto di impiego con la Pubblica
Amministrazione, e svolgeva le sue funzioni come le hanno svolte
tutti i Commissari che si sono succeduti presso il Casinò, nei
confronti dei quali mai l'Amministrazione si è sentita in obbligo
di adottare dei provvedimenti che avessero attinenza con la loro
posizione di impiego.
L'applicare l'istituto della sospensione cautelare nei confronti
del Sig. Manganone, trattandolo alla stessa stregua dei controllori
regionali, ha significato tutta questa serie di ricorsi, per cui
attualmente siamo nell'assurdo di dover adottare un'altra
sospensione cautelativa perché alla fine siamo costretti, come
Regione, a dire che il Sig. Manganone è un dipendente di ruolo.
Questo è l'assurdo della situazione.
A questo punto il Sig. Manganone farà l'ennesimo ricorso al
T.A.R. e visto che noi lo consideriamo alla stregua dei
controllori, vincerà la causa come l'hanno vinta i controllori,
perché la sospensione cautelativa nei confronti dei controllori
regionali è venuta a cessare. Ma l'assurdo è che mentre i
controllori regionali erano dei dipendenti che avevano un rapporto
di impiego con la Regione, l'ex Commissario regionale aveva un
rapporto di fiducia.
Concludo dicendo che, per regolare la posizione del Signor
Manganone, bastava venire in questo Consiglio e dire che da quel
momento si revocava l'incarico fiduciario.
Per queste ragioni ci asterremo su questa proposta di
deliberazione.
PRESIDENTE:
Ha chiesto di parlare il vice Presidente
Dolchi, ne ha facoltà.
DOLCHI - (P.C.I.):
Il mio più che un intervento è una
richiesta di chiarimento: siccome esiste un contenzioso sul fatto
che ha già accennato il Consigliere Torrione, cioè sul rapporto
fiduciario o sulla natura della posizione di dipendente regionale,
se adottando una deliberazione di questo tipo in cui lo si sospende
dal servizio per la durata di mesi sei, non si prende una posizione
contraria a quella che sostiene il Consiglio e cioè che la
posizione di un eletto dal Consiglio regionale per svolgere una
determinata mansione diventa poi un diritto ad essere dipendente
regionale. La domanda era se questa deliberazione non tende a
suffragare questa tesi, mentre invece la natura del Commissario è
totalmente diversa ed è una figura elettiva da parte del Consiglio
regionale.
PRESIDENTE:
E' chiusa la discussione generale. Ha chiesto
di parlare per la replica l'Assessore alle Finanze Martin, ne ha
facoltà.
MARTIN - (A.D.P.):
Per una brevissima replica al Vice
Presidente Dolchi. In effetti quello che diceva prima il
Consigliere Torrione è vero: siamo tutti d'accordo in questa aula
che il mandato che aveva il Commissario del Casinò era prettamente
fiduciario, chiamiamolo politico, di fiducia. E' sempre stato così
nel senso che è sempre stata una persona che non si è mai
sottoposta a quelle che sono le regole per entrare nella Pubblica
Amministrazione, e su questo siamo tutti d'accordo. Il guaio è che
purtroppo, come diceva giustamente
il Consigliere Torrione, avendo avuto con l'Amministrazione un
rapporto di un certo tipo, il T.A.R. gli ha dato ragione perché lo
ha considerato un dipendente regionale, anche se in effetti siamo
tutti convinti che le cose non stanno così. Siamo a questo assurdo
ed è proprio per questo che prendiamo un tale provvedimento.
PRESIDENTE:
Ha chiesto di parlare il Consigliere Mafrica,
per dichiarazione di voto, ne ha facoltà.
MAFRICA - (P.C.I.):
Il nostro Gruppo si asterrà su questa
deliberazione perché non è d'accordo su quello che risulta poi
essere l'effetto pratico della deliberazione stessa. Per poter
attuare la volontà da parte della Giunta di non riconoscimento del
suo ruolo di dipendente, in realtà si usano gli strumenti che
vengono poi praticati per i dipendenti stessi. A noi questa sembra
una incongruenza che non possiamo accettare. Abbiamo già detto in
diverse occasioni che a nostro giudizio si trattava di incarico
fiduciario e quando si è fatto il primo passo forse la Giunta ha
sbagliato; quando il T.A.R. ha annullato il provvedimento del
Consiglio forse conveniva ritornare con un provvedimento analogo.
Questa strada ci sembra andare nella direzione opposta da quella
sostenuta dalla Giunta proponente, per cui ci asteniamo sul
provvedimento.
PRESIDENTE:
Metto in approvazione il provvedimento in
oggetto per votazione segreta, trattandosi di persona:
VOTAZIONE A SCRUTINIO SEGRETO
ESITO DELLA VOTAZIONE
Presenti: 26
Votanti: 18
Astenuti: 8 (Bajocco, Cout, Dolchi, Mafrica, Millet, Pascale,
Tonino, Torrione)
Favorevoli: 17
Contrari: 1
Il Consiglio approva
