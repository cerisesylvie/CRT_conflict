Classificazione
AMMINISTRAZIONE REGIONALE
Ordinamento degli uffici e del personale


Resoconto integrale del dibattito dell'aula
Oggetto del Consiglio n. 299 del 18 dicembre 2003 - Resoconto
OGGETTO N. 299/XII - Intendimenti in ordine al rinnovo
dell'appalto per la pulizia degli uffici dell'Amministrazione
regionale. (Interpellanza)
Interpellanza
Premesso che
- il 31 dicembre p.v. sono in scadenza gli appalti inerenti
la pulizia degli uffici dell'amministrazione regionale;
- ad oggi nessuna iniziativa è stata adottata per procedere
al loro rinnovo;
i sottoscritti Consiglieri regionali
Interpellano
il Presidente della Regione e l'Assessore al bilancio per
sapere quali siano le loro intenzioni in merito.
F.to: Frassy - Lattanzi
Président - La parole au Conseiller Frassy.
Frassy (CdL) - Penso che questa interpellanza sia superata dai
fatti, nel senso che la risposta ce la siamo data da noi.
Abbiamo depositato l'interpellanza il 18 novembre, quando c'era
la preoccupazione che aleggiava fra le imprese appaltatrici dei
lavori di pulizia della maggior parte dei lotti regionali, per il
fatto di non aver avuto ancora notizie su cosa ne sarebbe stato
degli appalti che avevano scadenza 31 dicembre 2003. A distanza di
poco meno di un mese, c'è stata la risposta su quali sono gli
intendimenti che l'Amministrazione aveva in merito alla scadenza di
questi appalti. Abbiamo appreso che, anziché bandire gli appalti,
l'Amministrazione regionale ha ritenuto di far ricorso alla
"CONSIP". Di conseguenza, gli appalti sono stati gestiti tramite
"CONSIP" con i bandi già effettuati; perciò, quando chiediamo quali
siano le intenzioni in merito alla materia degli appalti delle
pulizie… la risposta questa volta è nei
fatti e negli atti che hanno dato conseguenza a questa
impostazione.
Mi rendo conto che questa interpellanza può essere atipica,
perché forse siamo già nella fase della replica, salvo che
l'Assessore non voglia dirci quali erano le motivazioni - e lo
inviterei, in questo senso! - che hanno portato l'Amministrazione a
tale scelta, riservandomi successivamente di effettuare alcune
valutazioni.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Credo che il Consigliere Frassy abbia già
dato una risposta, anche se è una risposta parziale, perché nelle
premesse - dico questo, memore della considerazione del Consigliere
Tibaldi, per cui se le premesse non vengono contestate, vengono di
fatto acquisite, e non vorrei che questa cosa diventasse prassi
consolidata! - è detto che, ad oggi, nessuna iniziativa è stata
adottata per procedere al loro rinnovo, cosa che non corrisponde
alla realtà. Anche qui, purtroppo, ci troviamo a cavallo di 2
legislature, quindi ci troviamo a parlare di cose non fatte da noi,
ma su questa vicenda assolutamente non vi era una non attività da
parte dell'Amministrazione, tant'è che nel mese di marzo la Giunta
regionale aveva allora audito il Dirigente del servizio patrimonio
e, in virtù della norma vigente, a marzo 2003 vi erano notevoli
dubbi interpretativi su quale fosse il percorso per affidare le
attività di pulizia.
Ricordo che i precedenti appalti erano stati fatti nel 1996 con
una decorrenza 1° gennaio 1997-31 dicembre 2001, dopodiché vi era
stata, con la finanziaria del 16 agosto 2001 (articolo 13),
l'introduzione della possibilità di rinnovare tali appalti per 2
anni, quindi la scadenza improrogabile era il 31 dicembre 2003:
questo vuol dire che i servizi in allora hanno dovuto, a marzo
2003, prendere una decisione nella quale vi è stata la volontà di
sottoscrivere con "CONSIP" un contratto definitivo, una rilevazione
dei servizi e una quantificazione degli stessi. L'interpretazione
della norma in allora era dubbia: vi era una scuola di pensiero che
indicava un obbligo nella Regione di avvalersi di "CONSIP" e,
altre, che indicavano una facoltà.
La questione si è evoluta nel giugno 2003, introducendo la
possibilità sicuramente esplicita da parte dell'Amministrazione di
avvalersi di "CONSIP" o, in alternativa, di fare degli appalti con
delle condizioni di base stabilite da "CONSIP", con la convenzione
quadro "CONSIP". La scelta adottata a marzo e poi messa in atto
dagli uffici ha permesso all'Amministrazione di acquisire la
valutazione del servizio.
Oggi ci troviamo nella condizione di non poter effettuare un
appalto, quindi vi sarà la sottoscrizione nei confronti di
"CONSIP", che ha, all'interno della convenzione, la possibilità di
avvalersi o meno di soggetti, i quali possono anche avvalersi delle
imprese che attualmente effettuano il servizio direttamente.
Ora, il percorso sarà questo: al fine di salvaguardare le
professionalità presenti in Valle d'Aosta, al fine di dare
l'opportunità al sistema imprenditoriale valdostano, la Regione si
riserva di fare delle valutazioni e, qualora queste portino a
considerazioni che vogliono valorizzare le risorse locali, nulla
vieta che si possano indire appalti successivi perché, con la
convenzione "CONSIP", il diritto di recesso è sempre riconosciuto
alla Regione, la quale, anche senza giusta causa, può interrompere.
A questo proposito cito l'articolo 21 della convenzione per la
fornitura del servizio gestione integrata "global service" che
recita:
"Le amministrazioni contraenti e la "CONSIP S.p.A."
hanno diritto, a loro insindacabile giudizio e senza necessità di
motivazione, di recedere unilateralmente da ciascun ordinativo di
fornitura e/o dalla convenzione, in qualsiasi momento, con un
preavviso di almeno 30 giorni solari da comunicarsi all'assuntore
con lettera raccomandata.";
ragion per cui oggi andremo verso
la sottoscrizione della convenzione con "CONSIP" e rimane
impregiudicata la possibilità di indire, nei tempi tecnici,
l'appalto.
Su questa cosa mi pare opportuno sottolineare - anche se
nell'interpellanza non è una richiesta esplicita -, che comunque,
anche nell'ipotesi ormai abbastanza attuale di sottoscrizione della
convenzione "CONSIP", la forza lavoro, quindi i dipendenti,
beneficerebbero di quelle che sono le norme nell'ambito dei
contratti collettivi di lavoro nell'ambito delle imprese di
pulizie, le quali impongono all'eventuale impresa subentrante di
riassumere tutti i dipendenti facenti parte dell'organizzazione
dell'impresa che precedentemente gestiva i servizi. Dal punto di
vista occupazionale vi sono perciò delle norme che salvaguardano
l'impiego delle forze lavoro valdostane.
Président - La parole au Conseiller Frassy.
Frassy (CdL) - Devo dire che in effetti questa Giunta è "a
cavallo" - come dice l'Assessore - soltanto di 2 anni solari perché
per il resto mi sembra abbastanza "a piedi", perché per tutta una
serie di problematiche non mi sembra che abbiate assunto
determinazioni né coraggiose, né previdenti né preveggenti!
Siamo perplessi di questa scelta, Assessore, e siamo doppiamente
perplessi che provenga dalla vostra parte politica! È ormai da
parecchi Consigli che stiamo evidenziando un malessere di tutto il
settore imprenditoriale, che non riguarda più soltanto l'industria,
e devo dire che una parte di questo "malessere" è alimentato anche
dalla "miopia" di certe scelte di politica economica, che voi
attuate o che, in alcuni casi, non attuate!
A suo tempo avete fatto ricorso addirittura alla Corte
costituzionale contro il meccanismo "SOA"; una volta che la Corte
costituzionale ha dato ragione alle regioni, dicendo che quel DPR
emanato dal "Governo D'Alema" non si applicava in materia di
appalti, avete detto che non vi interessava più, ed è rimasto in
piedi il meccanismo "SOA" per le opere pubbliche, con tutto ciò che
comporta come aggravi e quant'altro! Altre regioni non a statuto
speciale stanno invece operando diversamente.
Per quanto riguarda il discorso "CONSIP" era ormai acclarato, ma
già a marzo, che il meccanismo "CONSIP" non era cogente per le
amministrazioni regionali ed era obbligatorio solo per i ministeri
e le amministrazioni dello Stato; di più: è dibattito ormai di
questi mesi - la norma è nella finanziaria - che non sarà più
obbligatorio nemmeno per gli stessi ministeri!
La Regione Valle d'Aosta decide che è meno faticoso per gli
uffici firmare la convenzione con "CONSIP" e dire: "occupatevene
voi dell'appalto, occupatevene voi di questa problematica".
Sicuramente è una via semplice, ma è una via che mortifica gli
imprenditori del settore che in Valle d'Aosta operano nel comparto
delle pulizie, anche perché l'appalto di servizio - lei lo ha
lasciato intendere, ma non lo ha detto chiaramente - non è soggetto
ad alcun limite di subappalto. Chi ha vinto per "CONSIP" o, meglio,
qual è l'azienda alla quale "CONSIP" ha girato gli appalti per le
pulizie dei 5 lotti o quanti sono quelli che vanno a scadenza a
fine mese? È la "Pirelli"! È una multinazionale; per fortuna almeno
è targata "made in Italy"! La "Pirelli" non può far altro che
mettere in subappalto questi lotti e probabilmente se non saranno
le stesse, saranno altre ditte valdostane che faranno i lavori
ancora una volta e che faranno i lavori facendo lucrare, sulla
differenza, l'appaltatore principale: "Pirelli".
Se questo è rendere un servizio all'economia della Valle
d'Aosta, Assessore, abbiamo delle idee diverse su cosa sia il
concetto di "tutela dell'economia valdostana"! Esprimiamo perciò un
giudizio negativo in termini economici, perché il meccanismo del
subappalto, anche da un punto di vista sostanziale, soprattutto
nell'ambito dei servizi dove il subappalto può essere totale, non
paga in termini di qualità. È vero, ci stiamo occupando solo di
pulizie, però sappiamo bene che le pulizie possono essere fatte in
maniera soddisfacente o meno!
In termini sostanziali il subappalto non paga e paga ancora
meno, anzi, mortifica, quando il subappalto venga gestito "in toto"
da imprese valdostane, le quali, anziché prendere il prezzo pieno,
prendono la differenza che gli lascia l'appaltatore principale!
Esprimiamo quindi un giudizio totalmente negativo al ricorso a
"CONSIP", che questa Giunta ha ritenuto di fare.
