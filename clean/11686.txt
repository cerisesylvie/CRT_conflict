Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4277 del 10 marzo 1993 - Resoconto
OGGETTO N. 4277/IX Iniziative per evitare l'avvio di lavori
autostradali sul tronco Morgex-Tunnel del Monte Bianco
(Interpellanza).
Interpellanza Ricordato che il progetto del tronco
autostradale Morgex-Monte Bianco è attualmente incompleto perché
mancante della parte conclusiva (Entrèves-Tunnel del Monte
Bianco);
Rilevato che il Piano Territoriale Paesistico della Valle
d'Aosta prevede l'attestamento dell'autostrada a Morgex
evidenziando la necessità di un approfondimento delle varie
alternative possibili per risolvere il problema del traffico e
della viabilità fra Morgex e il Tunnel;
Ricordato altresì che il Ministro dell'Ambiente, Carlo Ripa di
Meana, con lettera del dicembre 1992 ha invitato la R.A.V. S.p.a. a
non iniziare la costruzione del tronco autostradale Morgex-Tunnel
del Monte Bianco;
Appreso che nonostante l'invito del Ministro e le previsioni del
Piano Territoriale Paesistico la R.A.V. avrebbe affidato i lavori
di alcuni lotti e avrebbe autorizzato alcune imprese ad iniziare i
lavori;
il sottoscritto Consigliere regionale del Gruppo Verde
Alternativo
Interpella
la Giunta regionale per sapere quali iniziative sono state
assunte o si intendono assumere per evitare l'avvio di lavori
autostradali sul tronco Morgex-Tunnel del Monte Bianco, in base ad
un progetto incompleto, non sottoposto a valutazione di impatto
ambientale, in contrasto con il P.T.P. ed in presenza di una
esplicita richiesta del Ministro dell'Ambiente di riesame del
progetto.
F.to Riccarand.
Presidente
Ha chiesto di illustrare
l'interpellanza il Consigliere Riccarand, ne ha facoltà.
Riccarand (VA)
Il Gruppo verde ha presentato
questa interpellanza perché il modo con cui si sta procedendo da
parte della RAV spa e da parte della stessa Regione nei confronti
del secondo tronco del progetto autostradale del Monte Bianco è a
nostro avviso irresponsabile.
Abbiamo un progetto per il tronco da Morgex al tunnel del Monte
Bianco che è incompleto e inadeguato. È incompleto, perché sappiamo
che questa progettazione si ferma ad Entrèves e non esiste ancora
il progetto da Entrèves all'imbocco del tunnel. È inadeguato,
perché il progetto attuale è sostanzialmente un progetto di massima
privo degli approfondimenti necessari e non sottoposto alle
procedure di esame e di valutazione dell'impatto ambientale
previste dalla legge.
Su questo progetto ci sono dei dissensi molto forti espressi in
varie sedi, che dovrebbero essere presi in maggiore considerazione.
Esiste un dissenso del Ministero dell'Ambiente rispetto a questo
progetto, e ci tornerò dopo, ma esiste anche una valutazione
sostanzialmente negativa che emerge dallo stesso piano territoriale
paesistico della Valle d'Aosta in corso di esame e di discussione
da parte dei comuni e delle comunità montane. Tutti quanti credo
abbiano letto quanto è scritto alle pagine 42 e 43 del PTP, c'è un
giudizio critico rispetto al progetto autostradale a monte di
Morgex, si fanno una serie di considerazioni negative rispetto a
tale progetto arrivando alla conclusione che vi leggo: "Tenendo
conto delle incertezze sopra ricordate, il PTP si limita a
prevedere l'attestamento dell'autostrada a Morgex senza interventi
che possono pregiudicare le future soluzioni alternative,
evidenziando nel contempo le esigenze di interventi migliorativi
sulla strada statale, che si renderanno comunque necessari nella
fase transitoria di non breve durata". Questo è un dato
significativo, cioè da una parte abbiamo delle decisioni che vanno
nel senso di avviare i lavori del secondo tronco, e dall'altra
abbiamo la stessa Amministrazione regionale che esprime un giudizio
negativo rispetto a questo tipo di progetto.
E poi c'è la posizione del Ministero dell'Ambiente. Il Ministro
dell'Ambiente già aveva espresso ad Aosta, in occasione
dell'incontro finalizzato soprattutto alla conferenza
transfrontaliera fra i Ministri dell'Ambiente di Italia, Francia e
Svizzera, in cui si era affrontato in particolare il problema del
Parco Internazionale del Monte Bianco, un giudizio negativo
rispetto al secondo tronco autostradale. Successivamente c'erano
state delle consultazioni che avevano riguardato l'Amministrazione
regionale e la RAV, e c'era stata una prima lettera del dicembre
1992 con cui il Ministro dell'Ambiente si era raccomandato alla RAV
perché non venisse dato avvio a lavori che pregiudicassero e
compromettessero un approfondimento che il Ministero riteneva
necessario su quel tipo di progetto. Dopo di che c'è stata una
ulteriore lettera della scorsa settimana, che sicuramente la Giunta
avrà esaminato e che io non conoscevo nel momento in cui ho
presentato l'interpellanza (ed anche su questo vorrei avere una
risposta da parte della Giunta), lettera che è stata mandata in
data 25 febbraio 93 dal Ministro dell'Ambiente al Ministero dei
LL.PP., all'ANAS, alla Presidenza della Giunta e alla società RAV,
in cui viene tratta la conclusione di tutta una istruttoria fatta
dal Ministero e la conclusione è negativa. Cioè non solo ci sono
forti perplessità sul progetto, dice il Ministro, ma anche gli atti
non sono a posto. Leggo testualmente, perché il Consiglio ne sia
informato: "A tale proposito - dice il Ministro - si fa presente
che il 31 gennaio 91 è stata approvata una variante al progetto di
massima del secondo tronco Morgex-Entrèves ed il 30 maggio 1991 è
stato approvato il relativo progetto esecutivo. Tali progetti non
sono mai stati inoltrati a questo Ministero, per consentire le
verifiche necessarie ai fini della eventuale esclusione dalla
procedura di cui all'articolo 6 della legge 349/86 e successivi
decreti attuativi. Si richiede pertanto la trasmissione dei
progetti citati ed i relativi decreti ministeriali di approvazione.
Per i motivi esposti questo Ministero ritiene opportuno non dare
inizio ai lavori del secondo tronco Morgex-Entrèves, senza che sia
stato adeguato l'intero progetto alle nuove condizioni del tratto
terminale".
Questa è la lettera che ha inviato il Ministero dell'Ambiente ed
è la conclusione di tutto un discorso; in questa situazione credo
che avviare, come si sta avviando in queste settimane, i lavori per
un progetto su cui l'Amministrazione regionale ha dei dubbi e li
esprime nel documento più importante che è il PTP, su cui il
Ministero dell'Ambiente richiede una revisione, su cui ci sono
critiche da parte nostra che risalgono a molto tempo indietro,
credo che sia sbagliato.
Cosa si deve fare? La cosa è stata detta ad abundantiam in
questi mesi: si tratta di sottoporre quel progetto ad una
valutazione di impatto ambientale, in modo da vedere se è a posto,
se il Ministero lo può approvare, se ci sono alternative fattibili,
realizzabili. Nel frattempo la RAV si preoccupi di concludere il
primo tronco, che ormai è un'opera in fase avanzata di
realizzazione, ma credo che andare avanti con i lavori sia
sbagliato.
Da qui l'interpellanza per sapere come intende muoversi
l'Amministrazione regionale di fronte ad un progetto incompleto,
sottoposto a critiche nello stesso PTP, e che ha un giudizio
negativo ed una richiesta esplicita da parte del Ministero
dell'Ambiente che credo non si possa ignorare. Di fronte a questa
realtà credo che le conseguenze si debbano trarre.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
Mi pare che la posizione del Consigliere
Riccarand sia molto chiara su questo argomento, lo è stata fin
dall'inizio, nel senso che la posizione del Gruppo Verde
Alternativo era quella di non costruire il collegamento
autostradale fra Aosta e il tunnel del Monte Bianco e quindi, in
coerenza con questo tipo di atteggiamento, assume le conseguenti
prese di posizione.
La Giunta è vincolata alle decisioni che invece questo Consiglio
ha assunto, e sono quelle di realizzare quest'opera.
Sulle prese di posizione del Ministero dell'Ambiente e su tutte
le decisioni che sono state via via assunte, tengo a precisare
quanto segue.
Il Consigliere Riccarand ha citato la data della lettera spedita
dal Ministero, che è del 25 febbraio; tengo a precisare che quella
lettera ci è arrivata ieri, è stata protocollata ieri 9 marzo. Lo
stesso giorno in cui riceviamo la lettera, veniamo a conoscenza che
lo stesso Ministro che ha sottoscritto la lettera ha dimissionato
ed è stato sostituito; quindi i confronti che abbiamo avuto in sede
ministeriale con il Ministro dell'Ambiente Ripa di Meana e in una
seconda fase, a causa di una sua assenza, con il suo capo di
gabinetto, alla presenza dei rappresentanti della RAV, dell'ANAS,
del Ministero dei Trasporti e della Regione, andranno ripresi per
sapere se la linea del Ministero continuerà secondo le indicazioni
del Ministro che ha dimissionato o se andrà risottoposta a
verifica.
Per quanto concerne il PTP, trattasi di una proposta che in
questo momento ha il significato di un progetto di tipo
prevalentemente tecnico e comunque di uno strumento che viene
sottoposto all'attenzione delle amministrazioni degli enti locali,
oltre che di numerosi enti economici interessati dalle scelte che
verranno fatte, quindi la definizione di questo piano avverrà al
termine di questa avviata fase di confronto. Confronto che ci
auguriamo proficuo, anche se avrà dei momenti giustamente critici
fra chi ha voluto presentare un progetto complessivo e i vari
interessi legittimi che devono trovare composizione dentro una
visione generale dell'assetto territoriale e quindi con le sue
ripercussioni sullo sviluppo economico della nostra Regione.
Questo per dire che in questo momento la Giunta regionale non
può che attenersi alle decisioni che questo stesso Consiglio
regionale ha via via assunto. Nello stesso tempo posso rassicurare
il Consigliere Riccarand che terremo presente i fatti nuovi che
potranno maturare nel frattempo. In questo momento la Giunta
regionale non ritiene opportuno, né utile, né legittimo assumere
atteggiamenti rispetto a ciò di cui fino ad oggi siamo in possesso
come conoscenze, come atti che sono stati deliberati non solo in
questa sede ma anche in sede centrale.
Ripeto, rispetto alle decisioni del Ministero dell'Ambiente sarà
nostra cura e premura al più presto riverificare le posizioni che
il Ministero dell'Ambiente ha assunto con questa lettera, che non
abbiamo neppure avuto il tempo di approfondire perché è pervenuta
nella giornata di ieri.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Sono totalmente insoddisfatto della
risposta del Presidente della Giunta, che dice che in questo
momento la Giunta non può assumere posizioni nuove, non può
assumere orientamenti differenti dal passato eccetera; il problema
è che questa situazione si sta trascinando ormai da molti mesi,
direi da quando si è costituita questa Giunta, perché già allora
c'era sul tappeto
il problema dell'avvio dei lavori del secondo tronco. Questo
problema non è stato affrontato da una parte, dall'altra è stato
affrontato perché si è consentito che venissero installati i
cantieri, andando a creare una situazione delicata che più andrà
avanti, più diventerà delicata, perché ovviamente questa
situazione, non essendo stata definita in modo chiaro, essendoci
una opposizione da parte del Ministero dell'Ambiente rispetto a
questo progetto, non credo che si risolva facendo finta che non
esiste il problema. Quindi non è accettabile questo atteggiamento
di rinviare una presa di posizione coerente con quello che ha
richiesto il Ministero dell'Ambiente da parte della Giunta
regionale.
Il fatto poi di dire che adesso c'è una presa di posizione
ufficiale del Ministero dell'Ambiente, che stabilisce che non
bisogna andare avanti con questi lavori, che bisogna riesaminare il
progetto, ma di concludere che questa cosa non è influente perché
il Ministro è cambiato, credo non stia in piedi. Non c'entra niente
la figura personale del Ministro, qui si tratta di un fatto
istituzionale, il Ministro può anche cambiare ma il giudizio è
frutto di una istruttoria fatta dall'ufficio VIA che è arrivato ad
una certa conclusione dopo un esame che è andato avanti per dei
mesi. A questo punto si dice che questa cosa va riesaminata ma
senza che nel frattempo ci siano dei lavori in atto, che vanno a
creare una situazione complicata su cui poi non si potrà più
intervenire.
Quindi far finta di niente, dire che questa lettera è come se
non fosse mai arrivata perché il Ministro è cambiato, è un
atteggiamento che non condivido in quanto non credo sia rilevante
il fatto del cambiamento del Ministro. Qui c'è una presa di
posizione ufficiale, credo che sarebbe prudente e responsabile da
parte della Giunta regionale dire alla RAV di fermarsi rispetto a
quei lavori, per non creare una situazione che poi diventa
ingestibile, e fare nel frattempo quanto ci è stato richiesto, cioè
la trasmissione dei progetti e il loro riesame ai sensi del VIA,
che poi è una norma di legge che finora non si è voluta applicare
ma che va comunque applicata.
