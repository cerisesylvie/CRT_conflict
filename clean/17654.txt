Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 198 del 6 dicembre 1988 - Resoconto
OGGETTO N. 198/IX -
LEGGI DI BILANCIO 1989 -
PROSECUZIONE DELLA DISCUSSIONE GENERALE.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Credo che questa discussione sulla legge
finanziaria 1989/1991 e sul bilancio di previsione per il triennio
1989/91 rivesta un'importanza notevole e particolare per due
motivi.
Innanzitutto perché questa legge finanziaria e questo bilancio
di previsione sono d'inizio di legislatura, per cui si tratta di
delineare il programma ed il quadro delle disponibilità finanziarie
e delle previsioni di spesa che segnerà una gran parte della
prossima legislatura. Il primo bilancio di ogni legislatura è in
genere quello che traccia la strada, soprattutto da quando la legge
finanziaria ed il bilancio di previsione, con la legge n. 68 del
1979, hanno assunto una dimensione triennale.
Ricordo che all'inizio della precedente legislatura noi abbiamo
pagato duramente lo sbandamento che c'è stato, nel senso che il
primo bilancio di previsione della legislatura, nel dicembre del
1983, non venne discusso dal Consiglio regionale, che si limitò a
votare un documento contabile, non sorretto da alcun programma.
Erano i giorni dei mandati di cattura per la vicenda del Casinò e
della fuga dell'ex Presidente della Giunta. Fu un inizio traumatico
che lasciò il suo segno per anni e che ancora oggi, alla vigilia
della conclusione del processo di Torino, fa gravare sul Consiglio
regionale uno stato di attesa e di incertezza.
Il traumatico inizio della legislatura 1983-8 ha negativamente
condizionato la possibilità di usare nel migliore dei modi le
enormi risorse (e sottolineo questo binomio, perché si è trattato
di ben 5.000 miliardi) che noi abbiamo avuto a disposizione nei
cinque anni appena trascorsi, durante i quali c'è stato un notevole
salto di quantità dell'entrata regionale, che può essere valutato
con alcuni dati di raffronto, evidentemente tenendo anche presenti
i dati sull'inflazione e sulle modifiche che ci sono state.
Se consideriamo che, fra il bilancio di previsione del 1984 e
quello del 1988, abbiamo gestito 5.000 miliardi e se pensiamo che
per tutti i 35 anni precedenti, a partire
dall’esistenza dell’Amministrazione
regionale, dal 1948 al 1983, abbiamo gestito 2.800 miliardi, cioè
la metà di quelli che abbiamo gestito negli ultimi cinque anni, ci
rendiamo conto dell'enorme salto di quantità delle somme
finanziarie a disposizione.
Senza andare agli anni '50 e '60, ma rimanendo soltanto nei 13
anni che vanno dal 1971 al 1983 abbiamo gestito 1.900 miliardi e
dal 1984 al 1988 ben 5.000 miliardi. C'è stato quindi un enorme
salto di quantità nelle entrate, rispetto al quale non si era
pronti politicamente, tant'è che la legislatura 1983-1988 non è
riuscita a farvi fronte nel migliore dei modi.
Adesso che abbiamo di fronte altri cinque anni, durante i quali
questa disponibilità finanziaria presumibilmente rimarrà, con una
crescita legata o leggermente superiore al tasso di inflazione,
credo che noi non possiamo più avere, anche in questa legislatura,
delle incertezze e degli sbandamenti. Questo bilancio di previsione
e questa legge finanziaria devono o dovrebbero tracciare una strada
chiara e sicura.
Il secondo motivo per cui è importante la discussione su questi
due documenti è costituito dal fatto che la legge finanziaria ed il
bilancio di previsione ci proiettano fino al 1991, cioè alla soglia
di quel 1992 che, come è ormai coscienza comune, segnerà la
realizzazione del mercato unico europeo. Con il 1993 molte cose
verranno rimesse in discussione e, ascoltando le relazioni del
Presidente della Giunta e dell'Assessore alle Finanze, mi è
sembrato di capire che questa eventualità sia ormai riconosciuta
dalla stessa Giunta regionale, mentre in passato ciò non era mai
avvenuto.
Sono questi due elementi quindi che rendono particolarmente
importante la discussione. Fatta questa premessa, però, rimane da
chiedersi se questa legge finanziaria e questo bilancio di
previsione rispondano effettivamente all'esigenza di indicare una
strada sicura che guardi lontano. A me pare di no e lo dico senza
alcuna soddisfazione, anzi con preoccupazione, senza nessuna
volontà di fare della polemica o della contrapposizione
aprioristica.
Il giudizio che si può dare sinteticamente sul bilancio di
previsione 1989/91 è quello di un documento che è ancora
prevalentemente contabile che, come del resto è stato riconosciuto
ieri dallo stesso Assessore alle Finanze, ripete sostanzialmente
quello dell'anno passato: non contiene delle scelte qualificanti,
non è sorretto da un preciso programma e non ha neppure una reale
dimensione triennale, tanto che nella relazione di ieri non si è
praticamente parlato del bilancio pluriennale e ci si è limitati
soltanto al bilancio di previsione per il prossimo anno. Non solo,
ma i dati contabili del bilancio contraddicono persino alcuni
orientamenti espressi ieri nella dichiarazione di intenti dal
Presidente della Giunta.
Già da questa premessa emerge un giudizio preoccupato
sull'assenza di una strategia: non basta esprimere qualche buona
intenzione, ventilare qualche idea e fare un po' di retorica, per
avere una strategia ed un disegno di governo.
Fatta questa premessa ed espressa una prima valutazione di
massima, cercherò di entrare più nel merito e nelle cifre dei due
disegni di legge, partendo da alcune osservazioni sulla legge
finanziaria.
Per quanto riguarda la legge finanziaria il discorso è semplice
e breve. Si tratta di un provvedimento che impegna notevoli somme
(317 miliardi) e quindi non è uno spostamento di poco conto quello
che viene realizzato: tra rifinanziamenti, maggiori spese, alcuni
tagli... si spostano comunque 317 miliardi. Ma il dato importante è
che di fatto si tratta di una legge che non contiene scelte
significative, perché attua solo aggiustamenti, sia pure cospicui,
ma senza sostanziali elementi di novità.
A nostro parere, ci sono degli articoli totalmente
inaccettabili: mi riferisco all'articolo 18, che prevede la
soppressione della legge, appena fatta nel 1987, che concede un
contributo annuo all'Ente Nazionale per la Protezione degli
Animali; mi riferisco all'articolo 33, che elargisce delle
incentivazioni per aumentare il traffico di TIR attraverso la Valle
d'Aosta, quando dovremmo fare esattamente il contrario. Noi poi non
condividiamo l'aspetto positivo dell'articolo 42, cioè del cospicuo
finanziamento concesso per la realizzazione di impianti per
l'innevamento artificiale.
In questa legge ci sono molti soldi per gli impianti di
risalita; c'è qualche soldo, ma sono troppo pochi, per i trasporti
pubblici; ci sono notevoli aumenti di spesa per la formazione
professionale... insomma c'è un po' di tutto, però torno a ripetere
che mancano delle scelte veramente qualificanti e profonde.
Vorrei soffermarmi un pochino di più sul bilancio di previsione
1989/91 a partire dall'entrata, iniziando da alcune considerazioni
sulla dinamica delle entrate del bilancio della Regione dal 1981 al
1989. Perché dal 1981? Perché ben sappiamo che il bilancio del 1981
è stato l'ultimo prima della legge sull'ordinamento finanziario,
che istituiva il nuovo riparto fiscale.
Il bilancio di previsione del 1981, fatto ovviamente nel
dicembre del 1980, prevedeva entrate per 195 miliardi, mentre ora
vi leggo le cifre dei bilanci di previsione degli anni successivi,
dal 1982 in poi: nel 1982 passiamo da 195 miliardi a 429 miliardi,
con un aumento del 120%; nel 1983 arriviamo a 446 miliardi; nel
1984 a 548 miliardi: nel 1985 a 833 miliardi; nel 1986 a 1.194
miliardi; nel 1987 a 1.293 miliardi; nel 1988 a 1.326 miliardi e
nel 1989 arriviamo a 1.426 miliardi.
Che cosa emerge da queste cifre? Emerge una costante crescita
delle entrate (anche fra il 1988 ed il 1989 c’è una
previsione di crescita superiore al 7%), con una crescita enorme
del bilancio fra il 1982 ed il 1986 e con una media di crescita
pari al 50% ogni anno. Abbiamo poi una crescita più rallentata dal
1987 al 1989, dove siamo su una media del 5% o 6%.
Che giudizio si può dare su questo andamento delle entrate?
L'andamento conferma sostanzialmente un alto livello di entrata,
che però incomincia a rallentare. Del resto, se confrontiamo questi
dati, che sono di previsione, con i dati dell'ultimo consuntivo che
abbiamo a disposizione, quello del 1987, possiamo vedere che anche
lì non c'era stata una crescita reale rispetto al 1986, perché
c'era stata una sostanziale stabilità.
Ne consegue che il grande aumento e la grande crescita del
bilancio, che c'era stata fra il 1982 ed il 1986, si è notevolmente
ridimensionata in questi ultimi anni e non è prevedibile che nei
prossimi anni ci sia lo stesso meccanismo di crescita che c'era
stato per una gran parte degli anni ' 80.
Io credo che sia molto importante soffermarsi sulle entrate
della Regione, per cui la seconda domanda importante che dobbiamo
porci è relativa ad una considerazione su quali siano le entrate
della Regione Valle d'Aosta, rispetto alle altre Regioni italiane,
sia a statuto ordinario sia a statuto speciale. E' un argomento già
più volte discusso, ma sul quale dobbiamo ancora tornare, anche
perché non intendo sottrarmi ad un confronto serio.
L'Assessore alle Finanze ha letto ieri alla pagina 6 della sua
relazione: "Si
contestano invece le schematiche indicazioni che
attribuiscono alla Regione un trasferimento di risorse pro capite
eccessivo rispetto alle altre realtà regionali".
Io credo che
sia opportuno conoscere come stanno realmente le cose, per cercare
di dire la verità.
Alla pagina 322 della relazione previsionale programmatica per
l'anno 1989, presentata alla Camera dei Deputati il 30 settembre
1988 dal Ministro del Bilancio Fanfani e dal Ministro del Tesoro
Amato, c’è una tabella che praticamente illustra i
bilanci di previsione di tutte le Regioni italiane, a statuto
speciale ed ordinario, e poi fa la suddivisione di queste entrate
per gli abitanti, presentando quindi i dati dei bilanci di
previsione con i dati pro capite. Torno a ripetere che si tratta di
un documento ufficiale, perché è del Governo, ed è la base su cui
viene fatta la legge finanziaria ed il bilancio di previsione dello
Stato; non si tratta quindi di elaborazioni fatte da Nuova
Sinistra.
Che cosa emerge da questa tabella che è molto interessante e
credo che dovrebbe essere oggetto di attenzione anche da parte
dell'Assessorato alle Finanze? Emerge che le Regioni italiane a
statuto ordinario hanno un tipo di entrata che va da un minimo di
1.300.000 per abitante (La Regione italiana che ha la minore
entrata per abitante è il Piemonte; non c'è il Consigliere Gremmo,
se no credo che sobbalzerebbe sulla sedia!) ad un massimo di
4.800.000 per il Molise. La media delle entrate per le Regioni a
statuto ordinario è pari a 2.284.000 per abitante.
Per quanto concerne le Regioni a statuto speciale e le province
autonome, è la Provincia di Bolzano a detenere il più alto bilancio
di previsione per abitante, ma questo dato è ottenuto sommando i
dati della Provincia con quelli del Consiglio regionale del
Trentino - Alto Adige. Sommando quindi ai 5.896.000 della Provincia
di Bolzano le 88.000 lire per abitante del Trentino - Alto Adige,
si arriva ai 5.984.000, che costituiscono le entrate per abitante
della Provincia di Bolzano. Tra le Regioni a Statuto speciale,
quella che ha meno introiti è la Sardegna, con 3.074.000 lire per
abitante. La media di tutte le Regioni a statuto speciale, compresa
quindi la Valle d'Aosta, è di 4.161.000 lire per abitante.
E la Valle d'Aosta? Se guardiamo questa tabella, la Valle
d'Aosta appartiene ad un altro pianeta e del resto conosciamo bene
le cifre: basta dividere il nostro bilancio di previsione 1988-89
per i 113.000 abitanti e così abbiamo il risultato. Nel 1988, e
quindi non parliamo del bilancio di previsione che stiamo
discutendo oggi, la Valle d'Aosta risulta avere un bilancio di
11.642.000 lire per abitante.
Si dice: "Ma la Regione Valle d'Aosta paga la scuola". Proviamo
allora a togliere dai 1.325 miliardi del bilancio di previsione del
1988 i 100 miliardi per la scuola, anche se in realtà erano un po'
di meno; togliamo anche altri 100 miliardi perché possiamo pensare
che magari le partite di giro siano più alte per noi a causa dei
meccanismi di bilancio, per cui togliamo pure 200 miliardi e
scendiamo a 1.125 miliardi che, divisi per i 113.000 abitanti, ci
danno sempre quasi 10 milioni per abitante ed esattamente 9.955.000
lire.
Questo è un dato di fatto e senza alcun intento polemico dico
che, se noi non ci rendiamo conto di queste situazioni, facciamo
dei discorsi che non stanno in piedi da nessuna parte. Per cui le
affermazioni dell'Assessore alle Finanze non hanno alcuna
fondatezza di cifre. Non solo noi abbiamo un bilancio enorme
rispetto a tutte le altre Regioni, quelle a statuto ordinario e
speciale, ma la Regione Valle d'Aosta, sempre in proporzione al
numero degli abitanti, ha un bilancio superiore a quello dello
stesso Stato italiano. Il bilancio di previsione dello Stato
italiano, infatti, ammonta a 460.000 miliardi, cioè a circa
8.000.000 per abitante. Occorre però tener presente che quasi la
metà di questi 460.000 miliardi dello Stato è costituita da entrate
frutto di indebitamento pubblico, cioè sono debiti. Questa è la
realtà rispetto alla quale noi ci troviamo ad operare.
Io credo sia necessario sapere che questa situazione è
evidentemente precaria e non ce lo dobbiamo nascondere, altrimenti
non faremmo delle previsioni attendibili rispetto al futuro.
Appurato che ci sono tanti soldi e che l'entrata è comunque in
crescita, anche se rallentata, e che rispetto ad altre situazioni
abbiamo maggiore disponibilità finanziaria, si tratta di verificare
la qualità dell'entrata e le sue caratteristiche. Questo è il terzo
elemento delle entrate su cui credo che dobbiamo soffermarci.
Tolte quindi le contabilità speciali che ammontano a 373
miliardi ed i mutui che sono 166 miliardi, le entrate reali del
bilancio regionale ammontano ad 887 miliardi e sono sostanzialmente
raggruppate in due grandi Titoli: il Titolo 1°, che concerne i
tributi propri della Regione, pari a 732 miliardi, ed il Titolo 2°,
che concerne i trasferimenti dello Stato per 141 miliardi. Il
grosso dei trasferimenti dello Stato è rappresentato dal Fondo
sanitario nazionale di 101 miliardi. Occorre precisare che tutti i
141 miliardi che costituiscono i trasferimenti dello Stato
riguardano entrate che hanno già una spesa finalizzata.
La grande possibilità di manovra della Regione si basa, quindi,
sul Titolo 1°, cioè sui 732 miliardi delle entrate tributarie. Una
parte di questi 732 miliardi è costituita da introiti veramente
solidi, legati al lavoro, al reddito locale ed alle attività
economiche: sono i 175 miliardi dell'IRPEF, dell'IRPEG, dell'ILOR e
delle ritenute sugli interessi. Poi ci sono i 36 miliardi circa
dell'I.V.A. (lasciamo da parte l'I.V.A. da importazione) e ci sono
46 miliardi di imposte sui consumi e sulla fabbricazione. Queste
sono le nostre autentiche e solide entrate, legate all'attività
produttiva, al reddito ed alla ricchezza.
In realtà poi ci sono i due grandi pilastri dell'entrata: i 317
miliardi dell'I.V.A. da importazione ed i 105 miliardi dei proventi
del Casinò di Saint-Vincent.
Se noi togliamo dalle entrate l'I.V.A. da importazione ed i
miliardi del Casinò, il bilancio regionale precipita ai normali
livelli delle altre Regioni a statuto speciale.
Fino qui si tratta di cose che noi abbiamo già detto in passato
e che vengono riconfermate in questo bilancio di previsione. Questa
sperequazione, tuttavia, ci fa ribadire il giudizio preoccupato che
noi avevamo già espresso sulla reale solidità della nostra
ricchezza e del nostro bilancio.
Sappiamo tutti che l'I.V.A. da importazione rischia di
scomparire rapidamente. Sappiamo tutti che la comunità valdostana
ha pagato e paga, per l'esistenza del Casinò di Saint-Vincent, un
pesante scotto in termini di cultura, di autonomia e di pulizia.
Sappiamo che anche rispetto alla situazione normativa dei Casinò
prima o poi si arriverà a delle modifiche che elimineranno la
situazione di monopolio che ha fatto la fortuna degli unici quattro
Casinò attualmente operanti in Italia.
Non voglio insistere, perché si tratta di considerazioni che noi
stiamo facendo da anni, dapprima nell'isolamento più totale, poi
via via con una sempre maggiore attenzione, ma le considerazioni
risultano confermate da questo bilancio di previsione.
In Valle d'Aosta, come altrove del resto, c'è un'ampia evasione
fiscale. Ci sono entrate potenziali che finora non siamo andati a
cercare (mi riferisco all'IRPEF pagata da aziende, società e banche
con sede fuori Valle e con dipendenti che operano in Valle
d'Aosta), ma noi, invece di andare a cercare un aumento
dell'entrata su quel versante, rincorriamo l'I.V.A. da
importazione, incentivando il traffico dei TIR ed andando a
costruire appositamente un'autostrada e rincorriamo anche i
proventi del gioco d'azzardo andando ad ampliare il Casinò di
Saint-Vincent.
Qual è la conclusione di questo discorso sulla caratteristica
dell’entrata? Invece di puntare su entrate e su uno
sviluppo che si basi su nostre autentiche, solide e rinnovabili
risorse, noi puntiamo su entrate che sono sì cospicue, ma sono
anche aleatorie e finiranno col provocare più guai che benefici.
Sono cose note e già dette, che però vogliamo ripetere
puntualmente.
Di fronte a questa situazione delicata, noi chiediamo alla
Giunta ed al Consiglio di fare un gesto di responsabilità,
soprattutto rispetto ai 300 miliardi dell'I.V.A. da importazione.
Noi crediamo che non si possa usare questa entrata, che sappiamo
destinata a scomparire, per finanziare spese correnti. E'
un'entrata che deve essere usata solo per investimenti straordinari
che non si ripeteranno nel tempo, ma da cui potremo ricavare
benefici duraturi.
Su questo punto noi presentiamo un ordine del giorno, con una
proposta precisa e ben concreta. Chiediamo che nella parte entrata
del bilancio di previsione sia scorporata l’I.V.A.
da importazione dal resto dell'I.V.A. e siano creati due capitoli
distinti, uno con l’I.V.A. e uno con l'indicazione
dell'entrata dell'I.V.A. da importazione. Deve inoltre essere
previsto che l'utilizzo dell'I.V.A. da importazione venga usata
solo per gli investimenti e quindi devono essere indicati tutti i
capitoli di spesa in cui si utilizza l'entrata dell'I.V.A.
Io formalizzerò questa richiesta con un ordine del giorno del
quale leggo solo la parte deliberativa:
"Il Consiglio regionale della Valle d'Aosta impegna la Giunta
regionale ad attenersi ai seguenti criteri nella predisposizione
del bilancio di previsione per gli anni 1990-1992:
1) distinguere, mediante due distinti capitoli, le entrate
dell'I.V.A. da importazione da quelle dell'I.V.A.;
2) utilizzare i proventi dell'I.V.A. da importazione solo per
spese di investimenti, indicando in Bilancio tutti gli interventi
per cui si intendono utilizzare le entrate dell'I.V.A. da
importazione".
Tra l'altro, è da anni che il Governo ed il Presidente della
Commissione di Coordinamento chiedono che i capitoli dell'entrata
riguardanti il riparto fiscale siano modificati con l'inserimento
dell'entrata distinta voce per voce. E' una cosa che va fatta, nel
senso che l’IRPEF va distinta dall'I.V.A.,
dall'imposta di fabbricazione... per una migliore lettura del
bilancio. Poiché questo deve essere fatto, noi proponiamo che si
scorpori anche l’I.V.A. da importazione, in modo da
avere una chiara lettura di quanto incide questa voce, sul futuro
della quale ci sono molte preoccupazioni.
Voglio fare ancora un'ultima considerazione sull'entrata. Da
un'analisi dei dati che ho fatto, risulta che nella nostra Regione
c'è un basso gettito delle imposte sui redditi (IRPEF, IRPEG, ILOR
e ritenute varie sui redditi) i cui nove decimi per il 1989 sono
previsti in 175 miliardi, mentre i dieci decimi dovrebbero
ammontare a circa 190 miliardi. Ciò vuol dire che nel 1989 noi
prevediamo di riscuotere 190 miliardi di imposte sui redditi dei
contribuenti valdostani, che divisi per i 113.000 abitanti ci danno
1.700.000 lire circa per abitante. Questo è il gettito delle
imposte dirette in Valle d'Aosta.
Se andiamo a fare un confronto con il gettito delle imposte
dirette riscosse su tutto il territorio nazionale, compreso il Sud,
come risulta dai dati della relazione previsionale programmatica,
ci accorgiamo che le entrate delle imposte dirette sui redditi sono
di 158.665 miliardi che, divisi per i 57 milioni di abitanti dello
Stato italiano, ci danno 2.820.000 per abitante. Il che significa
che in Valle d'Aosta noi abbiamo un gettito delle imposte dirette
pari alla metà della media italiana. Qualcuno dovrà spiegare il
motivo di questa situazione.
Possiamo fare lo stesso discorso per l’I.V.A..
Lasciamo stare l’I.V.A. da importazione, che
sappiamo essere un discorso tutto diverso, ma se noi andiamo a
guardare l'I.V.A. riscossa in Valle d'Aosta, a parte quella da
importazione, scopriamo che non arriva a 40 miliardi, perché i nove
decimi ammontano a circa 36 miliardi e con il decimo in più
arriviamo a 40 miliardi che, divisi per i 113.000 abitanti,
diventano 313.000 lire a testa di I.V.A. prodotta in Valle d'Aosta.
L'I.V.A. riscossa in Italia, senza l'I.V.A. da importazione,
ammonta a circa 58.000 miliardi che, divisi per gli abitanti, ci
danno 1.000.000 per abitante, il che vuol dire tre volte di più
dell'I.V.A. riscossa in Valle d'Aosta.
La situazione di debolezza strutturale delle entrate della
Regione è paurosa, perché sulle imposte dirette abbiamo un gettito
che è la metà di quello medio nazionale ed abbiamo un gettito
dell'I.V.A., esclusa l'I.V.A. da importazione, che è un terzo di
quello medio nazionale.
Per concludere la disamina sull'entrata, che cosa significa
tutto questo discorso, che non facciamo per la prima volta e che è
sorretto da dati così precisi e chiari? Significa che il nostro
bilancio può tranquillamente essere definito drogato, perché così
è. Si tratta infatti di un bilancio gonfio a dismisura, ma di
proventi che non sono legati ai redditi ed agli affari prodotti in
loco; si tratta quindi di un bilancio fragile nella sua struttura
di fondo. Noi dobbiamo fare molta attenzione a non sviluppare una
politica di spesa che si affidi spensieratamente ad un'entrata così
cospicua, ma di così effimera e fragile consistenza.
Veniamo ora per un attimo al discorso della spesa. Uno dei dati
più significativi e più preoccupanti della parte spesa, e tanto più
preoccupante se consideriamo le osservazioni che ho fatto prima
sulla parte relativa all’entrata, è quella che
possiamo definire l'irresistibile ascesa delle spese correnti.
Anche qui io non riesco proprio a capire come fa l'Assessore alle
Finanze, nella pagina 7 della sua relazione, a definire
"un dato
confortante per il Governo regionale il fatto che il 47,45% delle
risorse viene destinato a spese di investimento".
Ma come
confortante?...
(... Interruzione del Consigliere Gremmo ...)
. Cerca di seguire il discorso, Consigliere Gremmo, perché se
non segui ti è poi difficile capire.
Il 47,45% delle risorse destinato a spese di investimento sta a
significare che noi abbiamo il 52% di spese correnti; mi riferisco
ovviamente al 52% non di un bilancio normale, ma di questo bilancio
di 1.425 miliardi, dai quali dobbiamo togliere tutta una serie di
cose.
Vi do alcuni dati. Nel bilancio di previsione del 1984, che era
il primo della scorsa legislatura, la spesa corrente era prevista
in 230 miliardi. In questo bilancio di previsione la spesa corrente
è prevista in 533 miliardi. Nel giro di 5 anni, quindi, siamo
passati da 230 a 533 miliardi.
Se poi andiamo a vedere la percentuale della spesa corrente
rispetto al totale della disponibilità della spesa, senza le
contabilità speciali, come risulta dalla relazione - quindi non si
tratta di dati che mi invento io scopriamo che nel 1984 la spesa
corrente rappresentava il 44% delle entrate della spesa, senza le
contabilità speciali. Nel 1985 questa percentuale era scesa al 40%,
mentre nel 1989 andiamo al 51, al 52 o al 53 per cento, secondo i
vari dati, ma io voglio attenermi alla relazione dove si parla del
51% che è la cifra più bassa che ho trovato, perché nei comunicati
stampa si parla anche del 53%. Noi siamo passati, quindi, dal 44%
al 40%, per giungere al 51%, ma in una dinamica in ascesa del
bilancio, per cui quelle spese correnti invece di aumentare
sarebbero dovute diminuire. L'incremento delle spese correnti fra
il 1988 ed il 1989 è previsto nella misura dell'11%: anche in
questo caso siamo ben al di là di qualsiasi discorso di
inflazione.
Inoltre, nella pagina 3 della relazione si legge che 210
miliardi se ne vanno per il solo mantenimento degli organi e dei
servizi regionali. Questo significa che, in pratica, la macchina
regionale ferma, così come c'è stato illustrato bene in
Commissione, costa 210 miliardi e noi per renderla operativa
spendiamo altri 322 miliardi, arrivando così all'enorme cifra di
533 miliardi.
Credo che dovremmo meditare con molta attenzione sul fatto che
con i proventi delle imposte sui redditi (IRPEF, IRPEG, ILOR e
ritenute sugli interessi), che in qualsiasi bilancio normale sono
il pilastro delle entrate e che interessano il capitolo 1200
dell'entrata, arriviamo a 175 miliardi. Il che significa che con
tutte le imposte dirette non siamo neanche in grado di pagare gli
stipendi dei Consiglieri regionali, dei dipendenti regionali, della
scuola e del corpo forestale. Questa è la realtà, a mio avviso
drammatica, per cui bisogna lanciare un grido di allarme sulla
dilatazione della spesa corrente che, fra pochi anni, rischia di
soffocare l'Amministrazione regionale.
E' vero, c'è un dato di fatto su cui dobbiamo fare una
riflessione. Un contributo significativo alla dilatazione della
spesa corrente, che quantificheremo ancora di più nel tempo, è data
dall'indennità di bilinguismo: nei fondi globali ci sono 22
miliardi per l'indennità di bilinguismo. Come forza politica
chiediamo molto nettamente che si riapra un confronto o una
riflessione con le organizzazioni sindacali su questo terreno, sui
costi notevoli di questa indennità per la pubblica amministrazione,
intesa come Regione e come Stato, anche se in particolare qui ci
interessa il discorso della Regione. Nella vicenda dell'indennità
di bilinguismo ci sono molti aspetti culturali e finanziari che non
ci convincono. Per quanto ci riguarda noi siamo disponibili ad un
riesame dell'intera problematica e credo che ci sarà il momento e
l'occasione in cui tutto ciò potrà tradursi in una scelta
concreta,
L'aumento notevole e preoccupante della spesa corrente è il dato
più significativo delle uscite. Per quanto riguarda la
distribuzione dei fondi tra i vari settori ed Assessorati, non mi
pare che emergano grandi e particolarmente significative novità.
Sono comunque evidenti alcune tendenze. C'è, ad esempio, un
rallentamento dei trasferimenti a favore dei Comuni, ma mi pare che
questo rallentamento sia sostanzialmente legato alla presenza di
una notevole quantità di residui, che indicano una certa difficoltà
di spesa da parte di molti Comuni. Il problema, però, non riguarda
solo i Comuni, perché, come viene detto nella relazione
dell'Assessore alle Finanze, riguarda anche numerosi Assessorati e
l'intera Amministrazione regionale.
Altro elemento che emerge è il fatto che vengono meno (ed io
dico: per fortuna) alcuni cospicui finanziamenti statali che sono
stati utilizzati per creare discutibili piste in mezzo ai boschi e
per realizzare opere di canalizzazione, non sempre sicuramente
utili, dei corsi d'acqua. Qui c'è una riduzione, ma ci sono a
disposizione anche qui molte decine di miliardi di residui.
Ci sono poi delle notevoli spese, secondo noi eccessive, per la
costruzione di infrastrutture turistiche ancora prevalentemente
connesse al discorso dello sci da discesa: impianti di risalita,
grandi alberghi, innevamento artificiale...
C'è un contenimento dei fondi per l'assistenza sociale, mentre,
secondo noi, sono insufficienti i finanziamenti sia per quanto
riguarda i contributi ai Comuni per i servizi sociali per gli
anziani e gli inabili, sia per quanto riguarda gli asili nido, sia
infine per quanto riguarda altri settori dell'assistenza e della
sicurezza sociale.
Ci sono 3 miliardi per opere urgenti all'ospedale, ma il
problema non si risolve certo così, e poi non c'è nessuna cifra o
dichiarazione che indichi quale soluzione si vuole dare al problema
di un ospedale di proprietà regionale, possibilmente nuovo.
C'è un notevole incremento sulla formazione professionale, ma è
tutta da verificare la validità dell'impostazione.
C'è troppo poco per le aree protette, per i parchi regionali e
per il Parco Nazionale del Gran Paradiso, per il quale ci limitiamo
a ridicoli 48 milioni di finanziamento all'anno.
Non c'è nulla per la ristrutturazione di importanti edifici come
il Castello di Aymavilles ed il Forte di Bard. Non c'è nulla per
l'edilizia pubblica e qui mi riferisco in particolare alla delicata
situazione della ristrutturazione del Quartiere Cogne ad Aosta, che
ha bisogno dell'intervento finanziario della Regione, se vogliamo
che tale ristrutturazione proceda speditamente. Non c'è nulla per
la ferrovia, che rischia di scomparire definitivamente come mezzo
di trasporto in Valle d'Aosta.
Io mi riservo di ritornare sui vari settori di spesa nel momento
dell'esame dei vari capitoli del bilancio, mentre adesso vorrei
arrivare ad una conclusione di questa analisi.
Nell'impostazione della legge finanziaria del bilancio di
previsione, nelle relazioni di accompagnamento, negli interventi
dell'Assessore alle Finanze e del Presidente della Giunta non ho
trovato un progetto forte ed una linea chiara.
Poiché credo che sia bene dire quello che uno farebbe, dico che
se noi di Nuova Sinistra avessimo avuto delle responsabilità di
governo e fossimo stati al vostro posto, avremmo fatto delle scelte
di bilancio diverse. Innanzitutto avremmo dato al bilancio una
reale dimensione pluriennale, cioè avremmo fatto un bilancio
realmente triennale. Crediamo che questo sia fondamentale, se si
vuole fare un vero discorso di programmazione rivolta al
futuro.
Per quanto riguarda l'entrata, noi avremmo scorporato l'I.V.A.
da importazione dal resto dell'I.V.A., come dicevo prima,
finalizzando gli importi dell'I.V.A. da importazione a determinate
spese di investimento. Avremmo previsto una minore entrata del
Casinò di Saint-Vincent ed invece un'entrata maggiore sull'IRPEF,
per cui avremmo assunto tutte le necessarie iniziative previste
dallo Statuto e dalla legge sull'ordinamento finanziario, contro
l'evasione fiscale che è molto alta e per riscuotere
l’IRPEF dei dipendenti di aziende operanti in Valle,
ma con società che hanno sede legale fuori Valle. Non avremmo
previsto di ricorrere a mutui, perché riteniamo inaccettabile
indebitare la Regione, quando abbiamo così grandi somme a
disposizione.
Per quanto riguarda la spesa, noi avremmo tagliato drasticamente
sul superfluo e di superfluo ce n’è tantissimo in
questo bilancio. Faccio solo un esempio: ho visto che praticamente
ci costa 2 miliardi avere a disposizione un aereo, che tra l'altro
bisogna andare a prendere a Torino, su cui salgono, anche di
malavoglia, così poche persone. Avremmo sfoltito la selva di
incarichi di consulenze, di studi di ogni genere e tipo, che
succhiano miliardi all'Amministrazione.
Avremmo anche tagliato sull'effimero: molte spese di propaganda,
di pubblicità, di iniziative pseudo-culturali e sul confessionale,
lasciando a chi vuole costruirsi un convento di clausura di pagarsi
le spese. Avremmo tagliato su tutte le spese connesse con
l'autostrada e qui non ci sono solo le spese di partecipazione
azionaria, che pure sono alte perché ammontano a centinaia di
miliardi, ma in bilancio ci sono anche 15 miliardi per gli espropri
dei terreni, che nessuno ci aveva mai detto che avremmo dovuto
pagare e che non credo che siano un buon biglietto da visita.
Avremmo quindi risparmiato sugli espropri, sulle partecipazioni
azionarie e sui miliardi che spendiamo per incentivare il traffico
dei TIR. Avremmo tagliato sulla viabilità per decine di miliardi,
perché ci sono 5 miliardi per convenzioni con
l’ANAS, altri miliardi agli Assessorati ai Lavori
Pubblici ed all'Agricoltura e Foreste ed infine altri miliardi nei
fondi FRIO.
Avremmo selezionato molto più rigorosamente gli interventi per
gli impianti a fune, per i quali sono previsti oltre 40 miliardi,
scegliendo di fare alcune cose e di non farne delle altre.
In altri settori avremmo invece previsto un impegno maggiore,
come ad esempio per la creazione di parchi regionali e per la
valorizzazione del Parco Nazionale del Gran Paradiso. Avremmo
previsto un impegno maggiore per i beni culturali. Nel bilancio c'è
un dato evidente: fra le previsioni del 1989 e quelle del 1988 c'è
una discesa notevole delle previsioni di spesa, sia per quanto
riguarda il settore dei musei e dei beni culturali, di competenza
dell'Assessorato al Turismo, dove si scende dai 13 miliardi
previsti per il 1988 agli 8 miliardi previsti per il 1989, sia nel
settore delle biblioteche e degli archivi, dove siamo a delle cifre
ridicole, nel senso che per biblioteche ed archivi c'è una
previsione di spesa di 670 milioni, mentre l'anno prima era di 920
milioni, per cui siamo ancora scesi rispetto a delle cifre già
molto basse.
Avremmo previsto maggiori spese, anzi delle semplici spese,
perché non c'è assolutamente niente, per l'edilizia abitativa
pubblica, con particolare riferimento alle necessità di una legge
regionale di finanziamento del ricupero urbanistico del Quartiere
Cogne.
Per il trasporto pubblico avremmo previsto un finanziamento per
la ferrovia e la stipula di una convenzione con le Ferrovie dello
Stato per ripristinare la linea ferroviaria Aosta-Pré-St-Didier e
per potenziare l'intera linea da Chivasso a Pré-St-Didier.
Avremmo previsto dei fondi per un rilancio del termalismo,
maggiori fondi per i servizi socio-assistenziali e fondi per un
nuovo ospedale di proprietà regionale.
C'è una serie di interventi, importanti e necessari, che non ha
trovato spazio in questo bilancio di previsione e su questi
interventi noi intendiamo presentare degli ordini del giorno, per
verificare se esiste la disponibilità del Consiglio e della Giunta
a realizzarli con successivi provvedimenti di variazione del
bilancio. Presento, quindi, alcuni ordini del giorno, che poi
leggerò e che riguardano appunto: una previsione di spesa,
attraverso una variazione di bilancio, per il Castello di
Aymavilles e per il Forte di Bard; una previsione di spesa per la
ferrovia
Chivasso-Aosta-Pré-St-Didier; una maggiore previsione di spesa
per i parchi naturali regionali e per la valorizzazione del Parco
Nazionale del Gran Paradiso; un impegno a predisporre una legge per
integrare i fondi dello Stato per la ristrutturazione del Quartiere
Cogne; un fondo per la realizzazione di un nuovo ospedale ed infine
una previsione di spesa per sostenere il termalismo, che può avere
un notevole sviluppo ed una grande importanza in Valle d'Aosta.
Dico subito che il voto di Nuova Sinistra sui due disegni di
legge dipenderà dal tipo di risposta che la maggioranza e la Giunta
daranno a questi ordini del giorno, cioè se ci sarà o meno una
disponibilità a recepire quelle indicazioni.
Per finire io vorrei fare un’ultima osservazione
sul problema della cultura, su cui si è soffermato con insistenza
il Presidente della Giunta nel corso della sua relazione di ieri ed
anche nella conferenza-stampa di presentazione del bilancio.
"Non
c’è vera ricchezza senza cultura",
ha
detto il Presidente della Giunta. Io sono d'accordo, anche perché
questo sarà sempre più vero in futuro. Tuttavia, per fare cultura
non basta aumentare la quantità delle informazioni, perché i
computers non sono affatto colti. Ricordo in proposito che alcuni
anni fa l'Assessore Lanivi, quando discutevamo per la prima volta
in Consiglio regionale di questi aggeggi, li definì "gli stupidi
veloci". Per fare cultura non basta neppure portare ad Aosta dei
grandi artisti, programmare i giovedì letterari e le conferenze dei
"nouveaux philosophes". Sono tutte cose piacevoli, divertenti ed
anche interessanti, ma che di per sé non fanno assolutamente
cultura.
Cultura è una visione del mondo e dei rapporti sociali nutrita
di forti valori morali. Oggi, in Valle d'Aosta, come del resto in
tutte le società che subiscono un rapido cambiamento, c'è
indubbiamente uno smarrimento culturale. E' scomparso praticamente
il vecchio mondo agricolo e contadino, nonché quella cultura che
era legata al duro lavoro della terra e che ha segnato per secoli,
fino a ieri, la storia della popolazione valdostana.
Una rifondazione culturale non è cosa facile. C'è anche chi
teorizza oggi il pensiero debole: l'adeguarsi e l'adattarsi alle
varie pieghe di una società che è divenuta complessa e
multiforme.
Io credo che queste concezioni così di moda, fatte di debolezze
di pensiero, di debolezze di programmi e di assenza di
progettualità, siano rinunciatarie e dannose. Anche, e direi
soprattutto, quando discutiamo di bilancio di previsione (ahimé, io
devo dire che in questo bilancio di previsione c'è tanta debolezza
di pensiero) noi dovremmo avere ben presenti alcuni punti di
riferimento culturali forti (una cultura dell'austerità, ad
esempio), contro la cultura dello spreco, del consumismo e del
denaro facile. Se penso ad una Casa da Gioco che sta a pochi
chilometri da qui, mi sorge subito qualche preoccupazione
sull'esistenza di questa cultura dell'austerità.
Dovremmo avere ben presente come punto di riferimento una
cultura dell'autonomia, che non vuol dire quello che alcune persone
dicono, ma vuol dire capacità di contare sulle proprie forze,
capacità di rivendicare i propri diritti e di conoscere i propri
doveri. Se parliamo di cultura dell'autonomia ed analizziamo questo
bilancio, scopriamo che ci sono molti sbandamenti.
Dovremmo avere una cultura della solidarietà, cioè
dell'attenzione rivolta ai ceti più deboli, alle persone marginali
nella nostra società, alle persone che meno hanno all'interno della
nostra società.
Io credo che tradurre questi elementi di cultura all'interno di
un bilancio di previsione sia un compito sicuramente difficile, ma
non impossibile. Il problema, però, è di non rinunciarci in
partenza, altrimenti si rinuncia, a mio avviso, ad essere gruppo
dirigente e ci si riduce a diventare dei semplici amministratori di
condomini.
Si dà atto che alle ore 9,
58
assume la Presidenza il
Vicepresidente BENEFORTI.
PRESIDENTE:
Ha chiesto la parola il Consigliere Aloisi; ne
ha facoltà.
ALOISI (MSI):
Signor Presidente e colleghi Consiglieri, la
presentazione in Consiglio regionale del bilancio di previsione è
ogni anno occasione per un approfondito dibattito tra le varie
forze politiche e riveste una notevole importanza come strumento
finanziario indispensabile per affrontare e risolvere i vari
problemi regionali e per realizzare un equilibrato progresso
economico e sociale nella nostra Regione.
Lascio ad altre forze politiche il compito alquanto impegnativo
di addentrarsi nelle cifre di questo bilancio e mi limiterò ad
alcune osservazioni di carattere generale, ad un'analisi della
situazione sociale, industriale ed occupazionale della nostra
Regione, e ciò proprio a dimostrazione del fatto che trovo ben poca
rispondenza tra la presentazione del bilancio di previsione e
l'andamento della gestione, ma la responsabilità di ciò ricade
esclusivamente sul Governo regionale.
Il Presidente della Giunta regionale, nel corso della conferenza
stampa di presentazione del bilancio di previsione per il 1989, ha
detto che lo stesso bilancio può essere definito:
"Una
programmazione i cui cardini sono il miglioramento culturale della
comunità, il salto nella qualità della vita sociale e lo sviluppo
economico. Si tratta di tre punti indipendenti e funzionali alla
scadenza del 1992, per la quale la Valle d'Aosta non può trovarsi
impreparata".
Queste dichiarazioni del Presidente della Giunta di per sé
potrebbero essere positive, se ad ogni presentazione di bilancio
non si trasformassero nelle ormai solite reboanti e velleitarie
dichiarazioni di principio. La nostra Regione, malgrado l'ottimismo
manifestato dal Presidente della Giunta e dall'Assessore alle
Finanze, continua a vivere momenti difficili per la grave
situazione economica, ma soprattutto per iniziative sbagliate nei
settori economici di peculiare importanza.
Malgrado il tentativo di privilegiare settori importanti, quali
l'agricoltura, l'industria ed il turismo, si continua ad attuare
una spesa clientelare, come stanno a dimostrare le centinaia di
provvedimenti che continuamente, direi quasi a getto continuo,
vengono presentati in quest'aula consiliare. Si tenta di aiutare
l'agricoltura, perché troppo a lungo questo comparto è stato
trascurato o, peggio, è stato oggetto di interventi programmatori
disarticolati ed assolutamente non finalizzati a precise scelte di
fondo, a volte del tutto contraddittorie. Si dedica una gran parte
delle nostre risorse al risanamento del bestiame, però, Assessore
Perrin, nonostante i cospicui finanziamenti, il bestiame risulta
sempre più ammalato.
Oggi non è più possibile continuare a disattendere la disperata
richiesta della nostra popolazione di uscire dal lungo tunnel della
crisi provocata da anni di malgoverno e di notevole disinteresse.
L'analisi socioeconomica delle varie realtà locali comprese nel
territorio della nostra Regione testimonia il profondo squilibrio
economico e sociale esistente. Le differenze più rimarchevoli sono
sostanzialmente quelle che qualificano la vita delle nostre
popolazioni: il reddito prodotto, il tasso di sviluppo e la
disoccupazione.
L'apparato produttivo, malgrado qualche pur lodevole iniziativa,
è purtroppo in una crisi ormai cronica: molte aziende, pur
disponendo di notevoli finanziamenti regionali, sono fallite nel
passato ed altre sono oggi sull'orlo del fallimento. Perché? La
risposta non è difficile. A nostro avviso, al di là delle solite
dichiarazioni ed affermazioni di principio del Presidente della
Giunta, non vi è mai stata alcuna seria programmazione nei vari
settori economici, ma solo interventi settoriali e parziali, che
mettono in luce tutto il loro carattere clientelare.
Il problema occupazionale non viene risolto e, malgrado il
provvisorio palliativo della cassa integrazione, la situazione,
soprattutto quella giovanile, è e rimane drammatica. Assistiamo
impotenti, malgrado la firma del protocollo d'intesa IRI-Regione,
alla graduale smobilitazione ed al ridimensionamento della
Deltacogne. Le notizie sui timori della continuità di marcia delle
acciaierie n. 1 e n. 2 per questo mese di dicembre, unitamente
all'incerto destino del reparto della fucina ed alle perplessità
per i numerosi dirigenti provenienti da Milano, fanno sì che l'aria
della Deltacogne non sia assolutamente delle migliori. Questo
costante e continuo ridimensionamento avviene alla chetichella,
senza che vi sia un deciso intervento a livello romano da parte
dell'Esecutivo regionale per chiedere innanzitutto il rispetto
degli accordi sottoscritti.
Non meno grave è la esasperante lentezza con cui procede il
progetto di metanizzazione nella nostra Regione. Quanto tempo
passerà prima che questa ecologica fonte di energia possa essere
utilizzata? L'unica certezza è costituita dagli oltre 30 miliardi
di denaro pubblico che sono stati spesi dalla Regione per la
condotta principale eseguita dalla SNAM. Qualsiasi ulteriore
ritardo su questo problema è incomprensibile ed è la dimostrazione
dell'incapacità di questa Amministrazione a volere ed a saper
completare i grandi progetti tanto euforicamente pubblicizzati.
Il settore turistico potrebbe sicuramente rappresentare la carta
vincente dello sviluppo socioeconomico della Regione, ma anche qui,
al di là delle reboanti dichiarazioni di principio del Presidente
della Giunta, non viene avviata una politica programmatica,
soprattutto per quanto riguarda le strutture e le infrastrutture:
si ricorre alle solite improvvisazioni clientelari ed ai soliti
interventi a pioggia. Faccio qualche esempio.
Dopo anni di investimenti sul piano pubblicitario per tentare di
dirottare il flusso turistico giapponese anche nella nostra
Regione, quale risultato si è avuto? Avete mai visto un turista
giapponese in Valle d'Aosta? Quando ci sarà l'introduzione dello
ski-pass regionale? E' da anni ormai che se ne parla e se ne
discute, ma i problemi rimangono sulla carta e la loro risoluzione
si ferma sulla soglia delle buone intenzioni.
Nel corso del suo intervento di ieri il Presidente della Giunta
ha evidenziato l'impegno della Giunta regionale per risolvere il
problema della sanità. L'assistenza agli anziani, la lotta alla
droga, la violenza contro i minori, il problema dei giovani
emarginati ed il dramma delle ragazze madri sono solo alcuni dei
tanti problemi che quotidianamente vengono disattesi. Questi
problemi, signor Presidente della Giunta, devono trovare
collocazione in un progetto apposito, da finalizzare e finanziare
adeguatamente, per creare strutture (basti pensare al drammatico
problema della droga) e per favorire iniziative che mirino
finalmente a fare qualcosa sul piano concreto, perché troppi
anziani, troppi giovani ed emarginati vengono lasciati soli ogni
giorno a fare i conti con i loro drammatici problemi di
emarginazione, di solitudine, di scarsa assistenza, ma soprattutto
di scarsa fiducia nel loro avvenire. Anche nel campo sanitario,
quindi, i finanziamenti sono settoriali e non finalizzati,
completamente al di fuori da un progetto e da un disegno di fondo
che possano assumere una qualificazione veramente strategica.
Da troppo tempo si parla inutilmente di progetti, di fasi di
studio, di redazione di elaborati nei settori industriale,
agricolo, turistico e sociale. Bisogna procedere senza
tentennamenti, senza colpevoli inerzie e senza falsi proclami, ma
con la sicura convinzione che sia questa la strada da seguire oggi
e domani per riportare l'economia valdostana a livelli di
competitività per garantire un reale sviluppo. Senza la volontà e
l'impegno di fare, tutto resta nella nebulosa fase dei progetti e
delle buone intenzioni.
Mi sia consentita una valutazione di carattere politico. Nella
logica di questa Giunta e di questa maggioranza, le varie
iniziative, a volte anche fallimentari, tendono a non far perdere
il consenso piuttosto che a risolvere fino in fondo i vari problemi
regionali. Questo modo di gestire la cosa pubblica è senz'altro
produttivo ai fini clientelari, ma dimostra anche l'incapacità di
amministrare e di risolvere i problemi.
Il Presidente della Giunta nel suo intervento ha messo l'accento
sulla vocazione europea della nostra Regione ed ha dichiarato che
la nostra è una società proiettata verso l'avvenire; è vero! Il
1992 è ormai alle porte e con l'apertura delle frontiere si segnerà
un altro importante passo verso l'unità dell'Europa; gli scambi ed
i commerci trarranno nuovi impulsi e ciò comporterà un netto
miglioramento dei servizi; esperienza e professionalità saranno i
punti di partenza per la nuova imprenditoria emergente; migliorare
e migliorarsi saranno quindi le parole d'ordine alla soglia degli
anni duemila.
In questo contesto assumono un ruolo di grande rilevanza le
autonomie regionali. Come si presenterà la Valle d'Aosta al
fatidico 1992? Siamo sicuri e certi di poterci inserire con
serietà, con professionalità e con una mentalità aperta nella nuova
Europa? Dobbiamo pensare alla nuova Europa, all'Europa delle
Nazioni e non tentare di chiuderci nel nostro ambito e nella nostra
particolarità. Signor Presidente, non bisogna ritornare ad un
sistema feudale. La storia va avanti e l'Europa è il nostro
obiettivo. La difesa ad oltranza dei piccoli privilegi e delle
piccole particolarità non contribuisce sicuramente a creare
l'Europa.
A questo punto mi sia consentita una breve analisi sulla
questione dell'autonomia in genere. Che cosa significa, signor
Presidente, la sua dichiarazione:
"Dobbiamo rivedere la cultura
dell'autonomia?".
Che cosa significano le sue dichiarazioni di
ieri nel corso del dibattito sulla Palestina? Ritengo che vadano
fatte alcune considerazioni su questo problema. Sarebbe troppo
grave fingere di non sapere che, dietro l'oltranzismo per la tutela
delle minoranze linguistiche, molto spesso si cela l'interesse di
alcuni movimenti autonomistici, federalistici o separatistiche che
dir si voglia.
Qual è l'interesse? Utilizzare il problema linguistico per
strappare ulteriori spazi di autonomia. Ma che cos'è l'autonomia?
E' uno scopo da raggiungere o un mezzo per acquisire altri
obiettivi, altri privilegi ed altre ricchezze? Non vi sono dubbi
sulla risposta dell'Alto Adige: per esso, infatti, l'autonomia
altro non è che lo strumento acquisito con accordi internazionali
per consentire uno scopo eversivo e tutelare privilegi
inaccettabili. Obiettivo, infatti, della politica tirolese non è la
pacifica convivenza, di cui tanto si discute, ma la creazione in
via del tutto costituzionale, in virtù delle concessioni accordate,
di una zona monolingue, vero Stato nello Stato, in attesa che un
evento favorevole di politica internazionale rimetta tutto in
discussione.
A ciò conduce inevitabilmente la natura stessa del "pacchetto",
le cui misure giuridiche e politiche, volendo tutelare la minoranza
di lingua tedesca, si sono trasformate inevitabilmente in misure
persecutorie e discriminanti per i cittadini di lingua italiana,
confinati dentro lo steccato della più ottusa ed immorale forma di
"apartheid". La grave situazione oggi esistente in Alto Adige è
certamente il campanello di allarme più significativo: l'autonomia
è cosa ben diversa dal separatismo o dall'autodeterminazione,
parole che troppe volte si sentono pronunciare e rimbombare anche
in quest'aula.
La questione autonomistica dell'Alto Adige, della Valle d'Aosta,
del Friuli Venezia Giulia, della Sardegna e così via, va rimessa
nei giusti termini in cui crediamo che essa debba stare. Autonomia
sì, ma nel rispetto delle leggi dello Stato italiano. Il nostro
timore è che in Valle d'Aosta, travisando lo spirito dello Statuto
speciale, si tenda a creare una situazione grave e pericolosa,
sull'esempio di quanto esiste in Alto Adige e me ne ha dato la
conferma l'intervento di ieri del Presidente della Giunta.
Noi chiediamo invece intelligente attenzione verso l'ansia
emergente in varie regioni italiane per non perdere le proprie
radici, impegno per ridare sostanza e splendore di valori al
concetto unitario di patria nel rispetto delle diverse realtà
regionali che, proprio per la loro diversità, rappresentano la
ricchezza spirituale ed il patrimonio culturale della nazione
italiana.
Colleghi Consiglieri, non si tratta di un malcelato orgoglio
nazionalistico, ma di qualcosa di più: si tratta di evitare uno
scontro frontale tra l'antinazione, intesa come insieme di forze
che mirano a rompere l'unità nazionale e la tradizione nazionale,
identificata nel patrimonio storico e nel comune destino che di
milioni di individui ha fatto un popolo ed una nazione...
(... Interruzione del Consigliere GREMMO . . . )
PRESIDENTE:
Consigliere Gremmo, per cortesia, lasci
parlare!
ALOISI (MSI):
Consigliere Gremmo, mettiti bene in testa
che è in nome di questi valori che il Movimento Sociale Italiano si
batte e si batterà fino in fondo a difesa dell'unità nazionale.
Colleghi Consiglieri, avviandomi alla conclusione, ribadisco che
il giudizio negativo che noi diamo su questo bilancio, significa
opposizione alla strategia della depressione economica e sociale,
esso nasce in primo luogo e soprattutto dalla consapevolezza della
non correttezza amministrativa. I grandi problemi che ci affliggono
richiedono maggiore attenzione, richiedono maggiore impegno e
maggiore giustizia. La ricchezza della nostra Regione deve essere
suddivisa equamente tra tutte le componenti sociali. senza
discriminazioni e, soprattutto, senza favoritismi. I mezzi ci sono,
ma i problemi di ieri sono gli stessi di oggi e, se non vi sarà
un'inversione di tendenza, saranno anche i problemi di domani. Le
mie considerazioni non vogliono essere una sterile critica, anche
se purtroppo sono un'amara constatazione.
PRESIDENTE:
Prego coloro che vogliono intervenire di
chiedere per tempo la parola alla Presidenza, in modo che gli
interventi della maggioranza possano essere alternati con quelli
dell'opposizione.
Ha chiesto la parola il Consigliere Pascale; ne ha facoltà.
PASCALE (PSI):
Confesso che ieri, quando l'Assessore alle
Finanze ha iniziato il suo intervento dicendo che non ci sono delle
novità in questo bilancio, mi è venuto quasi un colpo. Se questo
bilancio fosse uguale a quello dello scorso anno, io non dovrei
fare altro che rileggere l'intervento che ho fatto l'anno scorso,
con la differenza però che allora ero all'opposizione, mentre oggi
sono in maggioranza.
Sennonché dopo ho letto meglio ciò che l'Assessore alle Finanze
voleva dire e che ha detto nella sua relazione, laddove ha parlato
di grandi novità. In questo ha ragione, nel senso che in questo
bilancio non ci sono grandi novità, così come non c'erano nei
bilanci precedenti. Per trovare una grossa novità bisogna risalire
al 1982, dopo l'approvazione della legge n. 690 sul riparto
fiscale, che modificò in modo sostanziale il bilancio regionale.
Per il resto, ci sono state delle piccole novità, così come delle
piccole novità possiamo trovare anche in questo bilancio.
Basta leggere i fondi globali per vedere che ci sono impegni per
iniziative innovative. Ad esempio nel settore dell'ambiente,
laddove si parla di spese per un centro di servizi per le imprese
artigiane ed industriali, di spese per l'innovazione tecnologica;
anche quest'ultimo è un intervento innovativo per modernizzare
l'offerta turistica e mi auguro che modernizzare voglia anche
significare unificare l'offerta turistica.
Guarda caso, si tratta di temi sui quali il gruppo socialista
aveva richiamato l'attenzione dell'Esecutivo regionale nella
precedente legislatura, per cui mi pare che già sotto questo punto
di vista ci sia stato un apporto del gruppo del Partito Socialista
Italiano a questa maggioranza. Si tratta di un apporto minimo,
certamente modesto, come modeste sono le nostre forze e come
modesto è oggi il nostro peso all'interno di questa
maggioranza.
A parte questo, se leggiamo attentamente le cifre nei vari
capitoli di spesa, possiamo osservare che da una parte ci sono
massicci investimenti nel settore turistico, investimenti
considerevoli nei settori dell'agricoltura e dell'industria, un
aumento, anzi quasi un raddoppio per quanto concerne la formazione
professionale, mentre dall'altra parte troviamo dei tagli in altri
settori, come ad esempio nei lavori pubblici e nell'assistenza
sociale.
Secondo me questo ha un suo preciso significato e non credo che
sia dovuto soltanto a quella novità che comincia ad essere
introdotta in questo bilancio, cioè quella di rapportare gli
impegni all'effettiva capacità di spesa dei vari Assessorati;
invece a mio avviso risponde ad una logica politica ed evidenzia
delle scelte politiche, nel senso che evidenzia un'impostazione
politica generale ben precisa e si prefigge di raggiungere un
determinato obiettivo. Sappiamo tutti che questo obiettivo consiste
nel preparare la Valle d'Aosta alle prospettive europee del 1992,
perché tutto quello che oggi si fa o si progetta è visto in
funzione di questa scadenza.
A questo appuntamento importantissimo noi dovremo arrivare
innanzitutto culturalmente ben preparati, nel senso che dovremo
salvaguardare le peculiarità della cultura valdostana nell'ambito
della più ampia cultura europea, nella quale rischiamo di
dissolverci. Quest'ultima, infatti è una cultura non ancora ben
definita, che forse potrà avere anche una sua prospettiva storica,
ma mi pare che allo stato attuale si identifichi piuttosto in una
cultura degli affari. Credo che proprio in questo senso andavano
interpretate le osservazioni e le preoccupazioni del Presidente
della Giunta, che ieri cercava di sottolineare questo aspetto
culturale.
All'appuntamento del 1992 dovremo arrivare con un assetto
sociale equilibrato, che richiede un grande senso di coesione della
nostra comunità ed anche questo è stato giustamente sottolineato
dal Presidente della Giunta; ma dovremo arrivarci soprattutto con
un sistema produttivo competitivo, perché è proprio l'economia il
braccio forte dell'autonomia e noi non dobbiamo correre il rischio
di essere schiacciati economicamente da Regioni più avanzate e
diventare così una provincia di un nuovo impero.
Questo compito non sarà facile. E' vero che nella scorsa
legislatura abbiamo posto alcune premesse, però, proprio perché si
trattava di premesse, penso che sia ragionevole definire la scorsa
legislatura come una legislatura di transizione, perché il
cambiamento effettivo avverrà e dovrà avvenire in questa. Il nostro
compito sarà di indirizzare, di gestire e di governare il
cambiamento.
Trattandosi di un cambiamento in atto è difficile, quasi
impossibile, prevedere tutto e pianificare tutto, perché i processi
economici e produttivi, ma anche quelli culturali, subiscono
evoluzioni talmente rapide da sfuggire ad una regolamentazione
predeterminata. Possiamo e dobbiamo però stabilire alcuni punti
fermi, alcuni indirizzi generali ed alcune direttive che vadano in
funzione di quel certo tipo di sviluppo che noi vogliamo
raggiungere e non in funzione di quello che noi non vogliamo.
Ebbene, alcuni indirizzi generali sono presenti in questo
bilancio ed altri possono emergere dal dibattito odierno, che
dovrebbe servire soprattutto a questo scopo; altri ancora potranno
essere meglio precisati dal lavoro della Commissione consiliare per
il 1992, che andiamo a costituire e che dovrà valutare appunto
l'impatto della realtà valdostana nei confronti della nuova realtà
europea, per poi suggerire all'Esecutivo eventuali nuove
proposte.
Io vorrei soffermarmi solo su due o tre punti che ritengo
particolarmente importanti, perché a mio avviso la discussione sul
bilancio può essere fatta o parlando un po' di tutto, per cui alla
fine si diventa dispersivi senza dire niente, oppure la si può fare
in modo che ogni Consigliere approfondendo alcuni punti faccia
emergere delle indicazioni positive e degli utili suggerimenti per
l'azione dell'Esecutivo.
Il primo aspetto che ritengo importante e che a mio avviso
dobbiamo sempre tener presente se vogliamo raggiungere uno sviluppo
economico equilibrato, è il rapporto ottimale che ci deve essere
tra le tre attività economiche fondamentali: agricoltura, industria
e terziario. Questo rapporto, com'è noto, ha subito delle profonde
modificazioni nella scorsa legislatura, soprattutto per quanto
riguarda l'industria, che è scesa al 27% ed il terziario che è
arrivato quasi al 60%. Si tratta di per sé di una modificazione
positiva, sia perché in linea con quello che avviene nei Paesi più
avanzati, sia perché non dobbiamo dimenticare che l'attività
economica fondamentale e più connaturata alle caratteristiche di
questa Regione resta l'attività turistica. In questo senso si
giustificano e sono positivi i massicci investimenti che vediamo
anche in questo bilancio a favore del turismo, anche se forse
sarebbe stato più opportuno integrare questi investimenti con
impegni a favore del turismo termale, oggetto di un'altra nostra
vecchia battaglia che molto giustamente è stata ricordata dal
Consigliere Riccarand.
Questo rapporto, però, per essere ottimale non deve subire altre
modificazioni ed in particolare noi riteniamo importante che non
scenda ulteriormente la presenza industriale nella nostra Regione.
Dico questo perché le maggiori preoccupazioni ci provengono ancora
dal settore industriale, nel senso che c'è una parte della
cosiddetta industria importata (Olivetti, Conner e Blackstone)
sulla quale esiste ancora un punto interrogativo. Noi abbiamo
assunto degli impegni, abbiamo fatto delle convenzioni e stiamo
approntando le strutture, però manca ancora il prodotto e sappiamo
che la validità e la prospetti va di un'azienda è verificata nel
momento in cui il suo prodotto viene immesso sul mercato.
C'è poi un'altra parte dell'industria cosiddetta "vecchia", cioè
nostrana, che non mi pare sia già in grado di reggere una
competitività internazionale ed in questo senso il rimprovero o la
raccomandazione va a tutta la nostra classe imprenditoriale che, a
mio avviso, deve rinnovarsi tecnologicamente e deve farlo subito,
non solo perché il momento è favorevole, perché l'industria tira,
ma anche perché sarà sempre più difficile in futuro attingere a
certi finanziamenti della Regione, perché la CEE non ce lo
permetterà più.
C'è infine un'altra parte dell'industria, quella pubblica, della
quale stranamente non si parla più e mi riferisco ovviamente alla
Deltacogne, il cui destino è ancora incerto. L'unico dato di fatto,
ed è un dato di fatto negativo, è che essa non è stata inserita
nell'ILVA, per il resto si tratta solo di ipotesi, che per noi sono
tutte svantaggiose. C'è l'ipotesi di un accordo di
commercializzazione con una grande azienda francese, che però
prevederebbe anche un trasferimento di quote di produzione a favore
di questa azienda. C'è l'ipotesi Falck e tutti noi sappiamo che
cosa voglia dire, perché Falck tende a realizzare ad Aosta uno
stabilimento di 600 o 700 occupati. Infine c'è l'ipotesi ancora
peggiore, della quale si vocifera tra gli addetti ai lavori, che
vuole ancora in sospeso il destino della Deltacogne, perché è
ancora oggetto di contrattazione in sede comunitaria per salvare
Bagnoli.
A fronte di tutto questo c'è un protocollo firmato con
l’I.R.I. e con la Finsider, sul quale mi pare che
noi stiamo riponendo una fiducia eccessiva, perché, di fronte ad
interessi più grandi, sappiamo tutti quale fine possono fare certi
protocolli.
Ecco, io ho voluto soffermarmi sulla Deltacogne perché essa
rappresenta la più forte, più grande ed importante presenza
industriale della nostra Regione. Se la Deltacogne dovesse chiudere
o essere ridimensionata drasticamente, non soltanto sarebbe
difficilissimo ripetere l’operazione che si sta
facendo a Châtillon e Pont-Saint-Martin, cioè di sostituirla con
tante piccole aziende, ma verrebbe a modificarsi il rapporto tra
industria, terziario ed agricoltura, che abbiamo visto essere quasi
ottimale allo stato attuale, e quindi andremmo forse incontro ad
uno sviluppo economico squilibrato e precario.
Il secondo aspetto che intendo sotto lineare riguarda sempre il
settore produttivo, ma più esattamente il suo fattore economico che
di solito viene dimenticato. Quando noi parliamo di apparato
produttivo o di settori produttivi, noi ci riferiamo essenzialmente
alle strutture, alle fabbriche, agli alberghi, alle colture
agricole ed alle stalle oppure ci riferiamo ai capitali e
dimentichiamo che anche in economia c'è un fattore produttivo
importantissimo che è costituito dall'uomo, da quella risorsa umana
che è destinata a diventare un fattore sempre più importante
nell'Europa del 1992. Nell'Europa in cui ci sarà una libera
circolazione delle forze di lavoro, sarà importante la qualità
della forza di lavoro, la sua capacità di adattarsi alle
modificazioni alle quali noi andremo incontro.
Da qui discende l'importanza che assumono sempre più
l'istruzione e la formazione professionale, che sono due cose ben
diverse e mi pare di aver già detto, infatti, che l'istruzione è la
formazione di base che è data dalla scuola di Stato, mentre la
formazione professionale è quella più specifica ed aderente alle
esigenze delle singole aziende o unità produttive.
Ora a me pare che l'importanza della formazione professionale
sia stata recepita non da oggi da parte delle forze politiche ed in
modo particolare da parte dell'Esecutivo, perché gli stanziamenti
in questo settore sono stati sempre considerevoli e mi pare che
quest'anno siano stati addirittura raddoppiati. Questo è
positivo.
Ho però l'impressione che l'istruzione in sé e per sé continui
ad essere vista come un compito per così dire istituzionale, cioè
un qualcosa che noi dobbiamo fare per conto dello Stato, ma che non
lascia spazio alle iniziative regionali, salvo per gli adattamenti
allo studio della lingua francese. Io confesso che alcuni mesi fa,
all'atto della formazione della Giunta, sono rimasto sconcertato
quando ho letto su alcuni giornali che l'Assessorato alla Pubblica
Istruzione era considerato un Assessorato dequalificato o
politicamente poco importante e che quindi non era voluto da
nessuno. Mi pare che non ci sia nulla di più insulso, perché anzi,
a mio avviso, l'istruzione dovrebbe essere il vero settore
trainante per consentirci di raggiungere il nostro obiettivo e mi
pare che il Presidente della Giunta abbia voluto sottolineare anche
questo.
Anche nel settore scolastico ci sono ampi spazi per iniziative
regionali, soprattutto a livello di istruzione medio-alta. Ci sono
delle sperimentazioni che vengono già attuate autonomamente in
parecchi istituti della Penisola, senza aspettare la riforma dello
Stato e c'è, soprattutto, tutta una campagna di promozione
dell'istruzione e di sensibilizzazione verso l'istruzione, che
potrebbe essere attuata nei confronti dei giovani e dei loro
genitori, per far capire l'importanza del titolo di studio, che
oggi viene rivalutato da tutte le aziende, e per far capire la
necessità di elevare il grado di istruzione.
In Valle d'Aosta ci sono ancora troppi giovani che si fermano
alla scuola dell'obbligo e poi bussano alle porte della Regione per
un posto di coadiutore o per un posto nella Forestale. Sono ancora
troppo pochi i giovani che riescono a conseguire un diploma,
pochissimi sono quelli che si iscrivono all'Università ed ancor
meno quelli che riescono a conseguire la laurea.
Il risultato di tutto ciò, che mi pare sia anche confortato
dalle statistiche che ho letto proprio oggi sul giornale in
riferimento al convegno organizzato dall'I.R.R.S.A.E., è che noi
siamo in coda alle classifiche in tema di istruzione medio-alta,
che c'è una carenza notevole di managers e di dirigenti, con la
conseguenza che nel 1992 noi avremo moltissimi operai e tecnici
qualificati, però poi dovremo continuare ad importare chi li dovrà
dirigere e chi dovrà decidere i processi produttivi, così come oggi
l'Olivetti li fa venire da Ivrea, la Seiko dal Giappone e così
via.
E' un discorso che in parte io ho già avuto modo di fare nella
passata legislatura, soprattutto a maggio, quando abbiamo approvato
la legge sul diritto allo studio nell'ambito universitario. Quella
legge è stata poi rinviata con alcuni rilievi dal Presidente della
Commissione di Coordinamento, ma io mi auguro che l'Assessore la
voglia ripresentare al più presto per la riapprovazione. Tale legge
non è certo il toccasana di tutti i problemi, perché al massimo
potrà incentivare gli studi universitari e quindi aumentare il
numero dei possibili dirigenti di domani, invece, a mio avviso, la
soluzione ottimale resta quella di un'università valdostana, perché
la presenza dell'università porta ad incentivare anche gli studi
superiori. Oggi, molti giovani si fermano alla scuola dell'obbligo
perché non vedono alcuna prospettiva dopo il diploma o la vedono
con molta difficoltà.
Si preferisce procedere all'attivazione delle scuole dirette a
fini speciali, che sono certamente utili, ma che, a mio avviso, non
risolveranno a fondo il problema. Comunque, ciascuno ha la sua
opinione in proposito ed io non mi scandalizzo del fatto che oggi
questa nostra opinione sia perdente. Noi socialisti siamo soliti
lanciare delle idee che al primo impatto ricevono un segnale
negativo, poi col tempo vengono recepite e fatte proprie. Vorrei
ricordare che dieci anni fa eravamo tra i sostenitori
dell'autostrada, quando l'Union Valdôtaine era decisamente
contraria, mentre oggi l'Union Valdôtaine è la più fervida
sostenitrice dell'autostrada. Mi auguro che succeda la stessa cosa
per l'università.
Vorrei toccare ancora un ultimo punto: la politica delle
entrate. Si può dire che nella passata legislatura non ci sia stata
una vera e propria politica delle entrate, salvo alcuni interventi
a favore dell'autoporto. Probabilmente non c'è stata perché non si
poneva il problema di una diminuzione delle entrate. In questa
legislatura invece il problema si pone in maniera preoccupante. Al
di là di quello che dice il Consigliere Riccarand, cioè che noi
siamo una Regione troppo ricca, io penso invece che tra poco noi
diventeremo una Regione molto povera.
Ha cominciato lo Stato a tagliare i fondi agli enti locali ed in
particolare alle Regioni a statuto speciale. Mi pare che il taglio
di quest'anno si aggiri sui 35 miliardi. Se qualcuno pensa ad un
taglio "una tantum" si illude, perché la motivazione politica che
sta alla base è stata individuata nell'inizio di un processo di
contenimento della spesa pubblica, che dovrebbe essere portato
avanti sino al 1992, per cui mi sembra abbastanza logico prevedere
che ci saranno ulteriori tagli anche negli anni futuri C'è poi
un'incertezza sull'entità delle entrate dell'I.V.A. da
importazione. Io non parlo del 1992, quando in base alle voci che
circolano dovrebbero scomparire le dogane e quindi dovrebbe essere
chiuso l'autoporto, perché a mio avviso questa ipotesi non è
attendibile, nel senso che non sarà attuata nel 1992, anche se
probabilmente lo sarà verso il 2000.
E' certo però che questo processo che porta al mercato unico
europeo tende a rendere i traffici commerciali sempre più snelli e
veloci, il che vuol dire che tende ad eliminare in modo particolare
tutti gli intralci ed i controlli intermedi. Noi sappiamo che allo
stato attuale tutte le merci provenienti dalla Francia sono
costrette a fermarsi a Pollein, anche solo per effettuare delle
operazioni di transito e sappiamo che questa fermata obbligatoria
ha sempre costituito e costituisce ancora una specie di rendita di
posizione dell'autoporto, perché una parte di questo traffico
commerciale, giacché doveva fermarsi, trovava conveniente
prolungare la fermata ed effettuare anche lo sdoganamento.
Quando però verrà abolito questo controllo intermedio, così come
verranno aboliti altri controlli (e questa è l'ipotesi minima che
si prevede per il 1992 e forse sarà attuata anche prima), quando
quindi il traffico potrà scorrere velocemente attraverso tutta la
nostra Regione, magari servendosi anche dell'autostrada che noi
stiamo costruendo, allora questa rendita di posizione verrà
ridimensionata, anche se è difficile prevedere di quanto. Io dico
solo che bisogna mettere in conto che nei prossimi anni ed in modo
più marcato nel 1992 ci sarà una progressiva diminuzione delle
entrate dell'I.V.A. da importazione.
Ecco perché parlo di una politica delle entrate, proprio nel
senso che bisognerà ingegnarsi per reperire delle nuove risorse.
Uno strumento può essere quello indicato dall'Assessore:
l'applicazione dell'articolo 6 della legge sul riparto fiscale, che
non siamo ancora riusciti ad attuare dopo 6 anni e che ora invece
dovremo cercare di portare a casa. In proposito c'è chi fa una
previsione di 50 miliardi, che a me pare troppo ottimistica, anche
se comunque si tratterebbe di entrate consistenti.
E' evidente però che una politica delle entrate può essere
attuata soprattutto attraverso un’attenta politica
della spesa. Se le risorse diminuiscono, bisogna cominciare a
selezionare la spesa, preferendo gli investimenti produttivi che
consentano un maggior ritorno di carattere tributario e limitando o
cercando di limitare la spesa improduttiva, soprattutto quella
corrente che, come faceva appunto osservare il Consigliere
Riccarand (ed in parte sono d'accordo con lui) in questi ultimi
tempi si è molto dilatata.
Non sarà un'impresa facile, ma se è vero che il bisogno aguzza
l'ingegno, io dico allora che dobbiamo cominciare a renderci conto
che il bisogno c'è e sarà sempre più impellente.
PRESIDENTE:
Ha chiesto la parola il Consigliere Gremmo; ne
ha facoltà.
GREMMO (UAP):
Signor Presidente e colleghi Consiglieri, ho
chiesto alla cortesia della Presidenza di poter intervenire questa
mattina, augurandomi di non dare fastidio a nessuno e comunque se
do fastidio è meglio ancora, perché nel pomeriggio di oggi sarò
purtroppo impegnato al Consiglio provinciale di Torino. La
litigiosità dei partiti di Roma in quel di Torino è tale per cui,
in presenza di una crisi al Comune, si fa una verifica alla
Provincia, con conseguente obbligo di essere presenti per ricordare
in qualche modo che, anche dall'esempio della Valle d'Aosta e di
questo Consiglio, gli autonomisti hanno comunque un approccio ai
problemi diverso da quello del litigio per la spartizione del
bottino, che caratterizza la maggior parte della politica dei
partiti di Roma in altri luoghi.
Faccio questa osservazione non solo per scusarmi, ma anche per
ricordare un dato, che mi è parso sia sfuggito ad alcuni
Consiglieri che sono intervenuti prima di me e che hanno mosso
delle critiche. Mi riferisco al fatto che la propositività e la
serietà dell'impianto programmatico in cui sono inserite le
relazioni del Presidente della Giunta e quella dell'Assessore alle
Finanze sono sicuramente di maggiore spessore e profondità che non
da altre parti. Chiunque abbia un minimo di pratica di queste cose
in altri contesti può accorgersi che il pressapochismo e
l'incapacità di cogliere l'essenza dei problemi la fanno da
padroni; mentre qui in Valle d'Aosta io, ultimo arrivato, ho potuto
cogliere questa diversità e questa profondità nell'approccio ai
problemi.
Mi spiace particolarmente poi non essere qui nel pomeriggio di
oggi, perché voterei a favore delle proposte contenute nei due
provvedimenti e senza bisogno di contrattare il voto, con una
specie di piccolo mercato, come ha fatto il Consigliere Riccarand,
nel senso che se io sono favorevole non subordino il voto al fatto
di chiedere attenzione per delle proposte in qualche modo
propagandistiche, che non avrebbero la possibilità e mi auguro
neppure l'opportunità di essere accettate. Credo francamente che
subordinare il voto ad una contrattazione che chieda alla Regione,
ad esempio, di accollarsi le spese di una ferrovia proprio nel
momento in cui la ferrovia non si qualifica come una brava madre,
nei cui confronti lo Stato patrigno non interviene, ma si qualifica
come una controparte con la quale dovremmo aprire un contenzioso di
tipo politico, sarebbe un modo sbagliato di affrontare il problema
della ferrovia.
Andare a dire che noi dovremmo intervenire sul Parco Nazionale
del Gran Paradiso, accollandoci degli oneri, invece di aprire un
contenzioso di tipo politico, rispetto ad uno Stato che proprio su
quel tema fa pagare alla nostra gente l'esistenza e la permanenza
di norme desuete ed inaccettabili, francamente non mi sembra che
sia la strada migliore da seguire.
Sono quindi rammaricato del fatto di non poter esprimere oggi il
mio voto, che sarebbe comunque favorevole, anche perché io ho colto
due dati che mi paiono importanti, uno nella relazione del
Presidente, che è di carattere più generale e politico, e l'altro
nella dettagliata ed eccellente relazione dell'Assessore alle
Finanze.
Qual è il dato di fondo che io ho colto e che mi sembra
importante nelle affermazioni del Presidente? Proprio il fatto che
tutto l'impianto programmatico, per quanto attiene alle volontà di
intervento finanziario della nostra Regione, è calato in un
contesto di prospettiva europea. Certo tutti sono capaci a farsi i
gargarismi con la parola Europa. Ho sentito persino il Consigliere
Aloisi parlare di una nuova Europa ed in effetti anche nei progetti
di Adolf Hitler rientrava il discorso relativo ad una nuova
Europa.
Ripeto che tutti sono capaci di farsi i gargarismi con la parola
Europa, ma riesce difficile poi capire che cosa si vuole dietro
questa affermazione. Quello che dice il Presidente della Giunta, e
che a me pare il dato più importante, è il fatto di essere capaci
di voler parametrare le esigenze di una comunità che, malgrado
tutti i tentativi per disgregarla, ancora non è disgregata, vuole
arrivare all'appuntamento europeo con la schiena diritta, cioè
rivendicando una serie di cose che questa comunità, e non altre (ci
si può rammaricare, se proprio si vuole, del fatto che le altre
comunità ancora non le abbiano), è riuscita a mantenere.
E' il discorso dell'autonomia, è il discorso dell'identità
linguistica, che spiace al Consigliere Aloisi, è il problema di una
comunità che, malgrado i pluriennali e continui tentativi del
potere centrale, ricordati più volte, di limare, negare o limitare
la sua autonomia e la sua capacità, riesce comunque a resistere ed
a mantenere la propria aggregazione. Allora, secondo me, l'impianto
di fondo che ci interessa è l'aver riproposto questa vocazione di
tipo europeo come asse centrale su cui parametrare gli interventi
possibili.
Il mio intervento di ieri è stato definito provocatorio dal
Consigliere Aloisi. Volendo ricorrere ad una definizione, io
chiamerei separatistico proprio il suo intervento di oggi, perché
egli ha fatto un discorso che non si ferma a Pont-Saint-Martin, ma
addirittura in questa sala. Ha detto infatti: "In Valle d'Aosta non
va bene niente, tutto è pieno di clientele. In Valle d'Aosta, per
carità!, non funziona niente, non decolla questo e non decolla
quell'altro, siamo tutti in crisi e la gente sta male!".
Scusi, Consigliere Aloisi, ma non mi pare che oltre
Pont-Saint-Martin si sia proiettati immediatamente in un contesto
stratosferico di tipo consumistico-americano, in cui non c'è la
disoccupazione, non c'è la crisi industriale, la gente sta
benissimo, sono tutti soddisfatti, non ci sono problemi... Ma
scherziamo? Semmai il problema è l’opposto: noi
paghiamo qui, malgrado la tenacia, la forza e la capacità di tenuta
che abbiamo, il fatto che ci vengono caricati dei danni, delle
colpe e delle arretratezze che persistono da altre parti.
E' questo il discorso relativo al proiettarsi in una visione di
tipo europeo, per non essere trascinati a fondo.
Ma vogliamo finalmente dire con grande chiarezza, come è stato
ricordato da altri colleghi ed in un modo sicuramente più
articolato di quanto possa fare io, che noi oggi dobbiamo farci
carico di una serie di incombenze, che però noi riusciamo (o meglio
l'Amministrazione riesce) a gestire egregiamente, proprio perché lo
Stato è in esse completamente latitante?
A proposito della questione della ferrovia, richiamata dal
Consigliere Riccarand, prima dicevo che, se noi oggi siamo
penalizzati anche nei collegamenti ferroviari, ciò dipende dal
fatto che, come al solito, la politica nazionale, cioè quella che
prevale nel Governo centrale, penalizza la nostra zona. A questo
punto quindi il discorso non è quello di venire qui, come ha fatto
il Consigliere Aloisi, per cercare in qualche maniera di
estremizzare delle situazioni di disagio, che, per carità!, pure
permangono e che in qualche maniera vanno corrette, migliorate ed è
sicuramente nostro compito e nostra volontà correggere.
Il problema, invece, è di capire che in questo contesto ed in
questa situazione la Regione non riesce a fare meglio e di più,
proprio perché i rapporti attuali, caratterizzati dalla mancanza di
un’autonomia che vada avanti, impongono delle
strettoie: sono le famose "forche caudine", sotto le quali si è
costretti a passare di volta in volta. Se non esistesse questo
contesto, che non è di tipo europeo, certamente la situazione
sarebbe migliore. Ecco che allora, secondo me, ha fatto bene il
Presidente della Giunta a richiamare la necessità di inquadrare
tutte le nostre propositività in una visione di tipo europeo.
Ma che cosa vuol dire "visione di tipo europeo"? Io ho sentito
una polemica veramente passatista, inaccettabile e da "ancien
régime" (da notare che non mi riferisco a quello precedente la
Rivoluzione francese, ma a quello precedente la Resistenza) da
parte del Consigliere Aloisi. Forse non tutti si sono accorti che
egli appartiene ad una forza politica che nel suo simbolo
elettorale ha una cassa da morto, perché il simbolo originale del
Movimento Sociale Italiano riproduce appunto la cassa da morto del
catafalco di Benito Mussolini, da cui esce il tricolore. Confesso
di occuparmi, sia pure modestamente, di ricerche storiche e
conservo, e ne farò omaggio al Consigliere Aloisi, uno dei primi
simboli elettorali del M.S.I., dove appunto c'è una cassa da morto,
un po' stilizzata e modernizzata, da cui esce una fiamma.
Capisco quindi che a Bolzano quelli che hanno votato per
l’M.S.I. hanno guardato più la fiamma che il
catafalco, anche perché non si accorgevano che era un catafalco; ma
mi fa specie sentire qui un richiamo a delle cose che non hanno più
nessun senso, come, ad esempio, alla Nazione italiana. Io leggo
abbastanza la Costituzione, ma essa giustamente non si azzarda a
parlare di Nazione italiana, perché parla di Repubblica italiana,
una ed indivisibile. Io sono d'accordo e giurai qui fedeltà alla
Repubblica e non ho nessuna...
( . . . Interruzione del Consigliere ALOISI .
No, no. Per carità! Lei del resto non può dire il contrario. Non
ho nessuna difficoltà a ricordare ed a riaffermare di aver giurato
fedeltà alla Repubblica, unica ed indivisibile, che ha al suo
interno varie nazioni e vari popoli. Come esistono vari Stati che
sono plurinazionali, così lo Stato italiano, o la Repubblica
italiana, è plurinazionale ed al suo interno, anche se a lei può
non piacere, quella che viene chiamata "Nation Valdôtaine" ha in
qualche modo una sua configurazione, se non altro da un punto di
vista culturale, etnico e della tradizione delle istituzioni.
Quella che prima lei chiamava "Nazione italiana", ma che in
realtà è lo "Stato italiano", è bella, importante e funziona bene
perché è fatta di diversità e ricchezza. E' fatta di diversità
sicuramente, ma è tutto da vedere che sia fatta anche di
ricchezza.
A questo punto arrivo ad una osservazione che mi è parsa
centrale nella relazione dell'Assessore alle Finanze. Secondo me
egli ha ben centrato il problema politico che in qualche modo ci
interessa, quando, tra le varie osservazioni puntuali che ha fatto,
ne ha proposta una che deve essere ripresa e tenuta nel debito
conto nel corso del dibattito in corso. Cosa ha detto l'Assessore?
Egli ha detto che spesso, nei dibattiti che si fanno in giro (e
che, per la verità, dopo aver sentito il Consigliere Riccarand,
sentiamo anche qui) sulla Valle d'Aosta, intesa come Regione molto
ricca, tale comunque da sembrare la figlia prediletta dello Stato
italiano, ci si dimentica che lo Stato italiano non regala nulla
alla Valle d'Aosta, ma di volta in volta viene costretto, forse
perché qui esiste (meno male!) una grossa coscienza autonomistica,
a rispettare i patti che ha sottoscritto.
Ricordava opportunamente l'Assessore alle Finanze che invece
questo non accade, anzi accade esattamente il contrario in altre
ben viste e benamate regioni. Qual è il problema? Il problema è che
qui si vanno a cercare le pulci perché la Valle d'Aosta rivendica
quello che le spetta, cioè quei patti scritti (perfino gli antichi
romani che, da questo punto di vista, non erano poi il massimo,
dicevano: "pacta sunt servanda") che di volta in volta è riuscita a
strappare, ma naturalmente poi sono tutti pronti a dire: "Ecco, la
Valle d'Aosta ne trae benefici e gode di questi privilegi!".
Ma l'Assessore ha fatto bene a ricordare che non si va a vedere
come, per una serie interminabile e sterminata di interventi e di
nuovi provvedimenti, altre Regioni sono beneficate in un modo
sproporzionato rispetto a quanto possiamo essere sproporzionati
noi. Non voglio andare tanto distante, ma sul giornale di ieri
leggiamo che l'Irpinia, che per quanto concerne popolazione ed
estensione geografica può essere rapportata alla Valle d'Aosta, in
seguito al terremoto ha ricevuto:
"...uno stanziamento iniziale di 35.000 miliardi, che sono
lievitati a 63.000 miliardi, solo 50.000 dei quali destinati alla
ricostruzione delle zone terremotate, mentre gli altri 13.000
all'area di Napoli. E' una cifra enorme che rischia di essere
inghiottita senza controlli...".
Quando noi leggiamo certe critiche al fatto che la Valle d'Aosta
rivendica qualche cosa di fronte allo Stato, perché ci
dimentichiamo sempre che, vuoi con la questione del terremoto, vuoi
con le autostrade, vuoi con l’I.R.I., con
l’E.N.I. o con quella che prima era la Cassa per il
Mezzogiorno e che adesso non esiste più come tale, vuoi con il
Fondo di solidarietà e vuoi con 10.000 altre voci, altre Regioni
ricevono proporzionalmente delle cose sproporzionate rispetto a
quello che riceviamo noi? Questo vuol dire che il ragionamento
viene fatto in perfetta mala fede, cioè in qualche maniera si va a
fare una critica al sistema di rapporto fiscale tra la Valle
d'Aosta e lo Stato, per cercare di attentare, perché questo è il
vero discorso, all'identità autonomistica ed alla volontà
autonomistica della Valle. A Torino, infatti, mi capita spesso di
sentir dire da politici di vari partiti: "Voi avete così tanto e
volete ancora di più? Ma voi, su lì in Val d'Aosta, state bene,
siete ricchi ed avete tutto quanto...".
Un momento, ma andiamo un po' a vedere se è proprio vero che il
rapporto con lo Stato è così idilliaco e piacevole, perché semmai
potrei dire che è vero il contrario. Ha fatto bene, quindi,
l'Assessore a ricordare questo aspetto, che può essere interpretato
come un richiamo di tipo politico, alla cui base si situa e viene a
collocarsi un particolare ragionamento, che deve poi essere
parametrato rispetto a quello che andremo a fare.
Il Consigliere Pascale ha fatto bene a ricordarci un dato
importante, cioè che purtroppo è prevedibile che nei prossimi anni
i tagli nella spesa pubblica aumenteranno, perché lo Stato andrà
avanti in questa direzione. E' logico prevederlo, ma è grave
doverlo prevedere perché ciò significa che dovremo attrezzarci (e
qui arrivo in qual che modo al discorso che prima il Consigliere
Riccarand ha ritenuto di dover inserire nel suo intervento) per
reperire quelle famose nuove entrate e nuove possibilità di
prelievo, già ricordate in qualche modo.
Il fatto però che noi dobbiamo prevedere che lo Stato ci dovrà
di nuovo colpire, pone in qualche maniera un problema ideale.
Scusate, ma quelli che l'altro giorno a Roma hanno fatto la marcia
contro il fisco gridavano lo slogan: "Pagare meno e pagare tutti".
Benissimo, ma allora cominciamo a far pagare davvero, cominciamo
cioè a dire che quella rivendicata diversità e ricchezza di cui
parlava il Consigliere Aloisi è un aforisma per nascondere invece
il fatto che esistono delle Regioni che hanno dei privilegi reali
ed effettivi in tutte le cose, mentre ci sono delle Regioni che
riescono a difendersi ancora molto poco, nonostante la barriera
giuridica dello Statuto speciale.
Mi scusi l'inciso, Consigliere Aloisi, ma lei richiamava quello
che io preferisco chiamare "Sud-Tirol", perché amo la storia e non
la propaganda, e invece lei chiama "Alto Adige", come lo studioso
Tolomei, che si era addirittura inventato 2000 nomi che poi aveva
appiccicato alle varie località del "Sud-Tirol". Ebbene, se nel
"Sud-Tirol" esiste una situazione in cui una popolazione è riuscita
con intelligenza giuridica ad inventare il "pacchetto", che è uno
dei pochi sistemi che consente alla gente locale di non essere
scippata dei posti pubblici, delle case popolari e persino della
possibilità di decidere in casa sua della propria identità
linguistica, se quindi la popolazione del "Sud-Tirol", con
l'intelligenza tutta teutonica che noi latini o galli non abbiamo,
è riuscita a trovare un marchingegno che ha messo nell'angolo lo
Stato, costringendolo ad accettare l'identità sudtirolese, non l'ha
mica fatto per caso. Quella gente l'ha fatto perché si rende conto
che l'autonomia non è soltanto una parola da usare in campagna
elettorale o quando si vogliono lusingare in qualche maniera i
movimenti autonomistici. L'autonomia è la capacità di trovare la
maniera di andare a contrastare comunque le pretese di uno Stato
squilibrato e sbilanciato.
Non possiamo negare, infatti, che oggi lo Stato italiano ha
veramente un occhio di riguardo per certe situazioni, realtà ed
aree geografiche, mentre ha un occhio rapace verso altre aree. A
questo punto vengo al discorso, fatto anche un’altra
volta, dal Consigliere Riccarand e che secondo me va ripreso perché
ci interessa da vicino.
Il Consigliere Riccarand diceva che il contribuente piemontese è
il più tartassato dallo Stato e l'altra volta ricordava molto più
compiutamente lo studio del Dott. Benedickter, nel quale si
sostiene in realtà che il problema non è soltanto del Piemonte, ma
anche della Lombardia, della Liguria e del Veneto, cioè delle
quattro grandi Regioni che in realtà sono i veri pilastri su cui
poggia tutta la macchina impositiva dello Stato. Il Consigliere
Riccarand dice: "Va bene, a questo punto c'è una situazione per cui
qualcuno è più castigato, mentre qualche altro lo è meno" e non a
caso indicava il Molise come una delle Regioni privilegiate.
Continuando a pensare che sia un problema politico, io dico che,
se è vero che oggi esistono quattro Regioni dello Stato italiano
che, a ben vedere, mantengono tutti quanti, la Valle d'Aosta deve
cercare (in questo concetto vedo un discorso europeo) di avere il
potere (a lunga scadenza, me ne rendo conto), la possibilità e la
forza di allacciare dei rapporti diversi rispetto a queste Regioni.
Voglio dire che se noi sappiamo (ce l'ha ricordato il Consigliere
Pascale e ce lo hanno ricordato i fatti) che a lunga scadenza
avremo delle perdite di risorse, noi dobbiamo avere la possibilità
di impiantare un discorso di tipo federalistico nello Stato
italiano, per dire, ad esempio, che se noi ed il Piemonte, o se noi
e la Lombardia, o se noi e le altre Regioni europee riuscissimo,
anche dal punto di vista dei soldi e della finanza, ad impiantare
dei rapporti diversi, dando a queste Regioni delle cose diverse che
abbiamo, noi potremmo reperire delle nuove risorse.
Questo non lo possiamo fare, perché l'attuale sistema, per cui
tutto deve passare solo per Roma, impedisce anche solo di pensare a
questa opportunità. Ma io voglio dire, ad esempio, che se noi, che
siamo una delle Regioni che dà al potere centrale delle entrate
enormi per quanto riguarda lo sfruttamento delle acque, andassimo
ad impiantare (e bisognerà farlo) un rapporto diverso rispetto a
queste risorse, noi cominceremmo a porre le basi per reperire,
anche se a lunga scadenza, quei fondi che, secondo tutte le
previsioni negative, ci troveremo a dover pagare.
Non è affatto giusto trovarsi nelle condizioni di essere
considerati dei privilegiati, quando poi in realtà veniamo
regolarmente defraudati proprio in certi settori di nostre
ricchezze (non è per merito nostro, ma le ricchezze sono comunque
nel nostro territorio).
Mi scuso se, parlando come sempre alla buona anche perché non
sono capace a farmi scrivere i discorsi e dico sempre alla buona
quello che penso, ho appunto pensato di richiamare l'attenzione
sulle due o tre cose cui sono stato sollecitato dal dibattito di
questa mattina e dalle relazioni di ieri.
Tra le tante critiche sono volate anche parole secondo me non
accettabili, perché ho sentito addirittura parlare di clientelismo.
I colleghi che ne hanno parlato evidentemente non conoscono o
fingono di non conoscere la situazione di certe Regioni o di certe
zone. Qui si contrabbanda per clientelismo il fatto che giustamente
si ha attenzione per certe realtà, per certe istanze e per certe
cose.
Qualcuno ha voluto fare della demagogia parlando di non meglio
precisati ceti deboli, quando invece sarebbe stato interessante
precisare l'identità dei ceti deboli. Personalmente avrei preferito
sentire elencare in modo dettagliato, anche per una ragione
sociologica, i ceti considerati deboli, che, stando alle accuse di
qualcuno, sarebbero oggetto di mancanza di attenzione da parte
dell'Amministrazione. Sarebbe stato interessante conoscere chi sono
per davvero oggi nella nostra società i ceti deboli: se sono quelli
che vengono assistiti dalla mattina alla sera a tempo pieno o se
non è invece il vecchio montanaro valdostano, che non chiede niente
a nessuno e che vive magari tirando la cinghia (qualcuno parlava di
austerità) per non correre il rischio di fare la brutta figura di
andare a chiedere.
Una delle grandi lezioni di civiltà che da bambino ho imparato
su queste montagne, e non me la sono dimenticata per tutta la vita,
è stata quella relativa alla grande capacità di questa gente, e non
di altre, di riuscire ad aggiustarsi da sola, di riuscire magari a
rinunciare all'effimero od a chissà che cosa, pur di non dover
abbassare la testa ed umiliarsi. Mi rendo conto che questi discorsi
sono di difficile comprensione per qualcuno; mi sembra impor tante
però ribadire che il richiamo all'autonomia deve avere delle gambe,
delle quali tuttavia si dispone solo nella misura in cui si ha
questa volontà di proiettarsi in un contesto europeo, che non è un
contesto di Stati o di accettazione dello "status quo", come non lo
è nel modo più assoluto neppure l'accettazione di quello che ci
viene fatto passare sulla testa.
Ieri, il Presidente della Giunta Rollandin, con un discorso da
statista, ha richiamato il fatto che la nostra Regione troppe volte
viene marginalizzata rispetto alle sue reali aspirazioni, anche per
quanto attiene all'affermazione del suo essere nel contesto degli
altri popoli, non solo europei. Ha fatto bene, anzi bisognerà
continuare ad insistere ed a battersi sull'oggetto di quel
richiamo, perché il problema è essenzialmente questo: alla caduta
delle barriere (che poi cadranno fino ad un certo punto) noi non
vogliamo ritrovarci in una situazione che veda scorrazzare
attraverso la Valle d'Aosta non soltanto i TIR, ma chissà chi
altri. Noi non vogliamo arrivare ad un'Europa nella quale questa
nostra terrà sarà considerata una specie di terra di nessuno e
nella quale chiunque potrà spadroneggiare apertamente.
Il modello (perché qui bisogna porre anche il problema dei
"modelli") di Europa che ci interessa è quello cantonale elvetico:
un modello in cui sono i piccoli popoli, le piccole autonomie e le
piccole realtà ad essere protagoniste e non comprimarie, comparse
od entità marginali.
In questi giorni sono stato alcune volte a Roma, dove ho notato
che tra il personale politico dei partiti prevale tendenzialmente
una strana mentalità, quella cioè di considerare in qualche maniera
marginale e periferica questa Valle d'Aosta: "Ah, lei arriva da
Aosta, da quella sperduta Valle dell'impero?". Il problema invece è
che noi dobbiamo cominciare a pestare i piedi e ad essere fermi sul
concetto che, semmai, sono marginali quelle Regioni o quelle parti
dello Stato italiano che non sono allineate con i modelli
comportamentali di vita e di cultura europei.
Noi siamo al centro dell'Europa e lo siamo perché abbiamo voluto
e vogliamo difendere un'identità. Altri, che non hanno identità o
che hanno delle identità... Permettetemi, ma ho letto sul giornale
di questa mattina che a Palermo o a Napoli un sindacalista si è
permesso di inneggiare alla mafia in un pubblico comizio!
Francamente, se queste sono le ricchezze culturali delle quali
parlava prima il Consigliere Aloisi, io rivendico il diritto di
sentirmi estraneo ad esse.
Si dà atto che alle ore 11, 34 riassume la Presidenza il
Presidente BICH.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Anch'io voglio partire da un'osservazione
dell'Assessore alle Finanze, che ha avuto l'onestà di chiarire fin
dalla prima frase della sua relazione che il bilancio di previsione
per il 1989 non presenta grandi novità. Noi condividiamo questa
affermazione, anche se non possiamo fare a meno di sottolineare che
ci saremmo aspettati un bilancio con qualche necessaria novità,
visto appunto che si tratta di un bilancio che segue l'avvenuta
convergenza intorno ad un programma che ha reso possibile la
costituzione di una nuova maggioranza e visto che si tratta di un
bilancio che è destinato al primo dei quattro anni fatidici che ci
separano dal 1993.
L'Assessore Voyat dice che questo bilancio vuole essere un segno
di continuità con l'azione della passata legislatura. Saremmo
curiosi di sapere cosa ci hanno effettivamente trovato di nuovo
alcune forze, anche perché mi pare che le cose individuate dal
Consigliere Pascale non siano in grado di farci dire che si tratti
di un bilancio diverso da quello contro il quale i socialisti hanno
votato lo scorso anno.
Questo bilancio segue infatti lo stesso binario e la stessa
logica dei bilanci degli ultimi cinque anni: è tutto concentrato
sul presente, manca di ogni visione programmatica, è tutto
finalizzato ad una gestione ordinaria del potere e tradisce le
stesse indicazioni programmatiche che sono state enunciate ieri dal
Presidente della Giunta, perché c’è un abisso tra le
sue dichiarazioni e la realtà del bilancio. Con questo documento
non si governa la realtà della nostra Regione, ma si asseconda una
corrente, si va incontro ad un tipo di società che io credo debba
meritare qualche discussione.
La stesura delle entrate è ordinaria e ripetitiva. Ancora una
volta si iscrive tra le entrate un mutuo di 166 miliardi e
l'Assessore ha avuto l'onestà di confessare che probabilmente non
verrà stipulato, perché in realtà la cassa non piange e ciò è
dimostrato dal fatto che ancora una volta si sono dovuti prevedere
due capitoli, uno di 200 miliardi e l'altro di 150, sui quali far
stazionare, ma senza interessi, i fondi provenienti dallo
Stato.
Io direi che è ordinario e ripetitivo anche il discorso
sull'avanzo di amministrazione per il 1988, che questa volta viene
presentato addirittura come un disavanzo. Il metodo per trasformare
un avanzo in disavanzo è molto semplice: basta far figurare tra le
uscite delle somme che sono state solo impegnate, nel senso che
sono state trasferite dalle casse regionali a quelle della
Finaosta. L'Assessore ha detto che la capacità di spesa di questa
Regione è di circa il 50%. Dalle ultime notizie che abbiamo avuto,
sembra che anche alla Finaosta le cose non vadano molto meglio:
essa avrebbe circa 250 miliardi depositati in banca ed altri 130
circa depositati in titoli. Io mi chiedo che vantaggio ci sia nel
far sparire l'avanzo di amministrazione dal bilancio regionale, per
nasconderlo nelle casse della Finaosta, la cui azione in tutti
questi anni non è stata sicuramente all'altezza dei compiti che
questo Consiglio regionale le aveva voluto attribuire.
Probabilmente non è sbagliata la considerazione fatta da
qualcuno tendente ad ipotizzare che qualche ex Assessore ci abbia
guadagnato nel lasciare un assessorato scomodo per essere messo
invece a capo di una struttura che è meno controllabile degli
assessorati e che gestisce più quattrini di qualsivoglia
assessorato della Regione.
In ogni caso noi vogliamo sottolineare il fatto che i 400
miliardi passati dalla cassa regionale a quella della Finaosta, non
devono restare lì nascosti, ma devono essere tenuti ben presenti,
perché sono comunque un elemento che rivela le difficoltà di spesa
e di realizzazione di questa Amministrazione regionale, che sembra
ancora lavorare con la velocità della penna d'oca invece che con
quella del computer.
Dall'esame delle imposte di entrata si desume ancora, com'è
riconosciuto dallo stesso Assessore alle Finanze, il ruolo centrale
che viene giocato dall'I.V.A. d'importazione, prevista in 317
miliardi, pari al 50% circa delle entrate del riparto e ad oltre un
terzo di tutte le entrate. Evidenziamo anche noi, com'è già stato
fatto da altri Consiglieri, la necessità che ci si impegni un
po’ più seriamente nella materia dell'acquisizione
di nuove entrate, perché non è credibile che, da 10 anni in qua,
nel bilancio regionale si trovino tutti gli anni 20 milioni
destinati all'accertamento delle entrate (a parte il fatto che
questa cifra non è molto rilevante), mentre in realtà non si fa
molto per accertare questa benedetta IRPEF che è versata per i
dipendenti da aziende che hanno la sede fuori dalla Valle
d'Aosta.
Comunque noi diciamo che il discorso sull'I.V.A. dell'autoporto
è nodale per una valutazione corretta di questo bilancio. Se
riprendiamo il calcolo che era stato fatto prima dal Consigliere
Riccarand e togliamo dalle entrate della Regione la parte relativa
alle contabilità speciali e quella relativa al mutuo, rimangono 887
miliardi, che dovrebbero costituire la configurazione effettiva
delle entrate attuali. Se, per ipotesi, da questi 887 miliardi si
sottraggono i 317 miliardi dell'I.V.A. da importazione, si arriva a
570 miliardi, cioè ad una cifra che supera di poco la previsione
attuale delle spese correnti, che è di 533 miliardi.
Con l'andamento attuale delle spese correnti, le entrate della
Regione dell'anno prossimo, senza conteggiare l'I.V.A.
dell'autoporto, diventeranno pari o inferiori alla quantità oggi
destinata alle spese correnti. Noi diciamo che questa
preoccupazione non deve essere solo nostra e deve essere ben
chiaro, com'è stato riconosciuto da tanti Consiglieri, che i
processi di unificazione europea porteranno prima o poi (il
Consigliere Pascale dice nel 2000 ed io mi auguro anche nel 2010)
ad una riduzione o ad una cancellazione di questa entrata così
importante per il nostro bilancio.
Da anni andiamo ripetendo, ed a costo di essere noiosi lo
ripetiamo anche oggi, che i fondi dovuti all'I.V.A. da importazione
non dovrebbero essere immessi nel calderone generale delle entrate
per essere dispersi nei tanti rivoli della spesa, ma dovrebbero
essere finalizzati. A nostro giudizio non è un segno di
responsabilità utilizzare oggi le risorse disponibili senza
preoccuparsi di quale traccia esse potranno lasciare nella Valle
d'Aosta di domani. Questi fondi derivanti dall'I.V.A. da
importazione, a nostro giudizio, avrebbero dovuto essere
prevalentemente destinati a progetti speciali, a progetti che
modificano la struttura economica della Regione o perlomeno la
qualità della vita della Regione.
Con 300 miliardi all'anno si sarebbero potuti risolvere alcuni
dei grandi problemi che ancora ha la Valle d'Aosta, come ad esempio
quello della proprietà dell'ospedale regionale, si sarebbe potuto
intervenire nel campo delle ferrovie e risolvere la questione del
risanamento del centro storico di Aosta.
Ieri il Presidente della Giunta ha detto delle cose che possono
essere con divise sia nell'impostazione sia nel modo di affrontare
i problemi, ma in questo bilancio, a nostro giudizio,
c’è un assoluto distacco tra queste dichiarazioni e
la realtà delle cifre. Si è parlato, ad esempio, di investimenti
nel campo della cultura, cosa per la quale noi siamo molto
d'accordo. Ebbene, le spese per la cultura sono aumentate, ma
soltanto perché si tratterà di pagare i 19 miliardi dovuti agli
insegnanti dopo l'approvazione della legge sull'indennità di
bilinguismo. Per il settore formativo relativo all'istruzione,
quindi non alla formazione professionale, sono stati stanziati
invece soltanto 500 milioni sui fondi globali. Noi chiediamo che
cosa si ha la pretesa di fare con 500 milioni, perché con una cifra
del genere si riescono ad organizzare soltanto tre convegni od a
pagare l’assistenza lavori di un professionista di
un certo impegno.
Se pensiamo di elevare il livello della qualificazione culturale
e professionale dei nostri giovani con questo tipo di investimenti,
siamo ben lontani dalle necessità. D'altronde è già stato
sottolineato che, mentre si parla di rilancio della cultura,
diminuiscono gli investimenti nelle biblioteche, per le quali (e mi
auguro che l'Assessore mi vorrà rispondere in merito) si scende da
850 milioni a 600.
Voglio poi dire chiaramente ai compagni socialisti che è
completamente dimenticato il punto del diritto allo studio, per il
quale, oltre alle somme previste per i normali assegni di studio,
non c'è assolutamente nulla. Se veramente si vuole fare uno sforzo
per l'istruzione, se veramente si vuole prendere a cuore il
problema che i giovani studenti valdostani che si iscrivono
all'università sono circa la metà di quelli delle altre Regioni,
noi ci chiediamo quale provvedimento vogliamo prendere. Non è forse
il caso di pensare a corsi particolari di livello universitario
adatti a questa Regione? Non è forse il caso di pensare comunque ad
interventi, a favore dei giovani che frequentano l'università, ben
più consistenti di quelli che si trovano in questo bilancio?
Inoltre, sempre per ciò che riguarda la cultura, nella passata
legislatura i compagni socialisti avevano fatto una grande
battaglia per un auditorium o per un teatro: in questo bilancio non
vediamo nulla del genere, perché non ci sono somme che consentano
di iniziare la costruzione di una simile struttura e ci piacerebbe
sapere qualcosa in merito.
Il Presidente della Giunta ha anche parlato di grandi progetti
che riguardano Aosta, alcuni dei quali sono già stati presentati al
pubblico nel corso di quella serie quotidiana di convegni durante
la campagna elettorale. Noi vorremmo sapere in quale parte di
questo bilancio sono collocate le risorse che si vogliono
destinare, ad esempio, al progetto di piazza Narbonne o di un nuovo
stadio, perché qui non vediamo una sola lira.
Sempre il Presidente della Giunta ha ancora parlato di uno
sforzo per investimenti nelle infrastrutture. Noi vorremmo sapere
se si intende dare il via ad un rapido intervento per la
metanizzazione con quei 100 milioni all'uopo stanziati
nell'allegato 8. Siccome per le reti secondarie serviranno circa 50
miliardi, stanziando solo 100 milioni all'anno forse in 500 anni
riusciremo a terminare il processo di metanizzazione. Con questo
bilancio, quindi, sicuramente non si dà un colpo deciso alla
predisposizione delle reti secondarie del metanodotto.
E' poi diventata un fiore all'occhiello dell'Assessore
all'Industria, Commercio, Artigianato e Trasporti la questione
della realizzazione del traforo ferroviario Aosta-Martigny. Prima
di tutto noi vorremmo sapere quali rapporti sono stati presi con le
Regioni confinanti dell'Italia e della Svizzera per ciò che
riguarda la possibilità effettiva di andare avanti con questo
progetto; visto che abbiamo ricevuto una convocazione da parte
della Regione Piemonte che ci invita ad un convegno per la
realizzazione del Sempione, ciò significa che il Piemonte dovrebbe
preferire il traforo del Sempione. Noi vorremmo sapere quali fondi
ci sono in bilancio per progetti che consentano di fare dei
progressi in questa direzione e quali rapporti abbiamo stabilito e
con chi in questo senso.
Noi diciamo che c’è un distacco tra le parole ed
i fatti non soltanto nel capitolo delle infrastrutture, perché
anche in altri capitoli che riguardano altri Assessorati c'è questo
tipo di distacco. Vogliamo sottolineare, come ha già fatto il
Consigliere Pascale, che quest'anno la percentuale di spesa per
l'Assessorato ai Lavori Pubblici è calata dal 13,1% all'8,5% e che
sono anche calati gli stanziamenti per l'Assessorato alla Sanità ed
Assistenza Sociale, che scendono dal 16,2% al 15,2%. Siccome
abbiamo avuto l'impressione che questa scelta sia dovuta ad una
sorta di penalizzazione di una forza politica all'interno della
maggioranza, vorremmo perlomeno essere smentiti su questo
punto.
Diciamo invece che esiste un problema di sostanza, che è quello
degli investimenti nelle strutture ospedaliere, per le quali sono
stanziati 2.950.000.000 che serviranno, come è stato detto in
Commissione, per la centrale termica e per il risanamento delle
sale operatorie. E' chiaro che se non si riscaldano le sale in cui
ci stanno i malati e se non si risanano le sale operatorie,
indubbiamente si rischia di avere problemi di una certa natura, ma
non credo che questi possano essere definiti interventi per le
strutture ospedaliere. Non si trova nulla, invece, in questo
bilancio, né per il progetto di un nuovo ospedale, di cui ha
parlato (ma non so a che titolo, per cui lo chiedo al Presidente
della Giunta) il Comitato di Gestione dell'U.S.L., né per il
progetto di una ristrutturazione del Mauriziano, già studiato
invece dalla passata Amministrazione. Noi vorremmo sapere in quale
parte di questo bilancio sono queste somme e come si pensa di
affrontare questi problemi, perché non vorremmo che si continuasse
nell'attuale situazione, che ha il solo risultato di favorire la
crescita di strutture di cliniche e di centri di iniziativa
privata.
Il Presidente della Giunta ha parlato anche di assistenza agli
emarginati, ai quali ha fatto alcuni cenni nella sua relazione.
Ebbene, nel bilancio il settore 2.2.3.4., quello destinato ai
servizi sociali, scende da 7 miliardi a 3, per cui, anche se si
recuperano i 2 miliardi presenti nell'allegato 8, si arriva a 5
miliardi in tutto, con un'evidente riduzione. Nei conti sui servizi
sociali mancano le somme necessarie per coprire del tutto le spese
previste dalla legge n. 93 per i servizi agli anziani, nel senso
che mancano 5 o 6 miliardi, perché tra le somme stanziate nei vari
capitoli e quelle nell'allegato si arriva a 10 miliardi, quando ne
occorrono circa 15 o 16.
In questo bilancio diminuiscono anche gli stanziamenti per gli
interventi per la prevenzione e cura delle tossicodipendenze: si
passa dai 47 milioni ai 7 milioni. Non c'è traccia di un
provvedimento che noi abbiamo richiesto e che continuiamo a
richiedere per cercare di garantire un minimo vitale ai pensionati
a basso reddito. In questo bilancio sono previsti soltanto 50
milioni per la lotta contro l’AIDS.
Nella parte della promozione sociale, per combattere il disagio
giovanile e per favorire iniziative socio-educative si destinano
solo 100 milioni. Io mi chiedo se questo intervento possa
giustificare tutte le belle cose che sono state dette dal
Presidente della Giunta nel suo intervento. Io mi chiedo che cosa
contenga questo bilancio di non ripetitivo, di non dovuto a spese
correnti, da anni ormai crescenti, e che stanno portando alla quasi
completa copertura delle entrate prevedibili per il futuro.
Cerco di dare delle spiegazioni sul distacco tra ciò che si dice
e quello che invece poi concretamente si scrive nel bilancio. Noi
abbiamo l'impressione che questa Giunta regionale, invece di
governare, preferisca seguire la corrente, preferisca cioè seguire
modelli culturali e valori massificanti che hanno preso Diede e che
non vengono sufficientemente contrastati. Anche in questa Regione
alcuni modelli che puntano alla ricerca del successo, alla ricerca
della ricchezza comunque acquisita, alla ricerca del lavoro facile
e ben pagato hanno conquistato posizioni su posizioni e noi non
vediamo nella ispirazione ideale di questa Giunta, al di là di
alcune proclamazioni di principio, un indirizzo vero, che guardi al
principio di solidarietà.
Se si vuole governare questa Regione, noi crediamo che non basti
assecondare le tendenze, ormai generalizzate in Italia ed in tutto
l'Occidente, di un processo di massificazione che ci provengono
dall’esterno, ma riteniamo che occorra metterci
anche qualcosa di nostro. Da questo punto di vista, però, non
vediamo alcun impegno.
Seconda questione che noi addebitiamo e che, al di là delle
cifre, ci induce ad esprimere un giudizio negativo sul bilancio: a
nostro parere anche questa Giunta regionale è acceduta alla
politica dello spettacolo che è una delle caratteristiche negative
della politica italiana. In essa le forze politiche e gli uomini
politici non svolgono più un ruolo effettivo, ma recitano una
parte: conta l'apparenza, conta la presenza sui mezzi televisivi e
conta quello che si riesce ad apparire più di quello che si riesce
a fare. Noi crediamo che su questo terreno ci siano state delle
cadute che hanno introdotto nella politica valdostana quelle
caratteristiche non positive che intendiamo contrastare.
Crediamo anche che si stiano facendo strada delle concezioni
politiche estranee alla cultura valdostana e legate, invece, ad una
concezione corrente della politica intesa come potere di controllo
e di comando. Crediamo che si stia facendo strada anche in questa
Regione la concezione che conta avere il posto di Assessore, conta
avere il posto alla Finaosta o essere in quel Consiglio di
Amministrazione, perché così, e non con le chiacchiere e le parole,
si conquistano i voti. Crediamo che questa concezione si stia
appunto facendo strada. Noi la riteniamo deleteria per le forze
politiche, ma soprattutto per i cittadini, perché, se anche qui il
consenso alle forze politiche si misurerà sul rapporto prevalente
di scambio, ci sarà qualcuno che ne trarrà dei vantaggi ed altri
che ne trarranno degli svantaggi, ma prima o poi il guasto sarà
collettivo.
Crediamo ancora che la riflessione che il Presidente della
Giunta invita a fare sulla cultura dell'autonomia non possa essere
soltanto uno slogan e non possa essere prevalentemente ispirata da
concezioni puramente rivendicative nei confronti dello Stato. Noi
pensiamo che l'ingresso della Valle d'Aosta nell'Europa, che è
sempre più vicino, sia un fatto decisivo, tale comunque da
determinare una svolta nella storia di questa Regione, nel senso
che, al confronto con le altre Regioni dell'Europa e con gli altri
popoli della Comunità Europea, non si potrà andare su di una base
rivendicazionistica, ma si dovrà andare su di una base fondata sul
piano dei valori, delle competenze, delle capacità progettuali e di
autogoverno.
E' in questo senso che noi riteniamo che, dal punto di vista
politico, questo bilancio avrebbe dovuto fare qualche sforzo,
mentre ripetiamo che lo vediamo come un bilancio molto ordinario,
che segue la corrente e che non si preoccupa del futuro. Noi,
invece, intendiamo contrastare queste impostazioni e per questi
motivi diamo un giudizio negativo sul bilancio di previsione del
1989.
PRESIDENTE: Ha chiesto la parola il Consigliere Martin; ne ha
facoltà.
MARTIN (ADP):
Signor Presidente e colleghi Consiglieri,
nel mio intervento non analizzerò le singole cifre, perché altri lo
hanno fatto prima di me. Io penso che non sia il caso di farlo
perché non ho mai creduto che il bilancio di una Regione o il
bilancio di un ente pubblico possa essere valutato come quello di
una società per azioni.
Qui non vi è l'obiettivo dell'utile ad ogni costo, qui non si
tratta di limitare o di eliminare i rami secchi. Pur con tutte le
precauzioni del caso per ricercare l'efficienza ed evitare gli
sprechi, il compito dell'Ente pubblico è dare delle risposte
politiche ai problemi della società e, nel nostro caso, dare delle
risposte politiche ai problemi della società valdostana. Spesso
queste risposte devono essere date proprio dove altri non
intervengono, anche per problemi di carattere economico. L'Ente
pubblico, invece, deve guardare al sociale, deve salvaguardare un
servizio collettivo, deve opera re là dove il privato non ha
competenze specifiche o là dove il privato non ha un interesse
preciso. Ecco perché ha un senso molto relativo, a mio avviso,
soffermarsi sulle percentuali, sui confronti e sui rapporti, che
variano in funzione di ciò che si vuole ottenere.
Ho già detto che, a mio avviso, non ha senso entrare
nell'analisi particolare delle singole voci e dei singoli capitoli
e non vi entrerò, anche perché questo bilancio, come qualunque
bilancio di un ente pubblico, è destinato a cambiare nelle cifre.
Questo è giusto e logico: guai se così non fosse! L'opposizione
anche oggi ha contestato questo fatto. A mio avviso ci deve essere
una giusta differenza tra la previsione e l'assestato, anzi, credo
che sarebbe preoccupante per la maggioranza e per la Giunta se
questo non avvenisse, perché ciò sarebbe indice di poca fantasia,
di poco senso di adattabilità alle nuove situazioni che si creano
durante l'anno.
Credo che tutti concordino nel ritenere che il bilancio della
Regione Valle d'Aosta sia il vero motore dell'economia regionale,
per cui deve essere elastico, deve sapersi adattare alle
situazioni, deve saper interpretare le nuove esigenze, deve saper
fronteggiare gli imprevisti, deve saper correggere le anomalie che
si dovessero presentare lungo tutto il corso dell'anno. Ecco perché
è logico che vi siano questi aggiustamenti.
Il problema principale di questo documento, a mio avviso, è
quello di dare una traccia e poi di adeguarsi di volta in volta
alle singole situazioni. A noi pare che la traccia sia quella
giusta, nel senso che si continua su un metodo di lavoro già
intrapreso, già collaudato nella passata legislatura e che ha dato
dei buoni frutti, con gli opportuni adattamenti dovuti alla volontà
di realizzare il programma e di raggiungere gli obiettivi
prefissati da questa maggioranza.
Il nostro giudizio, quindi, su questo importante documento
politico-finanziario è positivo. Ciò nonostante, nell'analisi che
andrò a fare, come penso che sia apprezzabile la critica
dell'opposizione, quando è volta al perseguimento di un progetto
politico e non alla sola distruzione di tutto ciò che è proposto
dalla maggioranza, e come penso che siano apprezzabili le
raccomandazioni dei Consiglieri della maggioranza per migliorare
l'operatività della macchina regionale, per rendere più efficaci
gli interventi amministrativi, per raggiungere gli obiettivi che ci
siamo dati nel programma di legislatura, così allo stesso modo
ritengo che la Giunta lo apprezzerà e mi permetterà di richiamare
la sua attenzione su alcuni problemi che sono già stati affrontati,
ma sui quali sarà bene insistere ancora.
Io condivido il taglio che ha dato il Presidente della Giunta al
metodo da adottare per giungere al grande appuntamento che ci sta
davanti, vale a dire all'appuntamento europeo. Questa Europa del
1992, sempre più vicina in rapporto al tempo che ci separa
dall'appuntamento, ma sempre più lontana in rapporto alle notizie,
alle conoscenze ed alle conseguenti decisioni.
Questo appuntamento va preparato con cura perché, a mio avviso,
come ho avuto modo di sostenere altre volte, l'entrata in Europa
non significa la risoluzione di ogni problema. L'entrata in Europa
significa piuttosto avere problemi diversi, affrontare situazioni
con interlocutori diversi, con economie e mercati diversi. In altre
parole, preparare l'appuntamento del 1992 significa preparare la
nostra economia all'appuntamento europeo e mi pare che sia
affrontata in modo corretto la sua preparazione, con la ricerca
degli strumenti più utili per rendere competitivi, efficienti e
qualitativamente validi i settori produttivi della nostra
Regione.
Ben venga la costituzione di una commissione speciale per il
1992, che sarà certamente utile per conoscere meglio il fenomeno
Europa e che sarà necessaria per fare le scelte conseguenti; ma, in
attesa dei suoi responsi, non fermiamoci continuiamo, invece, come
nel passato e come è previsto in questo bilancio, a ricercare nuove
tecnologie, a rimpiazzare industrie obsolete ed a puntare con forza
sulla formazione professionale.
La nuova strada intrapresa nel settore industriale ci pare
vincente. Puntare su aziende diversificate, di medie dimensioni,
non inquinanti, con tecnologia avanzata e con collegamenti
internazionali, significa dotare la Valle d'Aosta di un sistema
produttivo di tipo industriale che rispetti tre condizioni
fondamentali per la nostra Regione ed oggi universalmente adottate
dai Paesi più progrediti, vale a dire: la ricerca delle tecnologie
avanzate, il collegamento con i mercati internazionali, il rispetto
e la tutela dell'ambiente.
Tuttavia questa situazione abbastanza favorevole (ed i dati
sulla disoccupazione indicano per la nostra Regione un tasso medio
di disoccupazione che è circa la metà di quello nazionale), non
deve farci dimenticare il problema della Deltacogne che già altri
Consiglieri hanno sollevato. Questa azienda riveste ancora
un'importanza molto grande per la città di Aosta e per l'intera
Regione. Sono al corrente dell'impegno e degli sforzi compiuti
dall'Assessore competente e dal Presidente della Giunta per
risolvere questi problemi, come so che la questione non è di facile
soluzione. Non è quindi necessario richiamare ancora la loro
attenzione, perché certamente verrà fatto tutto il possibile.
Per quanto concerne il settore del turismo, condividiamo la
politica che tende a dotare la Regione di strutture alberghiere
idonee alle esigenze della attuale clientela. Conosciamo tutti
l'importanza che riveste l'industria turistica nella nostra
Regione, tant’è vero che il prodotto interno lordo
deriva in maniera predominante da questo settore, e sappiamo, o
perlomeno noi sosteniamo questa tesi, che il futuro della Valle
d'Aosta in termini economici è certamente nel turismo, senza
dimenticare naturalmente l'importanza degli altri settori economici
e la perfetta integrazione che vi deve essere tra di loro.
Pensiamo che il futuro sia nel turismo, perché ci sarà sempre
più tempo libero: l'età media si allunga e, soprattutto, l'attività
fisica può essere svolta anche in età più avanzata; vi è certamente
una maggiore disponibilità economica; vi è la necessità di fuggire
dalle grandi città, che diventano ogni giorno più invivibili ed
oggi vi sono delle facilitazioni negli spostamenti anche sulle
grandi distanze. Questi sono alcuni fra i fattori principali della
crescita della domanda turistica in Valle d'Aosta, ma certamente la
Regione ha dei suoi fattori importanti da mettere sul mercato e che
si chiamano: bellezza del paesaggio, maestosità delle nostre
montagne, particolarità dell'ambiente, posizione geografica
invidiabile al centro dell'Europa e facilità di vie di
comunicazione di carattere anche internazionale.
Detto tutto questo, dobbiamo però constatare che talune località
sono carenti di strutture alberghiere idonee. Condividiamo quindi
l'intenzione dell'Amministrazione di proseguire nel finanziamento
dei fondi di rotazione per dotare la nostra Regione di strutture
alberghiere idonee e condividiamo anche l'intenzione di attivare
altre forme di finanziamento per permettere la costruzione di
alberghi di grandi dimensioni, che attualmente non sono presenti
nella nostra Valle. Siamo anche d'accordo per il potenziamento e
l'ammodernamento degli impianti di risalita, degli impianti a fune
e quindi condividiamo l'impostazione data sul collegamento del
Gabiet, come ci pare anche interessante l'intervento prospettato
per il Breuil, considerata anche l'importanza di quella stazione
nel contesto valdostano.
Ci pare però anche giusto ricordare alla Giunta due tipi di
intervento per il settore degli impianti a fune: il primo è quello
di poter dare più in fretta possibile delle risposte alle domande
ed alle nuove iniziative che si sono fatte avanti; il secondo è
quello di esaminare se sia il caso o meno di studiare un'iniziativa
per differenziare e risolvere i vari problemi delle stazioni
grandi, delle medie e di quelle più piccole, proprio perché questi
problemi sono diversi.
Sempre nel settore del turismo, noi pensiamo anche che la Valle
d'Aosta non abbia solo una vocazione turistica limitata agli
impianti di risalita e quindi invernale. Noi pensiamo che la Valle
d'Aosta possa mettere sul mercato del turismo altre condizioni
favorevoli che sono, per esempio, i castelli e direi anche quel
turismo di tipo alternativo, sul quale alcuni Consiglieri sono
tornati prima di me, e che si chiama turismo termale. Ecco,
vorremmo appunto chiedere se c'è l'intenzione di proseguire questo
discorso, specie per quanto concerne il problema delle terme di
Pré-Saint-Didier.
Nel settore agricolo, lo sforzo compiuto e che l'Amministrazione
continua a compiere, pur con tutte le difficoltà di cui soffre la
nostra agricoltura di montagna, per cercare da un lato di
migliorare la qualità del prodotto e dall'altro di rendere più
remunerativo il lavoro agricolo, facilitando la lavorazione ed
intervenendo con apposite strutture nella commercializzazione del
prodotto, ci trova consenzienti e ci pare che cominci a dare i suoi
frutti, sia sotto l'aspetto del valore aggiunto, che è cresciuto
molto di più in Valle d'Aosta rispetto al resto dell'Italia, sia
sotto l'aspetto occupazionale, che ha avuto una inversione di
tendenza ed è nuovamente in crescita, nonché sotto l'aspetto della
frenata dell'esodo dai villaggi agricoli di montagna.
Un’altra impressione, che abbiamo ricavato
affrontando i problemi agricoli con gli addetti ai lavori e quindi
con gli agricoltori, è stata quella relativa ad un cambio di
mentalità, ossia di un abbandono graduale della ricerca continua e
costante dell'assistenzialismo da parte della Regione a favore
invece di una ricerca di efficienza e di diversificazione nei
metodi di lavoro e di razionalità della propria azienda.
In questo senso ha certamente influito parecchio il progressivo
abbandono, da parte dell'Ente pubblico, dell'intervento a fondo
perduto che è stato sostituito da forme di mutuo a tasso agevolato,
con un conseguente aumento di responsabilità dell'agricoltore
nell'investimento effettuato. In questa crescita culturale ha
certamente giocato un ruolo decisivo anche il potenziamento delle
strutture tecniche che la Regione ha messo a disposizione degli
agricoltori in questi ultimi anni.`
Un problema da risolvere in questo settore comunque rimane
ancora e mi riferisco alla questione relativa al risanamento del
bestiame. Penso che siamo tutti d'accordo nel ritenere che questo
problema debba essere affrontato di petto e risolto, anche perché
non è più possibile investire somme ingentissime senza ottenere
risultati apprezzabili. Noi diamo atto agli Assessori competenti di
aver preso a cuore il problema ed infatti, dai dati resi noti
dall'Assessore all'Agricoltura in una recente riunione
dell'apposita Commissione, pare che la situazione sia migliorata.
Ci risulta anche che quella Commissione, che è stata incaricata di
valutare settimanalmente i problemi che man mano si presentano,
abbia incontrato il favore degli allevatori e stia facendo un buon
lavoro. Sembrerebbe quindi di essere sulla strada giusta e di poter
dire, a chi per tanto tempo ha cavalcato la tigre di questa
polemica, che la sua corsa sta per terminare.
Per terminare questa veloce disamina del settore agricolo, non
possiamo nasconderci una particolare preoccupazione che non è solo
nostra, perché suppongo che sia di tutta l'Amministrazione
regionale e soprattutto delle popolazioni che vivono nelle località
dove la Lymantria sta continuando a distruggere, giorno dopo
giorno, quantità considerevoli di bosco. Poiché sono certo
dell'impegno dell'Assessore e dei suoi collaboratori per risolvere
questo problema, non ritengo il caso di insistere
ulteriormente.
Per quanto concerne il settore della Sanità ed Assistenza
Sociale, concordiamo con la Giunta sulla necessità di affrontare
due problemi di estrema gravità e che forse nella nostra Regione
sono sottovalutati un po' da tutti. Intendo riferirmi al fenomeno
della droga, che sta assumendo toni sempre più drammatici e
comincia a fare le prime vittime tra i giovani, ed alla nuova
malattia, vale a dire l’AIDS, che sfortunata mente
ha fatto al sua comparsa nella nostra Regione. Qualcuno potrebbe
obiettare che le cifre stanziate per queste due malattie sono
troppo esigue e che quindi il fenomeno sia sottovalutato. Non
intendo fare questo discorso che, a mio avviso, non ha alcun senso,
anche perché ritengo molto più importante concordare sulla
necessità di affrontare seriamente i due problemi. Se al momento
opportuno servirà una maggiore disponibilità finanziaria, sono
certo che si troveranno i modi per risolvere il problema. Torno a
ripetere che, a mio avviso, è di fondamentale importanza la volontà
di fare qualcosa, ma soprattutto di farla piuttosto in fretta.
La nostra Regione è sempre additata all'opinione pubblica come
un'isola felice con un reddito procapite molto elevato... Eppure,
anche da noi esistono le cosiddette "nuove sacche di povertà", che
si chiamano: anziani, handicappati, tossicodipendenti, malati di
AIDS e, più in generale, categorie più deboli. Se vogliamo
veramente essere una Regione all'avanguardia, una Regione con una
vocazione ed una visione europea, dobbiamo fare in modo di crescere
tutti insieme e quindi dedicare molta attenzione ai mali della
nostra società ed a coloro che di questi mali, anche se a volte in
maniera del tutto involontaria, ne sono le vittime.
Prima di terminare il mio intervento, intendo fare un breve
riferimento a due strumenti molto importanti per il raggiungimento
degli obiettivi politici che questa maggioranza intende perseguire.
Sono due strumenti diversi tra di loro, ma che concorrono a
raggiungere lo stesso obiettivo: uno ha un compito di elaborazione
e di attuazione dei progetti politici, mentre l'altro ha il compito
di rendere operativi tali progetti, finanziandoli e fornendo, se
necessario, l'assistenza tecnica per la loro pratica attuazione.
Intendo riferirmi allo strumento della formazione professionale ed
a quello finanziario esercitato dalla Finaosta e dalla futura Banca
regionale.
In questo bilancio, come nei precedenti, è stato giustamente
posto in grande rilievo il ruolo della formazione professionale.
Noi condividiamo questa impostazione, perché riteniamo che
solamente con una società valdostana preparata potremo affrontare
con fiducia la grande sfida dell'Europa. Questa sfida sarà vincente
se la formazione professionale interesserà anche e sempre di più la
pubblica amministrazione, sia quella comunale sia quella
regionale.
Affermo questo perché mi sono reso conto di quanto sia difficile
a volte passare dalla fase delle scelte, di competenza della classe
politica, alla fase di elaborazione, stesura ed attuazione dei
singoli provvedimenti da parte dell'apparato burocratico. Ecco
perché ritengo importante insistere nella formazione permanente non
solo delle categorie produttive, ma anche della burocrazia in senso
lato, proprio per non rischiare di viaggiare con due differenti
velocità, e soprattutto per non rischiare di porre dei freni a
delle scelte che la Regione ha già fatto o andrà a fare, e che
avrebbero come unico risultato l'allontanamento o, peggio ancora,
la compromissione del grande progetto europeo al quale la Valle
d'Aosta guarda con tanto interesse.
Questo interesse passa, giocoforza, anche attraverso il secondo
strumento a cui ho accennato poc'anzi. Questi due enti, uno già
funzionante da alcuni anni e l'altro in fase di costituzione,
seppure retti in maniera autonoma, hanno e, a mio avviso, dovranno
mantenere legami molto stretti con la Regione, per poter da un lato
interpretare in maniera corretta la volontà dell'azionista
principale, vale a dire della Regione, e per non effettuare
dall'altro lato interventi che in qualche modo si possano trovare
in rotta di collisione con le normative che la stessa Regione si dà
nei diversi settori economici.
A mio avviso, la Finaosta dovrà intensificare quel processo di
riorganizzazione intrapreso circa un anno fa, se non vorrà, come
purtroppo è successo talvolta, fungere da freno a talune iniziative
di rilancio del sistema produttivo regionale. La banca regionale,
la cui validità non sarò certamente io a porre in discussione,
dovrà raggiungere un perfetto sincronismo con la Finaosta, specie
attraverso il suo alleggerimento da tutte quelle incombenze che
sono tipiche di un normale istituto di credito.
Questi due strumenti, registrati e sincronizzati a dovere, con
la supervisione della Regione, sono l'elemento indispensabile per
far sì che le intenzioni e gli obiettivi indicati nel programma di
questa maggioranza e nel documento che stiamo esaminando, che noi
condividiamo, possono essere completamente realizzati da questo
Governo regionale, al quale il nostro Gruppo darà tutto il suo
appoggio e la massima collaborazione, sia dai banchi della Giunta
sia da quelli del Consiglio.
PRESIDENTE:
Poiché devono ancora intervenire i Consiglieri
Rusci; Milanesio, Stévenin, Beneforti e Lavoyer, aggiorniamo i
lavori alle ore 16 del pomeriggio di oggi.
La seduta è tolta
