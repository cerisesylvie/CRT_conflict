Classificazione
ASSISTENZA SOCIALE



Oggetto del Consiglio n. 1744 del 7 aprile 2011 - Resoconto
OGGETTO N. 1744/XIII - Reiezione di risoluzione: "Criteri di
erogazione del sostegno economico alle famiglie mediante concorso
alle spese per il riscaldamento domestico".
Risoluzione
Il Consiglio regionale della Valle d'Aosta/Vallée
d'Aoste
Richiamata la deliberazione della Giunta regionale n. 758 del
31.03.2011 che fissa i nuovi criteri per l'attuazione della legge
regionale 7 dicembre 2009 n. 43 (Disposizioni in materia di
sostegno economico alle famiglie mediante concorso alle spese per
il riscaldamento domestico) così come modificata dall'art. 49 della
legge regionale 10 dicembre 2010 n. 40 in sostituzione di quelli
approvati con deliberazione n. 743 in data 19 marzo 2010;
Constatato che il criterio di universalità del beneficio è
stato abbandonato, che si sono disattesi i criteri ispiratori di
fondo della misura, legati al differenziale montano, per cui nella
nostra regione viene erogata una forma compensativa per effetto
della particolarità geografica e climatica e sono stati accantonati
gli studi commissionati all'ARPA per la graduazione climatica
secondo zone omogenee;
Preso atto che si è rinunciato a fissare criteri che
valorizzino il nucleo famigliare con prole e che il provvedimento è
rimasto un semplice contributo puramente correlato al reddito, con
l'introduzione di una soglia generale a 60.000 euro di imponibile,
che finisce per penalizzare soprattutto numerose famiglie di
lavoratori dipendenti e con figli a carico;
Impegna
Il Governo regionale
- a revocare la deliberazione della Giunta n. 758/2011,
assegnando in via provvisoria il contributo per il 2011 con gli
stessi criteri adottati nel 2010;
- a verificare la possibilità di erogazione del contributo
stesso con criteri di universalità, sulla base degli aspetti
climatologici e della composizione del nucleo familiare, previo
confronto con le parti sociali e le rappresentanze dei
consumatori.
F.to: Chatrian - Bertin - Louvin - Cerise Giuseppe - Morelli
Patrizia
Presidente
- La parola al Vicepresidente Chatrian.
Chatrian (ALPE)
- Grazie Presidente.
Due considerazioni per illustrare questa nostra risoluzione. A
fine 2009 il Consiglio aveva affrontato questo nuovo sostegno,
decidendo per il 2010 di dare un aiuto a tutti, garantendo così un
minimo a tutti, per poi rinviare il dibattito e gli eventuali nuovi
criteri nell'anno successivo. Durante l'anno 2010 l'Amministrazione
regionale ha commissionato uno studio all'ARPA per registrare le
particolarità geografiche e climatiche ed altimetriche, di
esposizione e non solo: di tutte le località valdostane sappiamo
perfettamente che riscaldare un appartamento di 60 o 80 metri
quadri a Pont-Saint-Martin è diverso che riscaldare un appartamento
a 1.500-2.000 metri e sappiamo che cambiano ancora le condizioni se
parliamo di Adret o se parliamo di Envers; cambiano ancora le
condizioni se parliamo di vallate più aperte o chiuse dal punto di
vista climatologico, e questo è un criterio a nostro avviso
importante. Crediamo che vivere in montagna sia ancora un valore,
crediamo che vivere in montagna riservi delle difficoltà in più
rispetto al vivere nella vallata centrale; arrivo e abito in una
vallata laterale, ma non solo per quello penso che se vogliamo
creare quelle condizioni - immagino che su questi aiuti possiamo
intervenire - possiamo integrare e modificare. 0ltre a questo, nel
momento in cui si mettono in campo diversi milioni di euro, quasi
20.000.000 di euro, crediamo che un provvedimento di questa portata
non solo possa, ma "debba" andare anche nella direzione di
valorizzare i nuclei familiari, chi ha figli grandi o piccoli che
siano, ma che vada in quella direzione di sostegno e di aiuto, e di
credere anche nel futuro della nostra Regione, il futuro della
nostra crescita.
Abbiamo registrato in questi mesi da parte di tante famiglie e
di tante persone la richiesta di spiegazioni, di motivazioni, il
perché si è deciso di andare in quella direzione piuttosto che in
un'altra direzione. Ma sono certo che non esiste il parametro
perfetto, ne siamo consci totalmente; crediamo però che più criteri
possano equilibrare il sostegno o l'aiuto, più criteri possano
sostenere e riequilibrare quella che può essere la filosofia che ha
portato a mettere in campo un aiuto di peso, perché stiamo parlando
di quasi 20.000.000 di euro. Penso che sia una delibera che pesa
direttamente sulle casse regionali ed ecco perché abbiamo
presentato questa risoluzione, e le stesse cose le abbiamo dette
nelle sedi opportune, non è che ci siamo sottratti: in commissione
abbiamo praticamente messo nero su bianco le stesse cose che adesso
sto cercando di argomentare, quindi non è che ci siamo nascosti
dietro le non cose ufficiali, le abbiamo dette tre mesi fa, le
abbiamo ridette in commissione due settimane fa.
Oggi la nostra risoluzione contiene due punti principali: il
primo, revocare la delibera da voi approvata e ridefinire lo
status
2010, ma indubbiamente quello più interessante e più
engageant
è il secondo, quello di verificare se c'è la
volontà politica
in primis
di erogare il contributo con
criteri diversi o quanto meno con più criteri, mantenendo anche
quello del reddito che è praticamente l'unico criterio che avete
messo in campo, perché l'altro è minimale, l'aiuto passerebbe da
400 a 450 euro, quindi mi passi, Assessore, questo intervento...il
secondo criterio è minimale, quindi a nostro avviso non va nella
filosofia da noi auspicata, ma l'unico criterio che avete messo in
campo è quello del reddito imponibile lordo.
Noi chiediamo di riverificare se ci sono le condizioni, ma
soprattutto la volontà...tante migliaia di famiglie non avranno
questo aiuto con questa soglia. Vado oltre il discorso del numero
in sé, mi fermo ai primi due principi: quello della famiglia, del
valorizzare il nucleo familiare, e quello che, se è un
bon de
chauffage,
allora creiamo le condizioni per aiutare e sostenere
in maniera diversa, con degli ordini di grandezza diversi, chi
abita realmente in montagna. Penso che la filosofia sia la stessa,
o quanto meno auspico che sia quella di andare a creare le
condizioni alle famiglie residenti in montagna e lontane sovente
dai luoghi di lavoro, famiglie che spesso a fatica restano legate
ai villaggi di alta e di media montagna, e se posso ancora,
Assessore, proprio perché lei mi dirà che questo aiuto non compensa
il vecchio buono di benzina, facciamo attenzione perché qui
tagliamo da due parti, a chi abita in montagna e a chi deve
spostarsi per andare a lavorare o nella vallata centrale o ad
Aosta: una parte sul passaggio, e quindi sulla via di collegamento
e, l'altra, direttamente sul
bon de chauffage
. Grazie.
Presidente
- Dichiaro aperta la discussione generale.
La parola al Consigliere Donzel.
Donzel (PD)
- Grazie Presidente. Egregi colleghi, questo
è un tema molto delicato e ringrazio anzitutto i colleghi di ALPE
che lo hanno portato in Consiglio e hanno dato la possibilità di
discuterne pubblicamente.
Nel merito riteniamo, per aver sollevato insieme a tante altre
forze politiche l'importanza di venire in aiuto alle famiglie
valdostane sulla questione dell'energia, di aver dato un contributo
di idee ed è giusto in questa sede riportare all'attenzione di
tutti quali erano quelle idee. Una volta, anche se è stato più
volte ribadito che non c'è alcun nesso fra buoni benzina e
bon
de chauffage
, è evidente che una volta le famiglie valdostane
godevano di un beneficio che era il buono di benzina e che per
alcune famiglie aveva anche una certa consistenza, nel senso che
era facile che ci fossero anche due patenti per ogni famiglia,
quindi si arrivava anche a benefici attorno al valore di 700 euro e
oltre. E sempre si era sostenuto che questa misura fosse in parte
iniqua, perché non coinvolgeva ad esempio le persone anziane e
coloro che non avevano a disposizione un automobile, ma si diceva:
questa è una grande opportunità per l'economia valdostana, è una
cosa che dà lustro alla nostra autonomia, quindi va bene che sia
erogata in quel modo.
Venendo meno il buono benzina però non sono venute meno le
risorse che vengono nelle casse della Valle d'Aosta: questo è il
principio da cui si deve partire, nel senso che le accise che prima
venivano trasformate...le tasse che prima venivano trasformate in
buoni benzina e scontate ai cittadini vengono comunque introitate
dal Governo regionale, sebbene con un anno di ritardo, ma le accise
dell'anno scorso le introitiamo nel bilancio di quest'anno e
nessuno conosce la cifra esatta...si fanno delle supposizioni! Con
il costo della benzina che è arrivato alle stelle, le supposizioni
ci portano a ragionare che queste accise potrebbero anche superare
-dico "potrebbero", non ho la cifra esatta, probabilmente ce
l'hanno i funzionari dell'Amministrazione regionale - i 30.000.000
di euro. L'Amministrazione regionale in bilancio mette a
disposizione del
bon de chauffage
17.000.000 di euro, quindi
c'è uno scarto marcato fra ciò che è messo a disposizione e ciò che
viene introitato dalle accise della benzina.
Noi diciamo quindi, come primo suggerimento, che andrebbe
implementato il monte a disposizione del
bon de chauffage
,
perché se le risorse sono 17.000.000 si possono fare certe cose, se
sono 25 o 30.000.000 se ne possono fare delle altre. Dopodiché
abbiamo sostenuto il principio che probabilmente si poteva, in una
fase - preciso - di crisi economica, perché il principio
dell'universalità può andare bene magari in un momento in cui non
c'è una crisi economica, ma in una fase di crisi
economica...mettere una soglia di reddito. Però abbiamo specificato
più volte che questa soglia di reddito non doveva essere a
detrimento del ceto medio, cioè aiutare le fasce deboli che
peraltro sono aiutate anche da misure altre a sostegno del
riscaldamento, ma non escludere il ceto medio.
Ora vi faccio una curiosa riflessione che ho provato a fare, un
ragionamento su quella delibera che è stata approvata dalla Giunta
regionale...la perfezione non esiste, ma facciamo un esempio
concreto. Prendiamo un lavoratore single che ha un reddito attorno
ai 55.000 euro all'anno...si direbbe che non è un povero Cristo, è
una persona che sta abbastanza bene, vive in un monolocale (60
metri quadri), ce ne sarà qualcuna di situazione così in Valle
d'Aosta...incassa 400 euro di
bon de chauffage
. Andiamo
invece a vedere una famiglia operaia, un solo reddito sostanzioso,
immaginiamo non un reddito minimale, ma un reddito da 28.000 euro
all'anno, due figli a carico e siamo a 400 euro...cioè solo se è di
famiglia numerosa e non vive in uno sgabuzzino arriva a 450 euro
all'anno con 28.000 euro di incasso! Se questo vi sembra un
principio che risponde all'equità...io, ripeto, non mi ritrovo
completamente nella mozione dei colleghi di ALPE su alcuni aspetti;
ritengo però importante che sia stato introdotto un principio del
reddito in questa fase di crisi economica, ma francamente
l'applicazione di questa cosa presenta - ho fatto un solo esempio,
ma potrei farne tanti altri - evidentemente delle anomalie enormi!
Ci voleva una maggiore gradualità che rispondesse di più ai bisogni
delle famiglie numerose, questo è evidente, tenendo conto della
diversità dei redditi in maniera più marcata.
Dal nostro punto di vista, se i colleghi di ALPE lo
accetteranno, il nostro voto a favore di questa mozione sarà
condizionato soprattutto dal fatto che ci sia una possibilità di
ridiscutere i criteri. Probabilmente non condividiamo
in
toto
i ragionamenti dell'ALPE, ma se c'è un'apertura a
ridiscutere i criteri saremmo favorevoli, perché rischiamo di dare
l'impressione di dire: qui siamo venuti incontro alle famiglie per
niente, perché abbiamo privilegiato i redditi dei single, fra
l'altro di single benestanti e non di quelli anziani, dei
pensionati con 400 euro al mese! A mio avviso è davvero un
provvedimento ambiguo che andrebbe corretto.
Presidente
- Dichiaro aperta la discussione generale. Se
non ci sono interventi, dichiaro chiusa la discussione
generale.
La parola all'Assessore alle attività produttive, Pastoret.
Pastoret (UV)
- Grazie Presidente.
Abbiamo letto con attenzione la risoluzione proposta dal gruppo
ALPE e ovviamente ci atterremo a quanto viene detto nella
risoluzione, perché di questo parliamo, non perché non si vogliano
prendere in considerazione le osservazioni fatte successivamente
anche dal collega Donzel, ma perché questo è il documento sul quale
dobbiamo ragionare, anche se vorrei ricordare che, se ci lanciamo
in analisi come quella che è stata proposta dal collega Donzel,
ritorniamo alle discussioni che abbiamo fatto e che faremo ancora
il prossimo anno non sul
bon de chauffage
, ma sul bilancio
della Regione, sull'utilizzo dei fondi che sono disponibili. Mi
sembra semplicistico il ragionamento che porta a dire che la
benzina è aumentata, che le accise aumenterebbero, che avremmo più
soldi a disposizione e quindi più soldi per il
bon de
chauffage
. Vero è però che non tutto aumenta, non tutte le
entrate aumentano, le spese della Regione però vengono mantenute,
vengono aumentate in certi casi, come i contratti degli insegnanti,
dei quali molto si è parlato, i contratti dei pubblici dipendenti,
eccetera, per cui credo che quando si parla di "bilancio" si debba
fare un ragionamento di carattere complessivo che tenga conto un
po' di tutto.
Fatta questa breve parentesi, ritorno ai contenuti della
risoluzione. Abbiamo preso atto dei presupposti sui quali si basa
la risoluzione e non possiamo che concludere con il fatto che non
la condividiamo. Non condividiamo l'analisi nelle premesse, ma
soprattutto non condividiamo le conclusioni nella parte impegnativa
che si basa su dei presupposti che riteniamo non realistici. In
primo luogo, la richiesta di revocare la delibera per assegnare in
via provvisoria il contributo per il 2011 con gli stessi criteri
adottati nel 2010: questa è una proposta che non può essere accolta
poiché, al di là dei contenuti della delibera che possono essere
più o meno condivisi, la cosa non è possibile, in quanto la legge
regionale istitutiva del
bon de chauffage
è stata modificata
all'articolo 3 inserendo il criterio del reddito e cito:
"La
Giunta regionale stabilisce con propria deliberazione, sentite le
commissioni consiliari competenti, i criteri per la concessione e
la quantificazione dei contributi previsti dalla presente legge,
sulla base del numero dei componenti la famiglia anagrafica e dei
limiti reddituali definiti con la medesima deliberazione".
Ne
consegue quindi che l'applicazione dei criteri del 2010 sarebbe
possibile solo con la modifica dell'attuale legge n. 43. Ricordo,
in proposito, che su questo punto il Consiglio regionale si è già
espresso nel dicembre 2010 modificando appunto l'articolo 3 con
l'introduzione dell'articolo 49 della legge regionale n. 40, la
legge finanziaria. Con tale modifica fu introdotto il criterio che
ho ricordato prima, cioè quello dei limiti di reddito. Non
intravediamo oggi delle ragioni che possano portare a mettere in
discussione ed a rivedere quella scelta.
Quanto al secondo punto dell'impegnativa, abbiamo più volte
precisato che l'erogazione del contributo del
bon de
chauffage
sulla base dei criteri climatologici si è dimostrato
non perseguibile per la labilità e l'imprecisione che lo avrebbero
caratterizzato. Abbiamo avuto modo di spiegare - anzi, hanno avuto
modo di farlo i nostri tecnici, che di ciò erano stati incaricati -
che le tabelle climatologiche dello Stato risultano fortemente
contraddittorie ed imprecise e che gli stessi studi commissionati
ad ARPA non hanno consentito di avere un modello preciso in grado
di dare risultati certi, applicabili, senza elevati rischi di
errore in un territorio particolarmente complesso e variegato come
quello della nostra Regione.
Per quanto riguarda poi la composizione del nucleo familiare,
sottolineo che questo criterio non è cambiato rispetto allo scorso
anno - erano stati previsti due blocchi - e quindi, delle due,
l'una: o la modifichiamo come chiedete in questo punto o la
manteniamo inalterata come chiedete nel punto precedente, perché
qui, da un lato, si chiede di verificare l'erogazione del
contributo con criteri di universalità sulla base di aspetti
climatologici e del nucleo familiare nel secondo punto e, nel primo
punto, si chiede di mantenere gli stessi criteri adottati nel 2010.
Sono queste le ragioni che ci fanno non condividere la proposta che
quindi non voteremo.
Ricordo anche che, a proposito della composizione del nucleo
familiare - lo abbiamo detto molte volte in questa sede, ma è bene
ribadirlo -, c'è anche un assegno che è erogato direttamente
dall'Assessorato della sanità per le famiglie numerose. Però non
voglio tirare in ballo tutte queste questioni, perché vorrei anche
fare alcune considerazioni di carattere generale, poiché nel
secondo punto dell'impegnativa si citano le parti sociali e le
rappresentanze dei consumatori ed essi vengono citati quasi a
rafforzare la tesi che si sia fatta astrazione da loro in questa
vicenda nel suo percorso.
Ricordo che il
bon de chauffage
è stato introdotto con
legge regionale n. 43/2009 ed è stato ampiamente presentato ed
illustrato all'interno dei cosiddetti "provvedimenti anticrisi" su
numerosi tavoli di confronto con il coinvolgimento istituzionale
della Presidenza della Regione e dell'Assessorato del bilancio. Nel
2010 le parti sociali e le associazioni dei consumatori furono
debitamente contattate e chiamate ai relativi tavoli di confronto.
Gli incontri e le informazioni sono state ampiamente sviluppate
anche in occasione delle presentazioni delle linee programmatiche
del bilancio di previsione. Ricordo in proposito anche ulteriori e
successivi passaggi nell'ambito del Patto per lo sviluppo, dove più
volte, in particolare l'anno scorso, ma anche quest'anno, è stato
affrontato il tema del
bon de chauffage
. In particolare
ricordo anche che proprio da alcuni rappresentanti delle forze
sociali era venuto un richiamo all'erogazione del
bon de
chauffage
in base al reddito. Quanto poi alle associazioni dei
consumatori bisogna ricordare che esse non fanno parte del Patto
per lo sviluppo, ma che una larghissima parte di loro è di
derivazione sindacale e che quindi non sono all'oscuro dei rapporti
e delle informazioni fornite alle forze sociali. In ogni caso, poi,
le associazioni dei consumatori sono state convocate e incontrate
il 21 marzo: in quella sede sono stati presentati i criteri della
proposta della delibera applicativa che non era stata ancora
approvata. Devo dare atto a diverse associazioni di aver posto
questioni procedurali e sui contenuti vi sono state anche delle
condivisioni.
Per quanto riguarda però il merito specifico della questione
"bon de chauffage"
non ci sono state proposte operative, né
esse ci sono state fatte pervenire successivamente. Quindi, se me
lo consentite, la sensazione è quella che, al di là delle ragioni
concrete che ci portano a non votare questo documento, c'è anche
quella che su questo punto ci sia stata la conduzione di un
giochino tendente a cercare di tenere viva l'attenzione sul tema,
cercando legittimamente di cavalcare anche qualche scontento che
certamente ci può essere...questo in relazione alle possibili
esclusioni da questo beneficio. Ricordo che qui non si tratta però
di discutere in termini di buoni e cattivi, noi lo abbiamo detto,
torno al tema economico che è stato presentato prima, soprattutto
quest'anno, in sede di approvazione del bilancio, che dovevamo fare
i conti con le esigenze di far quadrare un bilancio di previsione,
cercando di non togliere nulla a nessuno, ma di dare qualcosa in
più a chi ha di meno, e questo ha portato a scegliere i limiti di
reddito, e pensiamo comunque di averli fissati ad un livello
abbastanza elevato.
Tutto ciò detto, queste sono le ragioni - ce ne sarebbero altre,
ma il tempo non ci consente di andare oltre - che faranno in modo
che non votiamo la proposta. Con questo abbiamo tutti la
consapevolezza che quest'anno siamo in un sistema ed in un
procedimento relativamente nuovo per certi aspetti; giunti alla
fine di tutto questo e alla conclusione di questa campagna sul
bon de chauffage,
trarremo le debite conclusioni e vedremo
cosa si dovrà e potrà fare per l'anno successivo. Ricordo che non
casualmente quest'anno siamo andati a chiudere il termine per la
presentazione delle domande al 30 novembre, ciò che ci consentirà,
nel periodo di dicembre, di fare tutte le valutazioni opportune in
relazione all'erogazione del
bon de chauffage
per il 2012.
Grazie.
Presidente
- La parola al Vicepresidente Chatrian.
Chatrian (ALPE)
- Grazie Presidente. Non mi sembra nelle
premesse che ho fatto poc'anzi di aver messo in campo i buoni o i
cattivi o eventualmente cavalcato l'onda o tenuto stimolante o
frizzante il
bon de chauffage
!
Sinceramente noi, le proposte, Assessore - non siamo in Giunta,
ma siamo in commissione - le abbiamo fatte in commissione, le
abbiamo esplicitate e abbiamo solo potuto votare contro, nel senso
che la maggioranza, i colleghi, condividevano la bozza di delibera
di Giunta. Detto questo, penso che avevamo solo la commissione e
solo lì potevamo proporre le nostre alternative, i nostri criteri
messi in campo, solo lì avevamo diritto ad un voto e quel voto è
stato negativo mettendo sul tavolo la proposta.
La prossima volta chiederò al Presidente Rollandin di
partecipare in Giunta per poter proporre la bozza, ma non siamo in
quella sede, quindi non possiamo proporre in Giunta, dove siamo
proponiamo, e abbiamo proposto...
(interruzione di un Consigliere, fuori microfono)
...non siamo prenotati, ma aspetteremo i valdostani...
In seconda battuta però, Assessore...prima dicevo in premessa
che non esiste il criterio perfetto, ma proprio perché
l'Amministrazione regionale ha messo in campo un aiuto legato a
riscaldare l'appartamento di proprietà o meno, penso che il
criterio di chi abita in montagna si sarebbe potuto inserire. Il
Presidente mi dice che non si poteva inserire, lei prima diceva che
è un modello complesso e difficile da inserire, quanto meno quello
altimetrico penso che si poteva tranquillamente inserire. Questo è
quello che noi registriamo...
(interruzione dell'Assessore Pastoret, fuori
microfono)
... d'accordo, non corrisponde alle radiazioni, ma corrisponde
ad un clima leggermente diverso, e poi il criterio perfetto non
esiste...
(interruzione del Presidente della Regione, fuori
microfono)
...poi se vogliamo fare della demagogia possiamo continuare a
discutere e a mettere carne sul fuoco, ma quanto meno un tetto
diverso per chi abita in montagna, a nostro avviso, si poteva e si
doveva inserire!
Stessa cosa...quindi in sintesi i due criteri che forse noi
avremmo messo in campo...il secondo è quello sulla valorizzazione
del nucleo familiare. È stato detto che ci sono già altri aiuti;
d'accordo, ci saranno anche altri aiuti ma, a nostro avviso, nel
momento in cui si mette in campo l'aiuto del
bon de
chauffage
, perché non inserire una valorizzazione più
importante per quello che concerne il nucleo familiare? La
differenza fra 400 e 450 euro è del 12 percento, valorizzando il
nucleo familiare; avremmo valorizzato di più questo gap,
sinceramente! Queste sono le nostre due principali
proposte...vogliamo aiutare chi abita ancora - e non so fino a
quando - in montagna? Noi l'avremmo messa in campo! Vogliamo ancora
aiutare chi mette al mondo dei figli? Sì, l'avremmo messo! Questi
due parametri li avremmo inseriti; ecco perché abbiamo diviso in
due l'impegno...il primo: revocare. Lei mi dice: noi avevamo messo
il discorso del reddito...inseriamoci anche chi abita in montagna e
anche il secondo, quello della valorizzazione della montagna...e la
seconda parte...se c'era la volontà di rivedere i criteri.
Registriamo questa nostra volontà per il 2011 con rammarico;
chissà, nel 2012, magari inserirete l'aiuto a chi abita in montagna
e l'aiuto a chi decide di mettere al mondo dei figli! Grazie.
Presidente
- Pongo in votazione la risoluzione in
oggetto:
Consiglieri presenti e votanti: 29
Favorevoli: 8
Contrari: 21
Il Consiglio non approva.
