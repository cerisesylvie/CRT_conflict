Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Tutela del patrimonio boschivo



Oggetto del Consiglio n. 3193 del 6 febbraio 2018 - Resoconto
OGGETTO N. 3193/XIV - Interrogazione: "Problematiche inerenti
le procedure per l'assunzione degli addetti nel settore della
forestazione".
Farcoz (Président)
- Le point n° 6 à l'ordre du jour est
renvoyé car le proposant est absent pour des raisons de santé.
Point n° 7 à l'ordre du jour. La parole à l'Assesseur Nogara pour
la réponse.
Nogara (UVP) -
Ringrazio i colleghi che mi danno
l'opportunità di dare le notizie corrette relative al bando per
l'assunzione degli operai forestali.
In merito alla richiesta: "se sono state date precise
indicazioni per fugare le preoccupazioni dei lavoratori già
inseriti in graduatoria, garantendo le professionalità acquisite e
le pari opportunità", si evidenzia che, in merito all'iniziativa
avviata, sono state date corrette informazioni, sia coinvolgendo le
organizzazioni sindacali in un primo incontro, sia attraverso
appositi comunicati stampa, ultimo quello di ieri, congiunto, che
le leggo. "L'Assessore all'agricoltura e risorse naturali comunica
che si è svolto oggi, lunedì 5 febbraio 2018, un nuovo incontro con
le rappresentanze sindacali CISL, CGIL, SAVT e UIL convocate
principalmente per chiarire i dubbi sorti in seguito al precedente
controllo svoltosi a metà gennaio e riguardante il piano di
assunzione dei cantieri forestali. Al termine dell'incontro,
congiuntamente le rappresentanze sindacali e l'Assessorato
informano che la graduatoria in essere sarà aggiornata con gli
stessi criteri già oggetto della precedente concertazione con le
organizzazioni sindacali e che non vi sarà alcun pregiudizio
rispetto ai requisiti concernenti anzianità di servizio, corsi
professionali, età anagrafica. Alle organizzazioni sindacali verrà
comunicato opportunamente il piano degli interventi con conseguente
fabbisogno operativo secondo le procedure previste dalla legge
regionale n. 44/1989. I requisiti necessari per partecipare ai
bandi in prossima uscita riguardanti il personale con qualifica di
operaio idraulico forestale qualificato, qualificato super,
specializzato e specializzato super sono stati presentati ed
illustrati alle organizzazioni sindacali. Si conferma la volontà di
procedere all'istituzione di un tavolo permanente di confronto tra
le parti, al fine di avviare al meglio il progetto che possa
valorizzare sia il territorio naturale valdostano, sia i lavoratori
che se ne occupano".
L'obiettivo dell'Amministrazione regionale, allocando risorse
nell'ambito degli ordinari capitoli di bilancio di cui alle leggi
regionali n. 44/1989 e n. 67/1992, è di ricostruire il settore
della forestazione in termini ordinari, volto a garantire la
manutenzione del territorio e a valorizzare il patrimonio
forestale, anche con il fine di dare maggiori garanzie
occupazionali alle maestranze impiegate. La graduatoria in essere
sarà aggiornata con gli stessi criteri di selezione già oggetto di
precedente concertazione con le organizzazioni sindacali e,
pertanto, non vi sarà pregiudizio rispetto ai requisiti concernenti
anzianità di servizio, corsi professionali, età anagrafica, e
potranno essere ulteriormente valorizzate le competenze maturate
negli anni dal 2011 ad oggi da parte del personale già
coinvolto.
Circa la disponibilità ad istituire un tavolo permanente di
confronto e monitoraggio, al fine di conoscere i piani lavori 2018
e i relativi fabbisogni occupazionali, si conferma la piena
disponibilità dell'Assessorato, come evidenziato nel comunicato
stampa congiunto con le organizzazioni sindacali. Si evidenzia che
già la legge regionale n. 44/1989 prevede espressamente che il
piano degli interventi dei cantieri forestali sia portato a
conoscenza delle organizzazioni sindacali prima di essere approvato
dalla Giunta regionale, procedura che continuerà ad essere
osservata.
Spero che, alla luce di questi chiarimenti, si diano da parte di
tutti le giuste informazioni all'esterno.
Président -
La
parole au collègue Roscio pour la
réplique.
Roscio (ALPE) -
Assessore, la ringrazio per la risposta
data. Devo però fare una precisazione, perché sennò sembra che
l'iniziativa sia nata senza una motivazione.
Lei stesso ci ha detto che le ultime risistemazioni, gli ultimi
incontri congiunti in cui si è trovata un'unità di intenti anche
con le organizzazioni sindacali, sono solo di ieri. Noi abbiamo
presentato l'iniziativa quasi una quindicina di giorni fa, quando
le notizie uscite allora - l'Assessorato non aveva ancora dato una
risposta - erano decisamente diverse. Il 25 gennaio nasce
l'iniziativa a seguito di una presa di posizione delle
organizzazioni sindacali che era di ben altro tenore, poiché si
manifestavano delle preoccupazioni sulla riapertura delle
graduatorie e si ventilava l'ipotesi che ci fosse qualcosa che non
quadrava.
Noi siamo felici di apprendere che a seguito di questo percorso
si è trovato un accordo, che saranno garantite le professionalità
acquisite dai lavoratori e che si procederà a regolarizzare un
sistema di manutenzione del territorio che, negli anni, era stato
smantellato. Non sto a ricordare tutte le discussioni. Avremmo
voluto solo una precisazione in più che non è arrivata, Assessore,
perché nella delibera in questione, predisposta dalla Giunta,
avremmo voluto una rassicurazione sulle coperture finanziarie di
cui al punto n. 4, laddove si dice: "pertanto la collocazione in
posizione utile nelle graduatorie delle procedure selettive non
costituisce obbligo per la Regione all'assunzione, che resta
subordinata all'ottenimento dell'autorizzazione finanziaria
prevista dalla legge". Noi oggi avremmo voluto una rassicurazione
sulle coperture finanziarie, sul fatto che le procedure
proseguiranno con certezza. Questo poi magari lo potrà dire in un
altro momento, ma oggi questa informazione non ci è stata data.
