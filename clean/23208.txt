Classificazione
AMBIENTE
Flora e fauna



Oggetto del Consiglio n. 2428 del 24 gennaio 2007 - Resoconto
OGGETTO N. 2428/XII - Sistemi di protezione della fauna
ittica nell'alveo della Dora Baltea. (Interrogazione)
Interrogazione
Constatato che nell'alveo della Dora Baltea sono stati
realizzati dei "corridoi" a protezione della fauna ittica
dall'attività di predazione delle popolazioni di cormorani
svernanti in Valle d'Aosta;
Richiamata la Deliberazione di Giunta regionale n. 3342 del
10/11/2006 nella quale veniva affidato un incarico per
l'effettuazione di un'indagine sulla presenza del cormorano in
Valle d'Aosta e sul suo impatto sull'ittiofauna locale;
il sottoscritto Consigliere regionale
Interroga
l'Assessore competente per sapere:
1) quanti "corridoi" a protezione dell'ittiofauna sono stati
realizzati lungo la Dora Baltea e dove;
2) a quali Ditte sono stati affidati i lavori e quanto
materiale litoide si presume possano avere estratto ed
esportato;
3) se la realizzazione dei "corridoi" ha dato i risultati
sperati.
F.to: Venturella
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- L'interrogazione in oggetto si riferisce
alla presenza dei cormorani sul nostro territorio. La presenza dei
cormorani in questi ultimi anni si è intensificata non solo su
tutto il corso della Dora Baltea, ma si è anche addentrata questa
specie parzialmente in alcune valli laterali. Evidentemente tale
presenza non è indolore, in quanto abbiamo ricevuto anche
ultimamente molte segnalazioni di danni legati al prelievo
eccessivo di pesce sia da parte dei pescatori e delle loro
rappresentanze, sia da parte di alcuni gestori di attività del
settore, pesca sportiva e allevamenti sia in alta Valle nella zona
di Morgex, sia in media e bassa Valle nella zona di Arnad. Questo
problema, se così lo possiamo chiamare, è di difficile risoluzione,
in quanto il cormorano non è una specie stanziale, ma si sposta e
non è facilmente monitorabile, né gestibile.
In merito all'oggetto specifico dell'interrogazione, qui ci sono
alcuni dubbi sulle richieste fatte in quanto non risulta ai nostri
uffici alcuna realizzazione nell'alveo della Dora Baltea o in altri
corsi d'acqua regionali di "corridoi" a protezione della fauna
ittica dall'attività di predazione delle popolazioni di cormorani
svernanti in Valle. Dalla richiesta di cui al punto n. 2 pare di
capire che il collega interrogante si riferisca a lavori di
sistemazione nell'alveo di magra effettuati ed ancora in corso
nella Dora Baltea, all'incirca fra Donnas e Pont-Saint-Martin, che
però non hanno a che fare con le strategie di protezione della
fauna ittica dei cormorani... queste sono condotte dall'Assessorato
del territorio, al quale andrebbero richieste delle eventuali
informazioni sugli stessi, forse c'è già stata in passato
un'interrogazione sull'argomento, questo non è ben specificato.
Arriviamo poi alla deliberazione di Giunta citata: la n. 3342/2006,
come ricordato dal collega interrogante, l'Amministrazione ha
avviato uno specifico studio per valutare la consistenza degli
effettivi presenti in Valle per quanto possibile e le eventuali
strategie gestionali che saranno formulate a completamento del
progetto, si presume nella seconda metà di quest'anno sulla base
delle risultanze che deriveranno da questo studio. Non ho altro da
aggiungere, non so se il collega Cerise vuole integrare.
Presidente
- La parola al Consigliere Venturella.
Venturella (Arc-VA)
- Sulla questione della presenza dei
cormorani svernanti in Valle sembra poca cosa qualche centinaio di
uccelli ittiofagi nella nostra Regione, però è un problema grave di
gestione che si sta verificando. Questi uccelli sono alloctoni, non
sono mai stati presenti se non in determinate condizioni, trovano
nei nostri fiumi una nicchia ecologica per cui possono svernare in
piena tranquillità. Reputo che la questione dei "corridoi" sia una
questione da approfondire, perché non ho avuto tempo, non mi sono
recato lì direttamente, ma credo che questa interrogazione... nel
ringraziarla della sua risposta... sia da riformulare e
ripresentare con del materiale fotografico perché a noi risulta una
cosa diversa da quella che lei ha riferito; comunque ci si
confronta, ritengo che su questa questione dovrà essere fatto un
approfondimento.
