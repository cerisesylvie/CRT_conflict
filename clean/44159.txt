Classificazione
ASSISTENZA SANITARIA E OSPEDALIERA



Oggetto del Consiglio n. 1221 del 27 gennaio 2022 - Resoconto
OGGETTO N. 1221/XVI - Approvazione di mozione: "Impegno a
interloquire con i Parlamentari valdostani e la Conferenza
Stato-Regioni per l'emanazione dei decreti attuativi della legge
regionale 81/2020 in materia di cefalea primaria cronica".
Bertin (Presidente) -
Passiamo ora al punto n. 41
dell'ordine del giorno. Per l'illustrazione della mozione, ha
chiesto la parola il consigliere Manfrin, ne ha facoltà.
Manfrin (LEGA VDA) -
La cefalea cronica non è un mal di
testa passeggero, ma è una malattia altamente invalidante che si
presenta nelle seguenti forme: emicrania cronica ad alta frequenza,
cefalea cronica quotidiana, con o senza uso eccessivo di farmaci
analgesici, cefalea a grappolo cronica, emicrania parossistica
cronica, cefalea nevralgiforme unilaterale di breve durata con
arrossamento oculare e lacrimazione, emicrania continua. Nel mondo
il 12 percento delle persone soffre di cefalea cronica, in Italia
parliamo di 8 milioni di persone, in prevalenza donne e chi ne
soffre ha una vita molto complicata, spesso non viene creduto e
deve ricorrere ad antidolorifici senza effetti nel lungo periodo
con un costo annuo calcolato in 2.600 euro a paziente con gravi
difficoltà personali e professionali. Il 14 luglio 2020 il Senato
ha approvato in via definitiva, con duecentotrentacinque voti
favorevoli e due contrari, il testo unificato del disegno di legge
per il riconoscimento della cefalea cronica come malattia
invalidante. Il testo punta innanzitutto a riconoscere la cefalea
cronica come malattia sociale e prevede inoltre che con decreto del
Ministro della salute, previa intesa in sede di Conferenza
Stato-Regioni, saranno individuati i progetti finalizzati a
sperimentare metodi innovativi di presa in carico delle persone
affette da cefalea. Il problema è però che mancano ancora i decreti
attuativi che nella stessa legge erano previsti da emanare entro
centoottanta giorni dalla pubblicazione e senza i quali la stessa
legge approvata non sarà di nessuna utilità per i pazienti affetti
da tale patologia.
Come sapete, abbiamo riconosciuto e abbiamo ricevuto tutti una
comunicazione da parte dell'associazione che si impegna proprio per
questo tipo di necessità e che combatte al fianco dei malati di
cefalea cronica: ecco perché, sulla base di quest'iniziativa,
abbiamo presentato questa mozione nella quale accogliamo le
sollecitazioni dell'Alleanza Cefalalgici e chiediamo l'impegno del
Presidente della Regione a interloquire con i nostri rappresentanti
in Parlamento in sede di Conferenza Stato-Regioni affinché vengano
emanati i decreti attuativi della legge 14 luglio 2020 n. 181. Solo
così i pazienti affetti da cefalea cronica potranno ottenere il
giusto riconoscimento della loro patologia e ottenere le cure
adeguate.
Presidente -
Siamo in discussione generale. Ha chiesto la
parola l'assessore Barmasse, ne ha facoltà.
Barmasse (UV) -
Con riferimento all'oggetto della
mozione, ritengo anzitutto importante evidenziare che la cefalea
cronica rappresenta un malessere che anche a livello regionale
riguarda il 12 percento della popolazione, ovvero circa
quindicimila assistiti. Circa l'8 percento di tali assistiti, pari
a milleduecento persone, soffre di una forma particolarmente
invalidante con una manifestazione del malessere che supera i
quattro episodi mensili, a cui consegue il più delle volte un abuso
di farmaci e sovente un'astensione dall'attività lavorativa che può
portare ad assenza sul posto di lavoro anche per più di due
settimane all'anno. Risulta, pertanto, chiaro che la patologia di
cui trattasi può produrre impatti sociali di evidente rilievo.
L'Azienda USL della Valle d'Aosta è molto attenta al problema
della cefalea cronica. in cui è presente da almeno vent'anni un
centro per la diagnosi e cura delle cefalee riconosciuto sia a
livello regionale che nazionale. Il centro svolge circa
quattrocento visite all'anno a cui vanno sommate le visite in
urgenza seguendo altrettanti pazienti. Per quanto concerne il
riconoscimento di patologia invalidante e quindi di condizione di
disabilità riconosciuta, la cefalea cronica deve essere
diagnosticata da uno specialista del settore presso un centro
accreditato per la diagnosi e cura delle cefalee e deve essere
accertata da almeno un anno, trascorso il quale si potrà attestare
la condizione invalidante. Il riconoscimento dell'invalidità è
possibile non solo quando la cefalea è la conseguenza di un'altra
malattia, ma anche quando si tratta di un'infermità autonoma. La
cefalea primaria o autonoma non è però riconosciuta dall'INPS come
invalidante, tuttavia sussiste il riconoscimento da parte del
servizio sanitario regionale e delle Commissioni medico-legali
regionali, che, grazie all'importante ruolo svolto dal Centro
cefalee regionale e attraverso la collaborazione con la Regione
Lombardia, ha portato a identificare le seguenti percentuali di
invalidità in rapporto alla cefalea: dallo 0 al 15 percento per
forme episodiche a frequenza di attacchi medio-bassa e
soddisfacente risposta al trattamento, dal 16 al 30 percento per
forme episodiche a frequenza di attacchi medio-alta e scarsa
risposta al trattamento e forme croniche con risposta parziale al
trattamento, dal 31 al 46 percento per forme croniche refrattarie
al trattamento, dal 45 percento in su l'invalidità consente di
rientrare nelle categorie protette per il lavoro.
Il Centro regionale per la diagnosi e cura delle cefalee ha
anche partecipato alla sperimentazione degli anticorpi monoclonali
specifici per il trattamento di profilassi dell'emicrania cronica
recentemente introdotti ed è fra i primi centri in Italia per la
somministrazione del farmaco in base alla popolazione residente. Di
tale attività è data evidenza nei registri AIFA di monitoraggio
farmacologico. Con tale esperienza e competenze la Direzione
sanitaria dell'Azienda USL della Valle d'Aosta, con l'ausilio del
Centro regionale afferente alla Struttura complessa di neurologia e
Stroke Unit, hanno manifestato piena disponibilità a supportare il
Presidente della Regione e l'Assessore della sanità, salute e
politiche sociali nelle interlocuzioni con i rappresentanti
valdostani in Parlamento in Conferenza Stato-Regioni, al fine di
sollecitare l'emanazione dei decreti ministeriali previsti dalla
legge n. 81/2020 e rendere pertanto attuativa la legge medesima su
tutto il territorio nazionale. Alla luce di tutto ciò, propongo, da
parte della maggioranza, di approvare questa mozione.
Presidente -
Altri vogliono intervenire? Ha chiesto la
parola il consigliere Rollandin, ne ha facoltà.
Rollandin (PA) -
Ringrazio l'Assessore per le
delucidazioni date, vorrei solo capire a proposito dei tempi e
delle possibilità operative una volta che questa sia in qualche
modo approvata, quali tempi e come può essere presentato questo
fatto importante perché i casi sono già molti, però non c'era la
possibilità di intervenire, se non ho capito male, fino ad oggi non
c'era un intervento. Ci dovrebbe essere la possibilità di fare
un'informazione soprattutto tenendo conto delle informazioni che
molte volte sono tardive o comunque non complete nelle valli
laterali e credo che sarebbe importante predisporre un intervento
globale, su tutta la regione, che dia in modo semplice la
possibilità agli interessati di accedere a questo che è un
intervento importante, altrimenti rischiamo di avere una bella
norma che però viene utilizzata poco e male. Questo è un invito che
noi facciamo perché ci sia la possibilità di intervenire nel più
breve tempo possibile.
Presidente -
Possiamo chiudere la discussione generale e
poi far rispondere all'Assessore? Chiudiamo la discussione
generale. La discussione generale è chiusa. Se l'Assessore vuole
rispondere alle domande...
Barmasse (UV) -
I decreti attuativi determinano, in
accordo nella Conferenza Stato-Regioni con i Presidenti delle
Regioni, ma anche con gli Assessorati di competenza, delle norme e
dei progetti di tipo sperimentale per quanto riguarda la cefalea
che comunque è riconosciuta come malattia invalidante.
Dal punto di vista terapeutico, di fatto, come ho già detto
precedentemente, il Centro per le cefalee è un centro attivo da
tanti anni in Valle d'Aosta, la terapia per le cefalee viene svolta
da un centro specifico che si occupa di cefalee e a livello
regionale è stata riconosciuta anche una forma di invalidità in
base alle percentuali e al tipo di cefalea. C'è una risposta
clinica, quello che lei chiede è di rendere la cosa magari nota su
tutto il territorio, ma ribadisco che, dal punto di vista
clinico-terapeutico, sono vent'anni che esiste il Centro per le
cefalee. I decreti attuativi determineranno dei progetti di tipo
sperimentale innovativi sui quali si lavorerà e vedremo cosa
riusciremo a produrre in tempi brevi.
Presidente -
Dopo la replica del Governo qualcuno vuole
intervenire? Se non vi sono altri interventi, possiamo mettere in
votazione la mozione. La votazione è aperta. La votazione è
chiusa.
Presenti, votanti e favorevoli: 34
La mozione è approvata all'unanimità.
