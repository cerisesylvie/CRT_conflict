Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1939 del 7 marzo 1991 - Resoconto
OGGETTO N. 1939/IX - Provvedimenti di rimborso alle spese di
trasporto degli studenti universitari valdostani.
(Interrogazione)
Presidente
- Do lettura dell'interrogazione presentata
dal Consigliere Riccarand:
lNTERROGAZIONE
Ricordate le interpellanze presentate in data 26 novembre 1990 e
10 gennaio 1991, per sollecitare l'adozione di concreti
provvedimenti di sostegno-rimborso alle spese di trasporto degli
studenti universitari valdostani;
ricordata altresì la deliberazione della Giunta regionale
n.10585 del 7 dicembre 1990 con cui è stato stabilito che:
a) l'Assessorato regionale ai Trasporti rilascia agli studenti
frequentanti l'Università di Torino tessere di riconoscimento e
buoni viaggio validi per lo sconto del 60% sui mezzi di trasporto
pubblici fra Aosta e Torino;
b) viene rilasciata una tessera agevolata per gli studenti che
frequentano le sedi di Annecy, Chambéry, Verzuolo, Lambiasco, San
Martino, Milano;
c) viene proposta la presentazione d'urgenza di un disegno di
legge che disciplini l'intera materia delle agevolazioni tariffarie
nei servizi di trasporto pubblico e preveda un trattamento omogeneo
per tutti gli studenti universitari valdostani;
al fine di conoscere lo stato di applicazione dei provvedimenti
di agevolazione tariffaria per gli studenti universitari valdostani
e l'iter del Disegno di legge di riorganizzazione delle
agevolazioni tariffarie sui mezzi di trasporto pubblico per
giovani, studenti e anziani;
il sottoscritto Consigliere regionale del Gruppo Verde
Alternativo
interroga
l'Assessore regionale all'Industria, Commercio, Artigianato e
Trasporti per conoscere:
1) se è stata definita e stipulata la Convenzione fra Regione
Valle d'Aosta e Ferrovie dello Stato per prezzi agevolati per gli
studenti universitari valdostani sulla linea ferroviaria
Aosta-Torino;
2) a partire da che data e con quali modalità gli studenti
universitari valdostani potranno usufruire dello sconto del 60%
sulla linea ferroviaria Aosta-Torino;
3) quante tessere agevolate sono state richieste e/o rilasciate
per ognuna delle seguenti sedi: Annecy, Chambéry, Verzuolo,
Lambiasco, San Martino, Milano;
4) se e in che data è stato finalmente licenziato dalla Giunta
regionale il Disegno di legge di riorganizzazione delle
agevolazioni tariffarie per gli utenti di servizi di trasporto
pubblico in Valle d'Aosta.
Presidente
- Ha chiesto di parlare l'Assessore
all'Industria, Commercio, Artigianato e Trasporti Fosson, ne ha
facoltà.
Fosson (DC)
- Consigliere Riccarand, penso che di questo
argomento in questo Consiglio ne abbiamo parlato in più di una
occasione.
L'elemento di fondo e risolutivo di tutta la problematica che
viene posta è costituito dal punto n. 4, cioè dall'approvazione del
disegno di legge sulla riorganizzazione delle agevolazioni
tariffarie. A questo proposito posso dire che il disegno di legge,
così come era stato predisposto, è stato riformato e rivisto sulla
base delle indicazioni che sono state date dall'ufficio legislativo
e dagli uffici competenti. In data 7 febbraio il servizio dei
trasporti ha ritrasmesso il disegno di legge riaggiornato ai
servizi competenti per averne il parere. Manca ancora, appunto, il
parere dell'ufficio legislativo, non appena ci sarà, l'iter del
disegno di legge riprenderà il suo corso.
Per quel che riguarda le prime tre domande, è evidente che sono
sottoposte, come termini temporali e cronologici, all'approvazione
della legge. Devo dire però che, nell'attesa che la legge compia il
suo iter, è già stata avviata una trattativa con le ferrovie dello
Stato per la convenzione. Il compartimento di Torino si è
dichiarato non competente per convenzioni di questo tipo, per cui
si sono presi contatti direttamente con la direzione centrale
generale delle ferrovie a Roma.
In questi giorni il Servizio dei trasporti provvederà ad inviare
a tutti gli studenti iscritti all'università una lettera per
prendere contatto con gli studenti stessi, perché predispongano i
documenti in ordine all'istruttoria che dovrà essere fatta per
rilasciare un titolo di viaggio. Quindi non sono state rilasciate
tessere. Potrei ridare al Consigliere Riccarand i numeri - che
conosce già però, perché non sono cambiati - degli studenti che
usufruiscono dei servizi predisposti dalla Regione per le
università di Annecy, Chambéry, ecc., fino a quella di Milano.
In definitiva, rispetto alla scorsa interpellanza non ci sono
novità, tutto è sottoposto e subordinato all'iter di approvazione
della legge. Di nuovo c'è il fatto che è stato preso contatto con
le ferrovie per predisporre la convenzione ed arrivare alla firma
della convenzione immediatamente dopo l'approvazione della legge,
così come si sta predisponendo il lavoro per avere i titoli di
viaggio da dare agli studenti non appena la legge sarà stata
approvata.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Devo ribadire la totale insoddisfazione
del nostro Gruppo rispetto alla risposta dell'Assessore e della
Giunta. Qui si continua a rinviare, da una parte, le decisioni e le
iniziative che devono essere fatte, e d'altra parte si fanno degli
atti deliberativi, si fanno anche dei comunicati stampa che
presentano una situazione completamente diversa.
Il 7 dicembre 1990 la Giunta regionale ha approvato una
deliberazione con cui stabiliva di presentare d'urgenza un disegno
di legge in materia di agevolazioni tariffarie; si stabiliva
inoltre al punto 7 di questa deliberazione che le convenzioni
previste dall'art. 10 della LR 14 giugno 1989, n. 30 (che sono le
agevolazioni per studenti universitari), entreranno in vigore con
il mese di gennaio 1991 a favore di tutti gli studenti universitari
residenti in Valle d'Aosta e iscritti a qualunque ateneo italiano e
transfrontaliero.
Non solo, ma avete fatto un comunicato-stampa il 7 dicembre
1990, in cui si diceva: "per quanto riguarda gli studenti
frequentanti l'università di Torino, la Giunta ha stabilito che
verranno loro rilasciate le tessere di riconoscimento e i buoni
viaggio validi per lo sconto del 60%?.
Adesso si viene a dire, dopo tre mesi passati inutilmente, che
bisogna aspettare la legge per poter fare la convenzione con le
ferrovie dello Stato; questo significa far passare di nuovo
tre-quattro mesi come minimo, perché fare la legge, che ancora non
è stata presentata, approvarla in Consiglio, aspettare che sia
vistata e pubblicata, significa che comunque per questo anno
accademico gli studenti universitari che frequentano l'università
di Torino non possono usufruire di quello che era previsto dalla
legge. Questa mi sembra una cosa veramente grave, dopo che è stato
detto a dicembre che invece queste cose si facevano subito.
Qui ci troviamo in una situazione che è assurda: da una parte
abbiamo un gruppo di studenti che frequenta altre sedi che non sono
a Torino, che viaggia gratuitamente, senza neanche pagare la quota
di una tessera; gli studenti universitari che frequentano Torino
invece pagano l'intero ammontare del costo dei trasporti senza
neanche uno sconto. E' una cosa che non sta assolutamente in
piedi.
Riteniamo che su questa materia ci sia un grave ritardo da parte
della Giunta, con un atteggiamento di mistificazione dei fatti,
perché non è possibile che per un disegno di legge già deciso il 7
dicembre si arrivi al 7 marzo a dire che deve essere ancora
esaminato e corretto dall'ufficio legislativo della Giunta. Mi
ricordo che circa un anno e mezzo fa, quando si discuteva
dell'applicazione della legge regionale che prevedeva la gratuità
di trasporto per gli anziani, e c'erano dei ritardi
nell'applicazione della legge, il Consigliere Bajocco disse
all'allora Assessore ai Trasporti: "Qui, se la situazione non
cambia, sarò costretto a presentare una mozione di biasimo e di
sfiducia nei confronti dell'Assessore?. La stessa cosa dico io,
perché passano i mesi, si fanno dei comunicati stampa rispetto
all'esterno, si creano delle attese, giustificate da una legge, e
poi sappiamo da quello che ci dice l'Assessore che non se ne farà
niente per mesi e mesi ancora. C'è tutta una categoria, che sono
gli studenti universitari, che si trovano di fronte a trattamenti
discriminanti assurdi, con alcuni che viaggiano gratuitamente ed
altri che pagano tutto.
Sono mesi che si aspetta il provvedimento che prevede
l'allargamento della fascia da 60 a 65 anni per gli anziani, e non
si fa niente. Mi riservo, se nell'arco di una quindicina di giorni
non ci sono segnali nuovi rispetto a questo, di assumere una
iniziativa rispetto alle cose come stanno.
