Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 608 del 21 giugno 1989 - Resoconto
OGGETTO N. 608/IX - Necessità di un asilo nido in Comune di
Donnas per sopperire alla carenza di posti nel comprensorio
Hône-Donnas-Pont-Saint-Martin. (Interrogazione e
interpellanza).
Presidente
: Do lettura dell’interrogazione
e dell’interpellanza, presentate rispettivamente dai
Consiglieri Tonino e Chenuil e dal Consigliere Riccarand, di cui
viene proposta la trattazione congiunta, riguardando analogo
argomento:
INTERROGAZIONE
Da alcuni anni l’asilo-nido di Pont-Saint-Martin
non riesce a far fronte alle richieste delle famiglie dei Comuni
vicini ed anzi cominciano ad essere esclusi anche bambini residenti
a Pont-Saint-Martin.
A nulla sono finora servite le sollecitazioni rivolte al Comune
di Donnas, che lamenta difficoltà di reperimento
dell’area per la costruzione
dell’asilo-nido.
Poichè la Regione, con propria legge, ha sottolineato
l’importanza socio-educativa degli asili-nido
i sottoscritti Consiglieri regionali del Gruppo comunista
INTERROGANO
l’Assessore competente per sapere se e come la
Regione interverrà per favorire la soluzione di un problema che
interessa numerose famiglie del comprensorio Hône - Donnas -
Pont-Saint-Martin.
F.ti: A. Tonino-G. Chenuil
***
INTERPELLANZA
E’ pervenuta, ai Consiglieri regionali, una
petizione di genitori di Donnas, Hône e Pont-Saint-Martin che
chiedono l’istituzione di un asilo nido in Bassa
Valle, potenziando le strutture già esistenti a Pont-Saint-Martin.
Nella petizione si fa presente che l’asilo nido di
Pont-Saint-Martin, a partire dal 1986, non è più in grado di far
fronte a tutte le domande e che molti bambini, compresi alcuni
residenti a Pont-Saint-Martin, sono stati esclusi
dall’ammissione.
I firmatari della petizione sottolineano, in particolare,
l’esigenza di istituire un asilo nido in Comune di
Donnas, ma lamentano un grave ritardo di iniziativa da parte della
pubblica amministrazione.
Tutto ciò premesso, il sottoscritto Consigliere
regionale
INTERPELLA
l’Assessore regionale alla Sanità per
conoscere:
1) quali rapporti sono intercorsi in questi anni fra
l’Amministrazione regionale ed i tre citati Comuni
della Bassa Valle, con particolare riferimento al Comune di Donnas,
per quanto riguarda l’istituzione di un nuovo asilo
nido;
2) se la Giunta regionale intende dare una risposta positiva
alle richieste contenute nella citata petizione ed in che modo
intende operare.
F.to E.Riccarand
Presidente
: Ha chiesto di illustrare
l’interpellanza il Consigliere Riccarand, ne ha
facoltà.
Riccarand (NS)
: E’ pervenuta ai
Consiglieri regionali una petizione dei genitori di
Donnas-Hône-Pont-Saint-Martin, con cui viene sollecitata la
istituzione di un asilo nido in Bassa Valle, potenziando
l’unica struttura attualmente esistente, che è
quella di Pont-Saint-Martin. In particolare si fa presente nella
petizione che la struttura di Pont-Saint-Martin a partire dal 1986
non è più stata in grado di far fronte a tutte le domande; alcuni
bambini di Donnas, di Hône, e dello stesso Comune di
Pont-Saint-Martin non hanno potuto essere ammessi alla frequenza,
perchè i locali e la struttura non erano in grado di assorbire una
utenza maggiore.
I firmatari della petizione chiedono
l’istituzione, in particolare a Donnas, per la
presenza numerica dei bambini di questo Comune, potenziali utenti,
di un nuovo asilo nido, andando a colmare una lacuna che
attualmente è sentita in modo pesante. Sappiamo che
l’istituzione degli asili nido è compito
prevalentemente affidato ai Comuni, però esiste una funzione ben
precisa da parte dell’Amministrazione regionale che
è quella di finanziare gli interventi e di coordinare le
istituzioni, in modo che siano dislocate in modo ottimale sul
territorio.
Quello che volevamo conoscere con questa interpellanza è quali
sono stati in questi anni i rapporti intercorsi fra
l'Amministrazione comunale di Donnas e la Regione e quali
prospettive ci sono perchè in tempi rapidi, possibilmente a partire
dal prossimo autunno, sia istituita una struttura di asilo nido in
Bassa Valle, preferibilmente in Comune di Donnas.
Presidente
: Ha chiesto di parlare
l’Assessore alla Sanità e Assistenza Sociale
Lanièce, ne ha facoltà.
Lanièce (DC)
: Nel marzo 1987 il Comune di Donnas
richiedeva all’Assessorato di svolgere una indagine
per verificare la reale esigenza della istituzione di un asilo nido
in quel Comune, oppure di un microasilo nido quale sezione
distaccata di quello di Pont-Saint-Martin.
L’Assessorato compì una rilevazione
statistico-demografica del contesto sociale di quel Comune e con
lettera del 2 novembre 1987 (prot. n. 29056) comunicò al Comune che
i dati rilevati deponevano positivamente per la realizzazione di un
microasilo nido.
Contestualmente il Comune era invitato a formulare concrete
proposte per la localizzazione dell’asilo nido e
l’Assessorato precisava che gli oneri sarebbero
stati assunti a totale carico della Regione.
Nel corso di quest’anno il problema è stato
risollevato, però in termini non solo coinvolgenti il Comune di
Donnas, ma anche quelli vicini di Ponte-Saint-Martin, Hône, Bard ed
Arnad.
Recentemente ci sono stati numerosi incontri con i Sindaci dei
Comuni di Pont-Saint-Martin e di Donnas, nonchè con il Presidente
della Comunità Montana del Monte Rosa. A tutti è stato fatto
presente:
1 - che l’Assessorato è disposto ad esaminare ed
approfondire qualsiasi proposta;
2 - che come prevede la legge regionale n.3 del 1986 tutti gli
oneri di realizzazione e di gestione sono a carico della
Regione.
Occorre però che, in definitiva, si concretizzi una chiara
volontà di realizzare l’asilo nido, le cui
dimensioni e localizzazione sono da concordare fra la Regione e gli
enti locali interessati.
Presidente: Ha chiesto di parlare il Consigliere Chenuil, ne ha
facoltà.
Chenuil (PCI)
: Mi pare che per le strutture già ci sia
stato un accordo fra Regione e Comune di Donnas,solo che queste
trattative sono andate a rilento. Ora sembra che siano state
riprese e mi auguro che si dia una volta per tutte soluzione al
problema.
Se la Regione ha intenzione di acquistare questo immobile, penso
che ci sia la necessità e l’opportunità. Cerchiamo
di risolvere questo problema, acquistando
quell’immobile di cui voi siete già a conoscenza,
per istituire questo servizio.
Presidente
: Ha chiesto di parlare il Consigliere
Riccarand, ne ha facoltà.
Riccarand (NS)
: Da una parte è positiva questa
disponibilità sempre espressa dall’Amministrazione
regionale per istituire e finanziare l’istituzione
di questo asilo nido, dall’altra esiste un problema
di tempi che sono stati eccessivamente lunghi e non credo per
responsabilità principale della Regione, ma dei Comuni interessati,
in particolare del Comune di Donnas, che non è stato in grado di
individuare la struttura in cui collocare questo asilo nido. Sono
tre anni che c’è una sollecitazione significativa da
parte dei genitori per realizzare questa struttura, per cui mi
auguro che anche questa petizione, questa sollecitazione ulteriore
che è pervenuta, serva a sbloccare la situazione e che si possa,
magari anche con una soluzione transitoria e provvisoria, nei
prossimi mesi avviare una struttura di asilo nido che costituirebbe
un servizio molto sentito.
Fra l’altro il buon funzionamento della struttura
di Pont-Saint-Martin, su cui c’è un giudizio
estremamente positivo da parte dell’utenza, ha anche
spinto e sollecitato l’allargamento di questo
servizio ad altri Comuni, per cui questa disponibilità che esiste
da parte dei genitori, che hanno anche espresso una loro
disponibilità a intervenire finanziariamente (per quanto è
possibile evidentemente) per coprire quote di costi rispetto alla
gestione della struttura, è importante e da raccogliere.
Anch’io, come già ha fatto il Consigliere
Chenuil, sollecito l’Assessore e la Giunta a seguire
la vicenda, e a sollecitare i Comuni perchè arrivino ad una
decisione conclusiva sulla questione.
