Classificazione
BILANCIO E CONTABILITA' REGIONALE
STATUTO



Oggetto del Consiglio n. 1985 del 2 novembre 2022 - Resoconto
OGGETTO N. 1985/XVI - Interpellanza: "Valutazioni conseguenti
al rapporto di monitoraggio del PNRR/PNC del terzo bimestre
2022".
Marguerettaz (Presidente) -
Iniziamo con le
interpellanze. Punto 20 all'ordine del giorno. La parola al collega
Baccega.
Baccega (FI) -
Abbiamo ricevuto il verbale relativo al
terzo bimestre del Piano nazionale di ripresa e resilienza e del
Piano nazionale complementare e nella lettura del quadro
riguardante le istanze e i progetti presentati dalle strutture
territoriali della Regione proprio a valere sul PNRR, abbiamo la
necessità, come abbiamo già fatto in passato per altri resoconti
che sono stati trasmessi, di approfondire questo percorso per
valutare lo stato di avanzamento dei progetti presentati e
approvati, ma soprattutto per capire meglio alcune note inserite
nel rapporto di monitoraggio.
Abbiamo appreso che in riferimento alla progettazione, solo il
17% dei progetti è cantierabile e una ricognizione avviata il 7
luglio e che doveva essere presentato al 31 luglio, parlo del
rapporto di monitoraggio, è stata posticipata prima al 7 agosto,
successivamente al 16 agosto e tutto questo a causa - viene detto
nel rapporto di monitoraggio - del basso tasso di riscontro da
parte di alcune strutture regionali coinvolte nell'attuazione del
PNRR e PNC; comunque l'elaborazione e l'analisi dei dati si è
avviata il 29 agosto ed è stata ultimata il 9 settembre 2022.
È noto che la cabina di regia, la Task Force dei dirigenti, è
supportata dalla struttura semplificazione e di supporto relativa
proprio al progetto "Task Force mille esperti" e tutte queste
strutture sono funzionali a coordinare e a monitorare gli
interventi territoriali, quindi le mappature dei progetti regionali
e dei progetti comunali.
Il sito riporta 327 milioni di euro per 204 interventi:
investimenti della Regione nel PNRR 223 milioni, investimenti nel
PNC (Piano nazionale complementare) della Regione 21 milioni e
investimenti nel PNRR dei Comuni 83 milioni.
Credo che il sito vada aggiornato, perché sulla base del
rapporto che ci è stato trasmesso, la situazione è cambiata: vede
206 progetti per un costo totale di 349 milioni e aggiungendo
appunto i progetti che vedono come beneficiari i soggetti attuatori
diversi con ricadute economiche sul territorio regionale, sale a
212 interventi per un importo stimato di 355,5 milioni.
Tra le note che ci hanno un po' fatto pensare e hanno acceso la
campanella delle preoccupazioni, si dice: "Diverse sono le
strutture che non hanno risposto perché non sono soggetti
attuatori, beneficiari o destinatari d'intervento", quanto anche
perché i bandi e gli avvisi di competenza saranno pubblicati nel
secondo semestre 2022.
Nei 71 progetti regionali, lo stato di attuazione: 36 sono
programmati, 19 sono in fase progettuale, 13 sono in corso di
realizzazione e 3 sono conclusi.
Un altro elemento di preoccupazione da attenzionare riguarda i
sei progetti del PNC, per cui la Regione è soggetto destinatario.
Vedo il riferimento: "Piano Italia 1 giga", "Strutture sanitarie
connesse" e "Scuola connessa", dove si parla di costo d'intervento
massimo e contributo riconosciuto, sono tutti e tre a zero e quindi
ci chiediamo per quale motivo.
La problematica dell'Assessorato-Azienda USL è un'altra fonte di
preoccupazione.
Io in data 21 ottobre ho chiesto ufficialmente, attraverso un
116 - e non mi sono ancora pervenute le risposte, e spero che mi
arrivi la versione effettiva, quella che ho avuto modo di
intravedere, perché fosse diversa sarebbe un bel guaio - riguardo
alla mancata nomina - che doveva essere fatta a luglio -
dell'esperto esterno che deve procedere alla redazione del
documento di sintesi del PNRR, che non è ancora avvenuta. Quindi il
rapporto è Assessorato-Azienda USL. La vedo perplessa, però
facciamo una verifica su questa roba qua perché avrei poi piacere
di avere la documentazione. Si parla di Case di comunità in sanità,
si parla di Ospedali di comunità, di progetti di telemedicina.
La missione 6 in qualche modo desta un po' di preoccupazioni e
c'era anche quell'importante progetto, significativo, che troviamo
nella delibera della Giunta regionale 595 del 6 maggio 2022, dove
si parla del corso di formazione in infezioni ospedaliere.
Un altro elemento per il quale volevamo avere delle
rassicurazioni riguarda le linee di finanziamento rivolte ai Comuni
valdostani; si parla di undici progetti per un totale di
104.409.000: sono 135 interventi totali, di cui 27 milioni al
Comune di Aosta, tra cui il piano PINQUA; come ho avuto modo di
dire già in questo Consiglio, relativamente ad alcune gare
d'appalto che sono state bandite, sette di queste sono andate
deserte, quindi immagino con ritorno di capitolati nuovi e ritorno
a fare le gare d'appalto che vanno a determinare sicuramente
l'allungamento dei tempi.
Quindi chiediamo anche su questa cosa qua se siamo in linea, se
il tempo perso su questo processo... visto che il PINQUA è
l'elemento chiave di sistemazione del quartiere Cogne.
Ci piacerebbe anche sapere se il comune di Arvier, che è
beneficiario di ben 20 milioni per il progetto "Attrattività dei
borghi" è in sintonia - non so se ha costruito una struttura ad hoc
per gestire questa fase - con i tempi previsti dal PNRR.
Quindi noi chiediamo al Governo regionale se la programmazione,
la progettazione e la realizzazione dei piani e dei progetti
individuati, sulla base anche delle considerazioni che ho appena
fatto, ha dei rallentamenti o addirittura si va a rischiare di
perdere qualche finanziamento, ci auguriamo di no; chiediamo se,
oppure, siamo sereni - c'era quel detto "Stai sereno" - e se questa
importante opportunità offerta dal PNRR vedrà la sua conclusione
nei tempi previsti.
Lo diciamo in termini estremamente collaborativi e propositivi
perché sappiamo che questa montagna di risorse, di denaro, se è
spesa bene, può dare in qualche modo una svolta alla Regione.
Presidente -
Per la risposta, ha chiesto la parola il
presidente della Regione Lavevaz.
Lavevaz (UV) -
I report di monitoraggio oggi predisposti
dall'Amministrazione regionale e trasmessi periodicamente alla
Cabina di regia hanno avuto la finalità principale di rilevare il
quadro delle istanze di finanziamento e dei progetti presentati a
valere sul PNRR e sul PNC da parte delle strutture regionali, degli
enti locali e di altri soggetti.
Il suddetto quadro programmatico è dunque variabile nel tempo in
funzione dei bandi e degli avvisi che vengono via via pubblicati
dalle Amministrazioni centrali, titolari degli interventi, e del
tasso di partecipazione delle strutture territoriali ai predetti
bandi, delle procedure concertative negoziali in essere con le
Amministrazioni titolari e degli atti normativi di ripartizione
territoriale delle risorse del PNRR.
La rilevazione del terzo bimestre 2022 è stata inoltre
l'occasione per integrare il detto quadro anche con gli atti
legislativi e amministrativi emanati per l'attuazione dei progetti
anche al fine di garantire, da parte dei soggetti attuatori in
ambito regionale, il rispetto degli obblighi di pubblicità e
trasparenza da parte delle pubbliche Amministrazioni previsti dal
Decreto legislativo 33/2013.
Per quanto detto sopra, il perimetro d'intervento del report in
questione non comprende il monitoraggio periodico dello stato di
attuazione fisico-procedurale e finanziario dei singoli interventi
a valere sul PNRR e PNC.
Per l'effettuazione del monitoraggio periodico sullo stato di
attuazione procedurale fisico e finanziario, riferito ad ogni
intervento, bisognerà attendere l'effettivo caricamento dei dati
progettuali nel sistema informatico statale unico di monitoraggio -
denominato REGIS - da parte dei singoli soggetti attuatori, quindi
strutture regionali o enti locali, responsabili dell'avvio,
dell'esecuzione, del monitoraggio, della rendicontazione nonché del
funzionamento a regime del predetto sistema di monitoraggio.
Il dato citato nell'interpellanza, e mutuato dal report di
monitoraggio relativo alla cantierabilità di solo il 17% dei
progetti, va quindi inteso quale livello di progettazione richiesto
dagli avvisi per la presentazione delle istanze di finanziamento e
nulla ha a che vedere con lo stato di effettiva realizzazione dei
singoli progetti.
Per quanto attiene alle criticità generali nell'ambito del PNRR,
dalle numerose interlocuzioni intercorse con le strutture regionali
e con gli enti locali coinvolti a vario titolo nell'attuazione
degli interventi, emergono difficoltà derivanti dalla complessità
degli adempimenti previsti, dalle difficoltà del dialogo con le
Amministrazioni centrali titolari degli interventi e dalla scarsa
efficacia dell'attività di supporto di assistenza messa a
disposizione a livello centrale, che sono disponibili con modalità
prevalentemente da remoto e realisticamente non sono in grado di
fornire quell'apporto puntuale e personalizzato che invece si
renderebbe necessario.
A ciò si aggiunga la numerosità e la parcellizzazione degli
interventi delle Amministrazioni centrali coinvolte, cui segue la
differenziazione degli adempimenti e delle interlocuzioni riferite
ai singoli interventi, con regole spesso non chiare se non
addirittura modificate in itinere.
Sul fronte dell'assistenza tecnica, la circolare n. 4 e la n. 6
del 2022 del MEF, Servizio centrale per l'attuazione del PNRR,
ribadiscono in effetti che le attività di supporto non sono
rendicontabili a valere sulle risorse del PNRR.
Si tratta, per capirci, di attività quali le attività di
preparazione, il monitoraggio, il controllo, l'audit, le attività
di supporto amministrativo, le strutture operative, le azioni di
informazione e comunicazione e le spese legate a reti informatiche
destinate all'elaborazione e allo scambio delle informazioni.
Le uniche attività rendicontabili sul PNRR sono invece, a titolo
esemplificativo e non esaustivo, quelle riguardanti la
realizzazione dei singoli progetti, come gli incarichi di
progettazione, i servizi di direzione lavori, architettura e
ingegneria, i collaudi tecnico-amministrativi, gli incarichi per
indagini geologiche o per operazioni di bonifica archeologica e le
altre attività tecnico-operative strettamente finalizzate alla
realizzazione dei singoli progetti finanziati dal PNRR.
Proprio in considerazione delle criticità espresse dalle
strutture regionali e dagli enti locali, l'Amministrazione
regionale, con la legge di seconda variazione di bilancio per il
triennio 22-24, ha deciso di finanziare con risorse proprie le
attività di assistenza tecnica da erogare per il tramite delle
proprie società in house, Finaosta e Inva, ai soggetti attuatori
coinvolti dal PNRR, strutture regionali, istituzioni scolastiche,
dipendenti della Regione ed enti locali, dotandole - è questo
l'auspicio - di un sopporto più puntuale, ravvicinato e
personalizzato.
In particolare l'assistenza tecnica includerà tutte le azioni
finalizzate a garantire lo svolgimento delle attività richieste nel
processo di attuazione del PNRR, necessarie a garantire gli
adempimenti regolamentari prescritti.
Il gruppo di lavoro individuato per l'attività di assistenza
tecnica fornirà, a ogni soggetto attuatore, un supporto puntuale
sulla base dei fabbisogni che verranno di volta in volta espressi e
formalizzati all'interno di un piano di accompagnamento.
Il gruppo di lavoro sarà composto da molteplici figure
professionali, sia interne che esterne alle società partecipate,
con differenti background, espertise in coerenza con le numerose
differenti attività da svolgere, le specialità dei temi trattati e
le problematiche da affrontare.
In particolare saranno coinvolte risorse esperte con competenze
prevalentemente economiche, giuridiche, tecniche e informatiche e
con pregressa esperienza nella gestione di programmi complessi e
co-finanziati dai fondi nazionali e comunitari nel controllo e
veridicità della realizzazione di progetti realizzati nell'ambito
di tali programmi, nonché nella progettazione e gestione dei
sistemi di monitoraggio specifici.
In aggiunta all'assistenza tecnica finanziata con risorse
regionali, l'Amministrazione regionale - di concerto con la
Ragioneria territoriale Nord Ovest del Ministero dell'economia e
delle finanze - organizzerà sessioni formative rivolte anche ai
Comuni. La prima, fissata l'8 novembre prossimo, sull'utilizzo del
sistema informativo REGIS, rispetto al quale a oggi permangono
diverse criticità quali la profilazione al sistema e il
ricaricamento dei dati dei giustificativi di spesa.
Per rafforzare infine la capacità amministrativa delle strutture
regionali coinvolte nell'attuazione degli interventi,
l'Amministrazione regionale provvederà a selezionare del personale
a tempo determinato da assegnare alle strutture che sono soggetti
beneficiari o attuatori di interventi e di progetti.
A tal fine è già stata effettuata una ricognizione di massima
del fabbisogno straordinario di personale, finalizzata a
determinare l'autorizzazione di spesa da prevedere dalla prossima
legge di stabilità 2023-2025 per avviare le relative procedure di
reclutamento.
Lei poi ha aggiunto tutta una serie di precisi quesiti nella
presentazione dell'iniziativa rispetto al testo, a dire il vero,
piuttosto generico dell'interpellanza; chiedo scusa fin d'ora se
non ho la possibilità di rispondere puntualmente ai quesiti, perché
sono peraltro problematiche che afferiscono a strutture sparse in
tutti i Dipartimenti dell'Amministrazione regionale, quindi
l'impegno che mi posso prendere è di fare una verifica per quanto
riguarda le cose più semplici, quindi l'aggiornamento del sito web
senz'altro e poi le cose più complesse, come tutta la gestione
della Missione 6 che sappiamo essere una missione particolarmente
delicata nell'attuazione del PNRR.
Presidente -
Per la replica, il collega Baccega.
Baccega (FI) -
Sono sicuramente soddisfatto della
risposta anche se devo dire che lei è andato piuttosto rapido con
la sua esposizione, perché il tempo era quello che ci è dato dal
regolamento e, in linea di massima, credo che un po' di criticità
ci siano, lei lo ha detto, lo ha evidenziato, soprattutto con
questa piattaforma Regis, sulla quale in qualche modo continueremo
a prestare la giusta attenzione.
Vedo che la Regione si è mossa con questo sostegno di attività
tecnico-operativa e va nella direzione di poter dare corpo e fiato
a tutti questi progetti e a queste iniziative con figure
professionali e competenze di rilievo.
Si parla anche di ulteriore fabbisogno di personale, ci
piacerebbe capire se sono risorse del bilancio regionale o se
possono essere risorse che possono essere recuperate dagli importi
del PNRR.
Comunque la nostra interpellanza va semplicemente nella
direzione di avere delle informazioni e degli approfondimenti
rispetto a quest'importante percorso che seguiamo fin dalla sua
nascita, purtroppo, essendo all'opposizione e non essendo
all'interno delle varie strutture, alcune cose ci sfuggono,
inevitabilmente.
Le riflessioni di cui l'ho portata a conoscenza voglio che lei
le verifichi e poi valuteremo eventualmente se ci sono ulteriori
interventi da fare.
