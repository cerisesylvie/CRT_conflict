Classificazione
ASSISTENZA SOCIALE
Assistenza socio-sanitaria
Associazionismo - volontariato
DEMANIO E PATRIMONIO REGIONALE



Oggetto del Consiglio n. 1576 del 26 gennaio 2011 - Resoconto
OGGETTO N. 1576/XIII - Interrogazione: "Attività organizzate
d'intesa con l'ANA ed il Comune di Aosta nei locali di Villa
Brezzi, in Aosta".
Interrogazione
Ricordato che, dopo numerosi anni di abbandono e di
inutilizzo, l'immobile di proprietà regionale denominato "Villa
Brezzi", in Aosta, con deliberazione della Giunta regionale n. 4239
del 16 dicembre 2005, è stato concesso, in virtù del riconoscimento
dell'interesse pubblico, all'Associazione Nazionale degli Alpini
Sezione Valdostana, con destinazione a sede
dell'Associazione;
Richiamata l'interpellanza presentata nell'adunanza del 1º
aprile 2009 con la quale si chiedeva se "il Governo regionale...non
ritenga opportuno stimolare ed affiancare l'Associazione per
preparare insieme, e di concerto con il Comune di Aosta, un
calendario di iniziative aperto ai cittadini ed in particolare
rivolto ai bambini ed agli anziani";
Sottolineato che, in quella occasione, l'Assessore regionale
Albert Lanièce ha risposto che: "...Non esiste quindi alcuna
difficoltà a rispondere che l'interpellanza trova l'Assessorato e
il Governo regionale assolutamente interessati e disponibili a
collaborare. Ci pare in tal senso che non sia necessaria alcuna
sollecitazione affinché un calendario di iniziative e di attività
sia preparato in sinergia con il Comune di Aosta...Si condivide il
suggerimento dell'interpellante volto a perorare la promozione e lo
svolgimento a villa Brezzi in particolare di attività rivolte ai
bambini, agli anziani, e si evidenzia che un piano di massima è
stato elaborato in tale direzione";
i sottoscritti Consiglieri regionali
Interrogano
l'Assessore competente per conoscere:
1) quali iniziative e quali attività sono state organizzate,
d'intesa con l'ANA ed il Comune di Aosta, nei locali e nel giardino
di "Villa Brezzi";
2) come è stato promosso e con quali risultati il
coinvolgimento, in particolare, dei bambini e degli
anziani;
3) se sono stati coinvolti il Centro per la famiglia e la
Cooperativa degli anziani per l'autogestione.
F.to: Rigo - Donzel - Carmela Fontana
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Come è noto, l'ANA è entrata in possesso della struttura di
Villa Brezzi tre anni fa e il primo anno e mezzo è stato dedicato
ai lavori di sistemazione e riordino dell'edificio consegnato in
non buono stato di conservazione. La Sovrintendenza ai beni
artistici e culturali ha dato precise disposizioni affinché i
lavori di adeguamento e ristrutturazione fossero effettuati nel
rispetto del valore storico del bene. Più recentemente è stato
possibile ottenere il permesso per l'allargamento dello spazio
retrostante, da adibire a parcheggio, in modo da liberare
completamente l'area antistante l'edifico e pienamente renderla
fruibile senza ostacoli. La mancanza di fondi e la limitata
disponibilità di tempo degli alpini attivi nell'associazione ha
impedito di accelerare i tempi più di quanto è avvenuto per rendere
fruibili gli spazi da offrire alla cittadinanza valdostana, anche
per promuovere, con l'aiuto di questo Assessorato, forme di
collaborazione più sistematiche e continuative che erano state
sollecitate in un'interpellanza dello scorso anno.
"Come è stato promosso e con quali risultati il
coinvolgimento, in particolare, dei bambini e degli anziani"
:
numerose sono state le forme di collaborazione con organizzazioni
del terzo settore che gestiscono attività di doposcuola, per
mettere a disposizione di un certo numero di bambini - non più di
60 per volta - gli spazi esterni ed il salone interno più capiente
per incontri di fine attività e feste durante alcune ricorrenze
dell'anno. Tuttavia, solo la prossima primavera, grazie anche ai
fondi raccolti con l'autotassazione ad iniziativa Stella Alpina,
sarà aperto nel giardino di Villa Brezzi uno spazio attrezzato e
messo in sicurezza con giochi per i bambini e panchine per nonni,
genitori e alpini che volessero vivere esperienze informali di
contatto con le nuove generazioni. Infatti il giardino non è ancora
nelle migliori condizioni per essere sfruttato adeguatamente, va
spianato e seminato, recintato almeno per la sua parte. In
programmazione nei prossimi mesi una breve stagione di appuntamenti
culturali organizzata con un comitato di presidenza, che prevede
due incontri al mese, durante i quali si alterneranno presentazione
di libri, dibattiti sul 150° dell'Unità d'Italia e temi di
interesse comune di tutti i cittadini, anziani e giovani, sotto la
presidenza dell'ANA.
"Se sono stati coinvolti il Centro per la famiglia e la
Cooperativa degli anziani per l'autogestione"
: ad oggi non è
stato ancora possibile creare una rete integrata di relazioni fra
ANA, Centro per la famiglia e cooperative per gli anziani, ma è
intenzione di questo Assessorato, in accordo con il Comune di
Aosta, promuovere alcune azioni coordinate di relazioni
intergenerazionali attraverso le quali siano a Villa Brezzi
condivisi con le giovani generazioni i valori, la storia e le icone
proprie della cultura alpina in modo accessibile, didatticamente
efficace ed emotivamente coinvolgente. Grazie.
Président
- La parole au Conseiller Rigo.
Rigo (PD)
- Grazie Presidente. Come ricordato nelle
premesse all'interrogazione, e ora accennato dallo stesso
Assessore, Villa Brezzi doveva essere punto di riferimento attorno
al quale costruire un programma di iniziative dedicate in
particolare a bambini e anziani.
La relazione di oggi dell'Assessore riferisce di difficoltà e di
sporadici momenti di incontro; ha parlato del doposcuola, di festa
rivolta per lo più a bambini... evidentemente le intenzioni e gli
auspici espressi allora dall'Assessore credo fossero ben altri.
Sicuramente ci sono state difficoltà comprensibili, quelle elencate
dall'Assessore: il non facile impegno di un lavoro insieme ad
altri, nel mettere anche in comune esperienze e realtà diverse...
non è sempre così semplice e facile. Credo che quella potenziale
risorsa strutturale, l'organizzazione degli alpini, e la capacità
dimostrata nelle tante evenienze ben più impegnative possano invece
dare risultati molto più lusinghieri. La Villa, il suo parco, i
lavori di allargamento, sono al centro di un quartiere dove, a
poche centinaia di metri, operano, oltre al Cortile già citato, la
parrocchia, il centro diurno del grattacielo, il nido La Farfavola,
la Casa Betania, la cooperativa degli anziani per
l'autogestione.
Penso che oltre alle iniziative importanti promosse ed elencate
dall'Assessore, quel parco, quella struttura potrebbe far
incontrare in una festicciola, molto semplice, i bambini dell'asilo
nido o del centro per la famiglia e gli ospiti del centro diurno.
Lo so, per esperienza diretta, che possono essere questi momenti
arricchenti per tutti; così, per esempio, organizzare a Villa
Brezzi un'occasione di incontro fra gli ospiti di Casa Betania e
gli anziani della cooperativa... potrebbe nascere anche un rapporto
di collaborazione per attività ed esperienze future; l'incontro
potrebbe essere da stimolo e da lì estenderlo ad altre
collaborazioni durante la settimana e i mesi successivi. Tutto ciò
però non nasce spontaneamente: deve esserci qualcuno - in questo
caso l'associazione o l'ente comunale, come ha ricordato
l'Assessore - che si deve fare carico di essere punto di
riferimento e coordinamento, per far sì che quella tanto invocata
"sussidiarietà" riesca finalmente a svilupparsi e a crescere.
Abbiamo bisogno che l'ANA ci aiuti in questo, che si faccia carico
anche di questo...le abbiamo chiesto tante cose, le chiediamo anche
questo. Grazie.
