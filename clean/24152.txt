Classificazione
BILANCIO E CONTABILITA' REGIONALE



Oggetto del Consiglio n. 3135 del 5 dicembre 2007 - Resoconto
OBJET N° 3135/XII - Suite de l'examen des annexes des lois de
finance de budget pour l'année 2008.
Presidente
- Possiamo riprendere i nostri lavori. Siamo
sempre nella parte dell'esame della spesa.
Pagina 104: la parola al Consigliere Sandri.
Sandri (PD)
- Solo per ringraziare l'Assessore Cerise,
che rispetto alla richiesta di delucidazioni di stamani sul
problema della cava di amianto di Emarèse, mi ha prodotto un intero
dossier sul problema. Volevo ringraziarlo pubblicamente, perché è
un atto raro da parte della Giunta e merita di essere
segnalato.
Presidente
- Pagina 105: la parola al Consigliere
Bortot.
Bortot (Arc-VA)
- Capitolo 20080, "Finanziamento alla
Camera valdostana delle imprese e delle professioni". Più che una
domanda la mia è una richiesta: se i finanziamenti alla "Chambre"
vanno in automatico per via di una legge che finanza
automaticamente il finanziamento, la mia richiesta sarebbe quella
di fare una verifica sul suo funzionamento, dato che personalmente
avrei delle critiche da fare, eventualmente con un'audizione in IV
Commissione. Assessore, per me la "Chambre" sta svolgendo alcune
attività in modo egregio, altre... soprattutto gli scopi per i
quali è nata... creare delle sinergie fra le nostre aziende e anche
con imprese all'esterno... in sostanza, occorrerebbe fare una
verifica.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Non credo che ci sarà alcun problema ad
incontrarsi per parlare della "Chambre", del lavoro che viene
svolto; penso che lo si potrà fare in una Commissione. Credo che il
capitolo e anche quello successivo che riguarda il funzionamento,
siano assolutamente trasparenti, riconfermano gli importi che in
legge avevamo previsto di dare alla "Chambre" per la sua
attività.
Presidente
- Pagina 106: la parola al Consigliere
Sandri.
Sandri (PD)
- Solo per sapere se è stato risolto in modo
definitivo... mi riferisco al capitolo 20110... la situazione del
direttore dell'area, cioè se verrà prossimamente fatto un concorso
in modo che non ci sia più una situazione di precarietà come quella
di adesso, ma di trovare una soluzione definitiva o consolidata al
problema.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Il capitolo 20110 riguarda tutta la
dotazione necessaria all'Area e si riferisce al pagamento dei
dipendenti, attualmente sono transitati 21 impiegati agricoli e
questi sono dei costi che si trasferiscono dall'Assessorato
all'Area. Poi lo stanziamento si riferisce all'affitto dei locali,
luce, riscaldamento, spese di cancelleria e fra le varie cose è
previsto il compenso per il direttore, che attualmente è
nominato... di conseguenza c'è anche questa voce. Questo è quanto,
non so cosa c'era da risolvere.
Presidente
- La parola al Consigliere Sandri.
Sandri (PD)
- Volevo ricordare che per la nomina a
direttore dell'area ci voleva una persona che avesse o il titolo di
laurea o fosse un dirigente dell'Amministrazione regionale.
L'attuale direttore che avete nominato non è né l'uno, né l'altro,
quindi sarebbe opportuno che questa situazione fosse sanata quanto
prima, in quanto è palesemente una cosa illogica rispetto alla
normativa vigente. Allora o cambiate la legge sulle assunzioni
nell'Amministrazione regionale oppure cambiate il direttore!
Presidente
- Pagina 107.
Pagina 108: la parola al Consigliere Bortot.
Bortot (Arc-VA)
- Capitolo 35060, "Spese per l'acquisto
di beni patrimoniali": abbiamo un assestato di 580mila e un residuo
di 15 milioni di euro, "spalmato" sul successivo triennio in 3,25
milioni nel 2008, 6 milioni nel 2009 e 4 milioni nel 2010. Si
tratta di uno stanziamento precauzionale rispetto ad eventuali
acquisti... e se ci sono delle intenzioni di acquistare dei beni
patrimoniali da parte della Regione... in sostanza, se questi soldi
sono stati messi lì in previsione che potrebbe darsi che... oppure
se è previsto l'acquisto di qualche bene patrimoniale.
Presidente
- La parola al Consigliere Frassy.
Frassy (CdL)
- Sempre sullo stesso capitolo, ad
integrazione del quesito posto dal collega Bortot, vorrei capire
come nasce la voce dei residui di 15 milioni. È vero che siamo in
sede di previsione perciò può essere che anche i residui siano una
previsione, ma se sono una previsione sottendono una serie di
acquisizioni. Vorremmo capire se è solo una previsione o se ci sono
già delle individuazioni più specifiche rispetto ai 15 milioni
messi a residuo.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Solo per ricordare alcune cose.
L'Amministrazione regionale compra in virtù di un piano acquisti
licenziato dal Consiglio regionale, quindi le previsioni sono
quelle che già ci siamo dati. In quella norma c'era una norma dove
il piano acquisti era un piano acquisti annuale. In realtà lo
abbiamo modificato introducendo un piano acquisti che è a
trascinamento, quindi fintanto che non è modificato, quel piano
acquisti è vigente e le previsioni sono già indicate. Da questo
punto di vista i residui non sono altro che gli stanziamenti
passati di quel piano negli anni precedenti che è a
trascinamento.
È chiaro che per la permanenza nel conto residui, bisogna
identificare dal punto di vista procedurale, quindi ci apprestiamo
a individuare in modo puntuale una serie di beni che fanno parte
come deliberazione di Giunta regionale di quel piano acquisti
deliberato, ma per la permanenza dei residui dal punto di vista
contabile. Abbiamo accumulato dei fondi, rispetto a questi i beni
da comprare sono già identificati, ma per una maggiore definizione
andiamo a individuare quelli che riteniamo verranno liquidati;
facciamo la deliberazione nei prossimi giorni che individuerà
questi beni...
(interruzione del Consigliere Frassy, fuori
microfono)
... certo, adesso gliene dico uno per intenderci. C'era tutto
l'immobile fitosanitario a Quart, dove ci sono i veterinari che
dobbiamo dare all'USL, c'è un completamento. Avremmo già fatto
l'atto, ma ci sono degli approfondimenti dal punto di vista
notarile e quelli hanno già assorbito questi 15 milioni di residui,
ne abbiamo un elenco ben identificato. Pazienti una settimana,
leggerà la deliberazione dove troverà tutti questi fondi.
Presidente
- Pagina 109. Pagina 110.
Pagina 111: la parola al Consigliere Bortot.
Bortot (Arc-VA)
- Capitolo 35620, "Spese per la
costituzione del fondo di dotazione della Finaosta S.p.a.":
assestato 17 milioni, residuo 48 milioni, un crollo e poi una
ripresa per gli anni successivi. Volevo capire meglio il perché di
questa altalena.
(interruzione del Consigliere Frassy, fuori
microfono)
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Abbiamo questi residui tanto che di
17 milioni abbiamo una competenza di 367mila e, di nuovo nel 2009,
21 milioni. Riteniamo che la dotazione con il residuo che abbiamo
sia sufficiente per le esigenze del 2008, quindi non abbiamo un
importo maggiore; abbiamo una previsione oggi dell'impegnato a
favore della gestione speciale che sono 64 milioni, 28 milioni per
la telecabina Aosta-Pila, 16 milioni per l'aumento del capitale
sociale di "STV" e 20 milioni, che sono le altre operazioni che
sono state tutte dettagliate. Se ci fosse l'utilizzo totale di
questo fondo in gestione speciale... il 2009 abbiamo introdotto
questi 21 milioni. Comunque se ha necessità di avere un dettaglio,
siamo nella condizione di darlo con tutte le varie operazioni.
Presidente
- Pagina 112: la parola al Consigliere
Frassy.
Frassy (CdL)
- Sulla pagina 112 vorremmo qualche
dettaglio sulla sottoscrizione dei titoli della società "INVA" che
prevedono una previsione analoga a quella del 2007 anche per il
2008, per altri 1,5 milioni di euro. Se non ricordiamo male "INVA"
era stata recentemente oggetto di acquisizione del capitale...
(interruzione dell'Assessore Marguerettaz, fuori
microfono)
... nel 2008, nel 2007 anche... come no? Ci sono 1,5 milioni nel
2007 e 1,5 milioni nel 2008. Vorrei capire come è possibile che ci
siano delle previsioni sul triennale per quanto riguarda la
sottoscrizione di titoli azionari e "INVA" è la società da cui è
uscita "Telecom", società "Telecom" partner tecnico che ha ceduto
le sue quote a "Finaosta", che sono state comprate su input
politico dell'Amministrazione regionale. Vorremmo capire questo
milione e mezzo a cosa e a chi serve, e perché c'è la previsione
nel 2008.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Non mi ritrovo con i dati che mi sta
dando... ho, nella competenza del 2008, 1,5 milioni, ma
nell'assestato 2007 non ho nulla... ho ragione, meno male... non si
preoccupi, questo scivolone non scalfisce la sua professionalità,
ho sempre grande stima nei suoi confronti... anche lei è
commosso!
Ripercorrendo l'operazione "INVA", il collega Frassy ricordava
giustamente che nel corso del 2007 abbiamo acquisito le
partecipazioni che erano in mano ad azionisti privati, "Telecom",
quindi questa è diventata una società totalmente pubblica che può
agire nella logica del "in house". Sono stati introdotti, in
competenza 2008, 1,5 milioni per dare la possibilità a "INVA" di
sviluppare il suo piano industriale, che è stato in questi giorni
approvato dal Consiglio di amministrazione, che prevede un serie di
razionalizzazioni, ivi compreso un suo trasferimento nell'attuale
immobile denominato "Torre delle telecomunicazioni". All'interno di
questo piano industriale c'è la possibilità di svolgere una serie
di attività che sono assolutamente strategiche per la Regione, per
il Comune di Aosta, per l'USL, e questa nostra previsione è
coerente con quel piano industriale approvato. Ci saranno poi i
momenti opportuni, ovvero se questo piano industriale dovesse
essere condiviso dagli altri soci, una serie di deliberazioni
assembleari che porteranno all'aumento di capitale sociale e alla
deliberazione del mix finanziario che porterà a fare quegli
investimenti.
Presidente
- La parola al Consigliere Frassy.
Frassy (CdL)
- Ci fa piacere apprendere che "INVA" ha una
sottoscrizione di titoli azionari con una filosofia diversa
rispetto alle abituali filosofie di sottoscrizione di capitale
delle tante aziende partecipate, che necessitano di sottoscrizione
di capitale per reintegrare il capitale a seguito delle perdite di
esercizio. In questo caso lei ci ha parlato invece di un piano di
sviluppo; di conseguenza, il dato di per sé potrebbe essere
positivo.
Penso che c'entri poco la "Torre delle comunicazioni", in quanto
questa, salvo che la società Autoporto non la venda a "INVA",
dovrebbe essere affittata a "INVA"; se invece viene venduta a
"INVA" sarebbe bene che ce ne desse comunicazione. Visto che 1,5
milioni non sono poca cosa, considerando che riguarda la quota di
riferimento regionale, senza che lei illustri nel dettaglio il
piano, ci piacerebbe capire che tipo di piano industriale è,
proprio perché riteniamo che il dato di per sé potrebbe essere
positivo.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- L'immobile è di proprietà
dell'Autoporto e tale rimarrà. Questo è un investimento invece per
tutta la parte tecnologica, che deve essere fatta nell'ambito della
"Torre delle comunicazioni", tutto l'arredo, tutti gli impianti,
tutte le cose specifiche che non sono a carico della proprietà,
sono a carico del conduttore, quindi questo è quanto, proprio per
investimenti.
Presidente
- Pagina 113: la parola al Vicepresidente
Tibaldi.
Tibaldi (CdL)
- Questa pagina articola tutte le consuete
iniziative finanziarie che ogni anno la Giunta ripropone per il
cosiddetto "capitolo dell'informatizzazione della Pubblica
amministrazione", e facendo una somma, oltre a quei 3,5 milioni di
euro di cui abbiamo parlato stamani, siamo sui 20 milioni di euro
annui che vengono devoluti per questi progetti di informatizzazione
della Regione. Notiamo che ogni anno queste cifre sono consistenti,
soprattutto si vede che sia in termini di residui, di assestato e
di competenza, ad esempio il capitolo 21870 vede l'inserimento di
somme importanti, quasi 8 milioni di euro nel 2008, residui 8,5
milioni di euro; assestato 2007: 8,293 milioni di euro.
Ci piacerebbe, alla luce di questi impegni, sapere cosa si sta
facendo in questi Assessorati o capire se questo processo di
informatizzazione volge verso un obiettivo, o se i soldi vengono
continuamente stanziati annualmente come se si trattasse ormai di
una spesa corrente, non di una spesa di investimento, non di un
investimento in termini tecnologici, ma di una spesa corrente che
ormai deve essere alimentata di esercizio in esercizio. Lo stesso
vale per il capitolo 21880, dove genericamente si fa riferimento a
progetti, sperimentazioni in ambito informatico e telematico, e
sono previsti 5,24 milioni di euro.
Ci piacerebbe quindi sentire, anche se in forma sintetica, quali
sono i progetti che si stanno traguardando o perlomeno i progetti
che si sono già realizzati con tutte queste risorse stanziate,
anche perché, come abbiamo fatto recentemente un calcolo dal '96 ad
oggi siamo a 240 milioni di euro stanziati, investiti e spesi per
dotare la Pubblica amministrazione di computer, di linee
telematiche, di sistemi informativi aggiornati, moderni e
funzionanti. D'altro canto ci sembra che sia aumentato il volume
della carta utilizzata, che la cosiddetta "telematizzazione", a
parte il Consiglio regionale, mi sembra che nel rapporto fra
Pubblica amministrazione e cittadino stenti ad entrare in funzione,
perché dopo tanti anni di investimenti il Consiglio regionale è
riuscito a far sì che per esempio i resoconti verbali non siano più
consegnati in forma cartacea, ma siano immediatamente consultabili
sulle finestre informatiche dei nostri computer, il Consiglio
regionale ha anche acquisito un premio importante al "COM-PA"
quest'anno; vorremmo sapere se negli altri comparti della Pubblica
amministrazione qualche risultato si sta ottenendo, perché i
cittadini, ripeto, sono sempre più ingolfati dalla mole di carta -
il collega Sandri faceva riferimento stamani agli affitti, ai
contributi, alle locazioni - che devono presentare ai vari uffici
pubblici per ottenere sussidi, contributi, diritti, riconoscimenti
che sono previsti dalle leggi vigenti. La domanda pertanto è cosa
si sta realizzando con tutti questi soldi che finora si sono
impegnati.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Preliminarmente vorrei condividere
con lei quello che era un augurio e l'obiettivo; come sa, sono un
grande sostenitore della società dell'informazione e, rispetto a
questo tema, dobbiamo fare tutti gli sforzi possibili per avere
questa rete. Dobbiamo essere però realisti, ovvero che forse il 30%
della popolazione usa abitualmente le procedure informatiche per
poter svolgere le proprie attività, quindi dobbiamo fare un'azione
molto importante. Si tratta di un'azione trasversale, dove da un
lato facciamo formazione con patenti europee informatiche, dando
delle abilitazioni, facendo sì che una serie di attività siano
attività qualificate. Rispetto a questo la Pubblica amministrazione
deve procedere in modo determinato su questa linea. Non dobbiamo
neanche creare dei salti nel vuoto, impedendo a una fascia di
popolazione di fare delle attività.
Dal punto di vista di dati di bilancio, ho avuto modo di
rispondere ieri sera al collega Bortot, dando un'indicazione di
quelli che erano cumulativamente e in quella sede ho citato 2 di
questi capitoli che lei ha indicato; noi, ieri, abbiamo parlato di
un altro. In particolare il 21870 che è un capitolo molto
importante, ha una declinazione per Assessorati o strutture, quindi
rispetto alla Presidenza della Regione abbiamo:
- la Protezione civile: Sviluppo applicativo per la gestione
degli elicotteri; sempre nella Protezione civile: Sviluppo
applicativo per l'informatizzazione dei magazzini e gestione dei
mezzi, Direzione colonna mobile; sempre per la Protezione civile:
il completamento applicativo per gestioni patenti e volontariato,
il fascicolo documentale elettronico; nel Dipartimento sviluppo
regionale e affari europei: la banca dati, regime del "de
minimis";
- Per quanto riguarda il nostro Assessorato abbiamo la revisione
del sistema informativo a supporto della contabilità finanziaria e
interventi sul sistema esistente, abbiamo il Servizio contratti
immobiliari e attività economali per il servizio Intranet sulla
richiesta dell'Economato. Sulla Direzione attività contrattuali ed
espropriazioni il sistema informativo a supporto della gestione
degli espropri;
- Assessorato alla sanità: qui abbiamo il sistema informativo
sociosanitario che ha una serie di declinazioni che non sto a
leggere, ma già da solo ha mezzo milione di euro. Il Dipartimento
sanità ha il sistema informativo igiene e sanità pubblica e
veterinaria;
- l'Assessorato all'istruzione e cultura ha il sistema
informativo istruzione, in particolare rifacimento del sistema
gestione alunni e gestione libri di testo, il nuovo sistema per
l'elaborazione degli stipendi del personale docente ed educativo,
supplente e saltuario. Il Dipartimento cultura per il sistema
bibliotecario valdostano ha in animo di assicurare la fornitura di
un software per l'attività di formazione e supporto all'avviamento,
finalizzato all'estensione del servizio sul territorio. Il
Dipartimento cultura, gestione delle pratiche edilizie e di
concessione contributi per la tutela dei centri storici; sempre
Dipartimento cultura: l'informatizzazione delle biglietterie dei
castelli valdostani;
- l'Assessorato alle attività produttive: il sistema registro
dei produttori di oggetti di artigianato; il segretario per la
concertazione e il sistema per il marking territoriale, il Servizio
contingentamento il cui obiettivo è un sistema degli altri generi
contingentati. Per il Dipartimento delle politiche del lavoro: il
sistema informativo ALPI;
- per l'Assessorato al turismo e per il Dipartimento del
turismo, il nuovo sistema informativo del commercio e del turismo;
il Dipartimento turismo, sport e commercio, il sistema informativo
integrato di Assessorato complessivo. Per il Dipartimento trasporti
gli sviluppi e la manutenzione evolutiva dei sistemi a supporto
della gestione trasporti.
- per l'Assessorato al territorio e ambiente abbiamo il sistema
informativo dei lavori pubblici; - per il Dipartimento risorse
naturali all'interno dell'Assessorato agricoltura il sistema
informativo della forestazione, piuttosto che il sistema
informativo agricolo.
Ci sono poi una serie di attività che hanno valenza
trasversale.
Per il capitolo 21880, progetti speciali di informatizzazione,
abbiamo:
- per la Presidenza della Regione: il sistema di monitoraggio
programmi comunitari e statali, il sistema della rilevazione
presenze del personale e cruscotto del dipendente; il Dipartimento
personale ha anche un obiettivo sul telelavoro, le nuove funzioni
in materia di tasse automobilistiche, abbiamo la norma di
attuazione, quindi abbiamo la necessità di mettere a punto un
sistema specifico; per la Segreteria di Giunta: i sistemi atti
amministrativi a firma digitale; per il Dipartimento degli enti
locali: l'integrazione dei sistemi applicativi con il "backbone
nazionale INA-SAIA";
- per le attività produttive: lo sportello unico per le attività
produttive; l'Assessorato... sempre attività produttive: il sistema
integrato di Assessorato;
- per noi: il sistema informativo delle tabelle centrali, il
sistema buoni carburante, il sistema informativo del lavoro,
servizio sanitario ai cittadini, il sistema informativo regionale a
supporto delle procedure di raccolta delle situazioni economiche
equivalenti, la progettazione ed attivazione di nuovi servizi
applicativi in ambito RUPAR e PARTOUT, l'attivazione di nuovi
servizi a banda larga nell'ambito dell'accordo RAV-Telecom Italia,
questo prevede 600mila euro a copertura di fabbisogni di servizi
applicativi basati su banda larga e identificati dall'apposito
comitato guida previsto nell'ambito dell'accordo.
Ci sono altri dettagli, ma uno in particolare volevo evidenziare
che è un altro progetto speciale sull'accesso universale e
identificazione, che è un problema molto importante e con questi
fondi richiesti si intende avviare o ampliare attività di
autenticazione dell'utente in tutte le forme di interazione
telematica che richiedono l'identificazione certificata dei
soggetti coinvolti, integrato con altri progetti di interesse
regionale, cioè la Carta di identità elettronica, la Carta
nazionale dei servizi...
(interruzione del Vicepresidente Tibaldi, fuori
microfono)
... no, segua il mio ragionamento, sennò lei mi coglie questo
termine; ho detto le autenticazioni, ad esempio quelle erano degli
strumenti, la Carta di identità elettronica, ma non è l'unica, ci
sono dei supporti informatici che hanno a bordo la firma
elettronica; quindi la Carta di identità elettronica era uno
strumento, ma non è l'unico, bisogna rispettare degli standard che
la Carta di identità elettronica aveva, ma l'hanno anche altre
carte, quelli che possono emettere le carte che sono certificati
possono dare queste chiavi. Questo è l'aspetto - e torno al
discorso iniziale - che farà la differenza, perché per fare una
serie di operazioni in rete bisogna essere certi dell'identità di
colui che dall'altra parte agisce nella rete, e solo con degli
strumenti di identificazione certa ci potranno essere. Questo è un
discorso che dobbiamo tenere a mente, perché il Codice delle
pubbliche amministrazioni che è stato approvato nella scorsa
legislatura, è una legge statale e lì dobbiamo andare. Oggi come
oggi dobbiamo attrezzarci, perché un eventuale fornitore possa
partecipare agli appalti comunicando le offerte via Web e dobbiamo
stare al passo. Non sarà semplice, ci sono criticità, ma quella è
la strada.
Presidente
- La parola al Vicepresidente Tibaldi.
Tibaldi (CdL)
- Per alcune considerazioni. L'Assessore ha
enunciato una serie di progetti che sono in corso d'opera o in fase
di avviamento nell'ambito dei vari rami della pubblica
Amministrazione regionale, ne prendiamo atto, anzi la ringraziamo
di questa elencazione che costituisce quella mole di spese ingenti
che annualmente la Regione affronta.
Noi siamo assolutamente favorevoli a un processo di
modernizzazione della Pubblica amministrazione, perché attraverso
la sua modernizzazione passa anche la crescita culturale della
società all'interno della quale viviamo. D'altronde lei si
ricorderà che un Ministro del "Governo Berlusconi", Lucio Stanca,
ha avviato il processo di digitalizzazione della Pubblica
amministrazione, un processo che nel corso del quinquennio
precedente è progredito e adesso sta cercando di rafforzarsi.
Lei diceva che purtroppo solo il 30% della popolazione è pratico
di queste nuove tecnologie; crediamo che con tutte le risorse che
abbiamo a disposizione queste nuove tecnologie possano essere anche
diffuse con l'aiuto della Regione. Lo aveva proposto il "Governo
Berlusconi" con un contributo per ogni PC acquistato da ogni
giovane; se lei considera che 240 milioni di euro sono stati,
grosso modo dal '96 ad oggi, impiegati o spesi per questo
monumentale processo di informatizzazione della Pubblica
amministrazione e se consideriamo che un moderno PC oggi costa
900-1.000 euro, potremmo quasi permetterci di dotare ogni famiglia
di un PC per farla interagire con la Pubblica amministrazione e con
i Comuni. Naturalmente si tratta di un progetto ambizioso che
richiede non di mettere risorse in hardware, software, reti a banda
larga che lei giustamente ha ricordato, perché costituiscono la via
telematica sulla quale navigano tutti i fruitori della rete, però
si tratta anche di dare ai terminali di questa rete gli strumenti
per poter operare con la Pubblica amministrazione. È vero che i
progetti che lei ha citato costituiscono dei passi importanti
software e hardware, ma è vero che si tratta di progetti che per la
Pubblica amministrazione assumono sovente dei costi superiori ai
valori di mercato.
Noi vorremmo che il processo di informatizzazione oltre a
costituire un business per pochi - in particolare "INVA" - diventi
un servizio per tutti, dovrebbe essere questa la sua filosofia,
perché le cifre sono importanti e si vede dai capitoli di spesa,
che ogni anno si ripetono, ma i progressi in termini reali si
vedono con difficoltà, e purtroppo la quotidianità di tutte queste
procedure burocratiche nei confronti delle quali ci scontriamo e
noi siamo portavoce di questi difetti, non sembrano testimoniare a
favore di un processo di informatizzazione che stia progredendo in
maniera celere. Ne faccia tesoro, Assessore, di questo modesto
Consiglio e prenda ad esempio anche lo Sportello per le imprese,
che il suo collega La Torre sta cercando con fatica di avviare,
perché ad oggi ci risulta che lo sportello per le imprese sia solo
un portale Web nel quale chiunque può accedere e reperire
informazioni su leggi, regolamenti, le provvidenze previste per i
vari settori economici o gli uffici ai quali rivolgersi, ma nulla
di più. Assessore La Torre, mi smentisca se non è vero! Questa
telematizzazione di cui lei si sente l'alfiere, faccia in modo che
prenda corpo e sostanza, perché finora i risultati, a parte gli
impegni di spesa, sono piuttosto scadenti!
Presidente
- Pagina 114: la parola al Consigliere
Bortot.
Bortot (Arc-VA)
- Capitolo 21900... finisco dove ha
terminato il collega Tibaldi: c'era questo programma denominato
"Vinces", so che era stata aperta una stazione a Valtournenche - mi
corregga, collega Maquignaz - e dovevamo aprirne una all'interno
dei locali dell'Osservatorio astronomico di Saint-Barthélemy, era
una stazione telematica a servizio del villaggio e vedo che è
scomparso tutto. Sembra che si vada nella direzione opposta
rispetto a quello che ha risposto al collega Tibaldi, o comunque
vorrei capire che fine hanno fatto questi progetti, perché dovevamo
aprire delle stazioni telematiche sparse per tutta la valle a
richiesta dei Comuni... improvvisamente sono scomparse!
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Consigliere Bortot, vorrei
condividere con lei un ragionamento.
Noi, come lei vede, abbiamo di fronte un programma europeo che
ha una programmazione. Qual è la funzione dei programmi europei? È
quella di sostenere l'avvio di determinati processi che hanno
natura innovativa di sperimentazione, al termine di questo progetto
3 sono le possibilità: la sperimentazione ha dato esito positivo e
va proseguita; la sperimentazione ha dato esito negativo e va
terminata; la sperimentazione non è si conclusa e va prorogata. Se
è la seconda... poco male; se è la terza, bisogna trovare i mezzi
per proseguire, ma se è la prima e ci sono dei benefici, chi ha
questi benefici dovrà pagare. In alcuni casi è corretto che questa
manifestazione entri nei budget dei soggetti che beneficiano,
quindi se questa ha dato risultati positivi l'Osservatorio,
nell'ambito delle sue previsioni economico-finanziarie, mette il
quattrino per sostenere quell'iniziativa, se ritiene che
l'iniziativa vale; in caso contrario, non li mette. Questi, essendo
fondi regionali e non dell'Osservatorio non ci sono più, così come
le scuole, come "Montagna sicura", come tutti quei centri che hanno
beneficiato della sperimentazione "Vinces"...
(interruzione del Consigliere Bortot, fuori
microfono)
... ma quello chi lo dice? Allora siamo nella terza ipotesi che
va proseguita, ma questo oggi è lo stato dell'arte di una
sperimentazione nell'ambito di un progetto europeo.
Presidente
- La parola al Consigliere Bortot.
Bortot (Arc-VA)
- Probabilmente parlerò inascoltato come
lo scorso anno, mi ricordo perfettamente...
Caveri
(fuori microfono) ... eravamo rimasti d'accordo
che non chiediamo la parola su tutti i capitoli... lei chiede la
parola su ogni pagina...
Bortot (Arc-VA)
- ... difatti ne ho riassunti 3, chiedo
solo al Governo...
Caveri
(fuori microfono) ... ci eravamo messi d'accordo
che non si parlava su tutte le pagine, invece si parla su tutte le
pagine...
Bortot (Arc-VA)
- ... difatti non sto parlando su tutte
le pagine, ma sto parlando di consulenze, incarichi e studio...
vorrei che il Governo facesse una riflessione e il Consiglio anche,
su questo intreccio formazione professionale, ammontare delle
consulenze e degli studi e degli incarichi e le risorse interne al
Consiglio, perché se noi sommiamo le risorse interne e i soldi per
la formazione professionale, quelli per le consulenze, incarichi e
studio, penso che potremmo far funzionare l'ONU nella nostra
Regione... punto e a capo, 30 secondi, Presidente! So che sarò
inascoltato, adesso starò zitto.
Presidente
- Pagina 115: la parola al Consigliere
Frassy.
Frassy (CdL)
- Vorrei alcuni chiarimenti sui capitolo
21820 e 21836, sono 2 capitoli che fanno riferimento: uno, agli
incarichi di consulenza e, l'altro, agli incarichi di
collaborazione tecnica, che poi - seppure con le sfumature e i
diversi vincoli a cui sono sottoposti per Patto di stabilità -
hanno ad oggetto gli incarichi esterni all'Amministrazione. Nella
previsione dell'assestato 2007 abbiamo nella somma di 2 capitoli
2,5 milioni, nei residui abbiamo circa 1,4 milioni di euro, e qui
vorremmo capire qual è la dinamica di questi residui. La cosa che
però più ci lascia perplessi è la previsione di competenza sul
2008, 3,335 milioni di euro, cioè c'è un aumento esponenziale delle
voci per consulenze e collaborazioni tecniche, nonostante i residui
e nonostante il forte impegno per il 2007, il 2008 ha una crescita
quasi del 50%.
Vorremmo capire come si concilia questa crescita con il Patto di
stabilità, perché il Patto di stabilità oltre a contenere i costi
del personale - abbiamo l'articolo 4 della finanziaria regionale -
dovrebbe impegnare le amministrazioni pubbliche a contenere le
spese di consulenza e collaborazioni tecniche esterne; invece
riscontriamo che c'è una crescita verticale di queste due voci.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Come vede dall'elaborato, rispetto
all'assestato abbiamo una diminuzione sia sul 21820 che sul 21836,
passiamo da 1,524 a 1,370 milioni nel primo capitolo e da 2,031 a
1,965 milioni nel secondo. I residui - probabilmente siamo stati
interrotti nel nostro chiarimento dal collega Tibaldi che stava
intervenendo, quindi eravamo noi che disturbavamo - sono da
ricondurre ad una movimentazione finanziaria, quindi non vale il
ragionamento di somma tra competenze e residui. Questo vale solo
per la cassa, ma non vale per la competenza, quindi in sostanza
questi residui che sono peraltro stimati, sono delle consulenze che
non sono state pagate, ma che sono riferibili all'esercizio 2007 o
ad anni precedenti, non troppo perché c'è la perenzione dei
residui, sulle spese correnti ci sono i due esercizi. Rispetto
all'assestato 2007 abbiamo una diminuzione, quindi non ci troviamo
nella condizione di aver sforato anche mediamente rispetto al Patto
di stabilità.
Presidente
- Pagina 116: la parola al Consigliere
Frassy.
Frassy (CdL)
- Sul capitolo 21905: sono "Spese per
collaborazioni nell'ambito dei servizi Dipartimento politiche per
l'impiego", e anche qui vediamo che c'è una cifra significativa
perché c'è mezzo milione di euro, Assessore La Torre, che viene qua
impegnato. Non so se ho visto male io, ma mi sembra che questa
spesa non fosse prevista per l'anno precedente e non mi sembra
neppure che abbia una previsione per il triennio. Calano dal cielo
politico di questa Giunta, o meglio dal suo Assessorato, mezzo
milione di euro per consulenze nell'ambito del Dipartimento
politiche per l'impiego: vorremmo capire quali sono le
problematiche che nel 2008 innescano questo finanziamento, che ci
sembra curioso nella coincidenza temporale.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Più che curioso è molto semplice, nel
senso che sono le spese per le collaborazioni nell'ambito dei
servizi del Dipartimento delle politiche per l'impiego. Siccome
abbiamo da gestire degli sportelli, abbiamo bisogno di poter
fornire un servizio, c'è la necessità di supportare con del
personale questi sportelli e queste sono le spese conseguenti,
perché credo siano state finanziate nell'assestamento.
Presidente
- La parola al Consigliere Frassy.
Frassy (CdL)
- Ho il triennale dello scorso bilancio
2006-2008... ah, 2007-2009, perché era nella previsione del 2007, e
questa esigenza però è nata nel 2007, in quanto è conseguenza del
trasferimento di funzioni, cioè si riferisce agli uffici di
collocamento? Ma non è il personale che è transitato nei ruoli
regionali, perché gli uffici di collocamento sono gestiti dal
personale che è transitato nei ruoli.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Gliel'ho detto prima: il personale che ha
dovuto essere messo di rinforzo agli uffici sul territorio, quindi
non c'entra niente con il personale transitato dallo Stato alla
Regione, è del personale in più che è stato messo per supportare i
servizi di questi uffici. Sono delle persone a tempo determinato,
non so come spiegarglielo...
Presidente
- La parola al Consigliere Frassy.
Frassy (CdL)
- Per capirci: fa parte di quel progetto
pilota sperimentale dei colloqui con psicologi o quant'altro che
dovevano capire le problematiche di impiego... no? Va bene,
prendiamo atto.
Presidente
- La parola al Consigliere Lattanzi.
Lattanzi (CdL)
- Visto che Lattanzi conosce un po' la
situazione, è personale totalmente inutile, prima smettete di
assumerlo a tempo determinato più le cose funzioneranno. È
personale totalmente inutile!
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Collega Lattanzi, mi dispiace smentirla,
ho fatto una riunione pochi giorni fa con le responsabili di tutti
gli uffici periferici del lavoro e hanno chiesto in maniera
specifica che se avessimo tolto loro questo personale non sarebbero
in grado di svolgere le loro funzioni. È assolutamente del
personale indispensabile.
Presidente
- Pagina 117. Pagina 118. Pagina 119. Pagina
120. Pagina 121.
Pagina 122: la parola alla Consigliera Squarzino Secondina.
Squarzino (Arc-VA)
- Capitolo 22560: volevo chiedere al
Presidente come mai sono state stanziate delle risorse inferiori a
quelle dello scorso anno e anche nel triennio vedo che tende a
diminuire. È vero che è ancora in ballo questa legge, non si sa
bene a che punto è, quando possiamo attuarla, ma nel momento in cui
è possibile partire con le procedure previste dalla legge regionale
n. 6/2007 che riguarda gli interventi regionali di cooperazione e
solidarietà con i Paesi in via di sviluppo, credo che sia utile
avere delle risorse, che vengono poi destinate in base a una
procedura chiara. Ci sono continuamente delle richieste che vengono
fatte anche attraverso altre voci, aiuti e interventi rispetto a
situazioni difficili del Terzo Mondo, sapendo che intervenire nei
paesi di origine consente di diminuire la pressione
immigratoria.
Presidente
- La parola al Presidente della Regione,
Caveri.
Caveri (UV)
- In realtà se lei guarda quanto avevamo
messo nella finanziaria lo scorso anno, c'erano 275.000 euro,
quindi la differenza essendo 270 è di solo 5mila euro. In realtà la
sentenza della Corte costituzionale dovrebbe essere a metà del
prossimo anno, è del tutto evidente che oggi prudenzialmente
dobbiamo mantenere quella somma. Purtroppo o noi abroghiamo la
legge sulla cooperazione e la riscriviamo secondo i "Desiderata"
del Ministero degli affari esteri, che oggi sono molto semplici...
la sentenza della Corte costituzionale ha detto che le Regioni non
possono fare cooperazione con i Paesi in via di sviluppo, benché la
Sottosegretaria Sentinelli abbia ripetutamente detto che ci sarà un
intervento legislativo da parte del Governo. Sono in grado di dirle
la data esatta della sentenza, ovvero l'8 luglio 2008; abbiamo
chiesto l'anticipo della trattazione da parte della Corte
costituzionale. Questo non vuol dire che non riusciremo a spendere
qualcosa; come lei sa quest'anno abbiamo messo 50mila euro per lo
studio della FAO, qualcosa riusciremo a fare, ma non possiamo fare
la vera e propria cooperazione perché di fatto siamo bloccati.
Pertanto benvenute delle idee per poter spendere questo denaro.
Oggi, prudenzialmente, i 270mila non potevano essere incrementati a
salire fino ai 332mila che era l'assestato dello scorso anno,
perché siamo in una situazione di difficoltà che speriamo di
superare.
Presidente
- La parola alla Consigliera Squarzino
Secondina.
Squarzino (Arc-VA)
- Idee ne abbiamo tante... solo la
settimana scorsa abbiamo avuto nostra ospite in Regione la Deputata
afgana Yoja Malalai, che non rappresenta soltanto gente che
progetta ma eletta, è in grado di seguire tutta una serie di
progetti di formazione e di educazione; eventualmente posso - se
lei ritiene che possa essere una strada interessante - impegnarmi
perché su questo tipo di attività si possano trovare delle
strade...
Caveri
(fuori microfono) ... riuniamo il comitato a
inizio dell'anno...
Squarzino (Arc-VA)
- ... va bene.
Presidente
- La parola al Consigliere Sandri.
Sandri (PD)
- Siamo a pagina 122, vero? Volevo chiedere
solo una delucidazione rispetto alla Fondazione "Courmayeur": sono
380mila euro. C'era stata la discussione già quasi in tutti i
bilanci precedenti, compresi quelli in cui eravamo in maggioranza,
anche insieme al collega Nicco, sul problema di capire se c'era la
volontà di fare una revisione del trattamento delle diverse
fondazioni che sono sostenute dalla Regione. In un recente convegno
lo stesso Presidente Caveri aveva espresso delle perplessità sul
modo di funzionamento e di sostentamento della Fondazione "Emile
Chanoux"; allora volevo chiedere se c'erano delle volontà di fare
una specie di attività di perequazione in modo che tutte le
fondazioni possano godere di pari diritti e dignità rispetto alla
produzione e all'attività che fanno.
Presidente
- Vorrei proporre al Consiglio, quando siamo
su una stessa pagina, di raggruppare le domande, così che il
Governo possa rispondere in un unica volta a tutti i
Consiglieri.
La parola al Consigliere Bortot.
Bortot (Arc-VA)
- Sullo stesso punto, brevemente... la
richiesta che ha fatto il collega Sandri l'ho fatta anch'io
nell'audizione che la III Commissione ha fatto con la Fondazione
"Grand Paradis": occorrerebbero delle linee guida per tutte le
fondazioni che abbiamo in Regione, altrimenti il rischio è di avere
trattamenti diversi o dare più peso ad una piuttosto che ad
un'altra... delle linee guida, non d'interferire nelle
fondazioni...
Presidente
- La parola al Consigliere Frassy.
Frassy (CdL)
- Non vorrei rispondere per conto del
Presidente Caveri, che sicuramente darà la sua risposta, ma vorrei
ricordare l'impegno che il Presidente Caveri aveva preso in sede di
discussione dello scorso bilancio, proprio su questa fondazione,
perché se risentiamo la conclusione che aveva tratto il Presidente,
aveva convenuto sul fatto che ci fosse una sperequazione
soprattutto nel finanziamento di questa fondazione, che vive
essenzialmente del contributo regionale. La fondazione che avrebbe
dovuto reperire denari anche da altri soggetti, vive essenzialmente
sul contributo regionale. C'era stato da parte sua un impegno a
fare una ricognizione e ad affrontare il problema, prendiamo atto
che non era nelle priorità.
Presidente
- La parola al Consigliere Ottoz.
Ottoz (CdL)
- Riguardo al capitolo 22330, che sarebbero i
contributi a favore del gruppo sportivo Vigili del fuoco "Godioz",
volevo chiedere se si tratta di un'attività di tipo dopolavoristico
sportivo come ad esempio il 22300 per quanto concerne il CRER
oppure se si tratta di un contributo dato per attività sportiva
fatta come società sportiva a tutti gli effetti, che dovrebbe
rientrare nella legge per lo sport. Il centro sportivo Godioz
risulterebbe essere l'unico ad essere finanziato singolarmente
rispetto a quanto avviene per gli altri sci club che sono di
competenza della fetta di contributi che spetta all'ASIVA, che si
occupa di organizzare l'attività. Si tratta cioè di attività
dopolavoristica specifica dei Vigili del fuoco oppure di
un'attività di società sportiva vera e propria?
Presidente
- La parola al Presidente della Regione,
Caveri.
Caveri (UV)
- Intanto voglio rassicurare il collega
Frassy di avere adempiuto agli impegni che ci eravamo assunti nel
chiedere al Presidente della Fondazione "Courmayeur", Ludovico
Passerin d'Entrèves, uno sforzo di ricerca di maggiori
finanziamenti privati. Credo che saremo in grado alla fine di
quest'anno di vedere, quando riceveremo la relazione prevista dalla
legge dell'attività svolta, se questo è avvenuto. Devo dire per
onestà che nessuno può negare, al di là di certe posizioni
antipatizzanti che ci sono nei confronti di quella fondazione, che
questa fondazione organizza degli incontri e dei convegni che sono
di elevatissimo livello...
(interruzione del Consigliere Frassy, fuori
microfono)
... me lo auguro, vedremo quando tra molti anni lei ci lascerà,
faremo una fondazione a lei dedicata e sicuramente... ho detto fra
molti anni... visto che mi piglia sempre in giro, sarà mio figlio,
visto che proprio lei, collega Tibaldi, mi prende in giro che c'è
una saga familiare... se la cerca insomma! Ritengo che la
Fondazione "Courmayeur" sia dal punto di vista delle attività
culturali qualcosa di molto difendibile. Ha ragione il collega
Sandri che io altre non ne difendo... ritengo che ci siano altre
fondazioni sulle quali chi verrà nella prossima legislatura debba
fare un punto e a capo.
Per quel che riguarda la domanda del collega Ottoz, credo che
nessuno meglio di lui possa rispondere perché in quegli anni non
ero in Consiglio e lui c'era. Questa è una normativa specifica che
viene gestita dalla Direzione dei Vigili del fuoco, non ha alcuna
interazione burocratica con quanto previsto dalla legislazione in
materia di finanziamenti sportivi. Credo che lei abbia colto nel
segno, nel senso che immagino che non facendo parte delle cose
sportive - ma nessuno meglio di lei conosce i rivoli dei
finanziamenti allo sport avendo anche contribuito alla legislazione
attualmente vigente in materia di finanziamenti sportivi - credo
che abbia questa caratteristica sportivo-dopolavoristica, nel senso
che posso dirle... perché ogni tanto mi capita di firmare delle
trasferte... che in alcuni casi è la partecipazione ad attività
sportive vere e proprie, in altri casi è la partecipazione dei
pompieri della Regione a delle attività anch'esse sportive, ma più
propriamente legate alla partecipazione dei pompieri valdostani ad
attività o dei pompieri di Trento e Bolzano o manifestazioni
ludico-sportive dei pompieri nazionali.
Presidente
- La parola al Consigliere Sandri.
Sandri (PD)
- Solo un breve commento sulla questione di
tipo culturale. C'è qualcosa che stride, perché ad esempio il
convegno che si è svolto questo pomeriggio e che si protrarrà
domani e nella giornata di venerdì organizzato dall'Università
della Val d'Aosta, costa infinitamente meno dell'unico o dei 2
convegni che la Fondazione "Courmayeur" riesce a fare con personale
di altissima qualità; quindi il problema è un rapporto con le altre
fondazioni e con la sua attività, ma anche in rapporto a quello che
fa l'Università, che è più economa della Fondazione
"Courmayeur".
Presidente
- Pagina 123: la parola al Consigliere
Sandri.
Sandri (PD)
- Solo per capire sul triennale... vedo
competenze 2008-2009-2010 per quanto riguarda l'utilizzo di un
aereo Air Vallée; dato che l'Aeroporto dovrebbe chiudersi a maggio
2008 e forse starà chiuso per più di un anno per lavori di
ampliamento, volevo sapere come si giustificava questo
finanziamento o che altre prospettive c'erano che noi non
conosciamo.
Presidente
- La parola al Consigliere Frassy.
Frassy (CdL)
- Su un capitolo che ci aveva incuriosito
nell'esame dello scorso bilancio, Porto di Genova, se è cessata la
normativa che imponeva l'obbligo di compartecipazione, perché
vediamo che non c'è finanziamento e ne saremmo anche soddisfatti, o
se invece è una dimenticanza.
Presidente
- La parola al Vicepresidente Tibaldi.
Tibaldi (CdL)
- È previsto uno stanziamento di 200mila
euro in termini di competenza per il 2008 per costruire edifici di
culto, non si parla di ristrutturazione, risistemazione, e via
dicendo, ma di costruzione ex novo. Vorremmo sapere di che tipo di
edifici di culto si tratta, soprattutto a quale religione fanno
attinenza.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Ringrazio il collega Sandri per la
domanda, che mi consente di chiarire un aspetto relativo alla
questione del volo su Roma.
Come è noto, inizieranno - se il diavolo non ci mette lo zampino
- i lavori per l'allungamento della pista nel 2008; l'attuale
contratto che c'è con Air Vallée scadrà il 31 gennaio 2008, si
ipotizza una proroga del servizio per alcuni mesi, perché fino a
quando non sarà cantierabile l'Aeroporto, si cercherà di mantenere
in funzione il volo. La somma che c'è qui va considerata a titolo
indicativo, perché non ci sarà il volo doppio, come avevamo
previsto lo scorso anno, sarà solo uno, quindi verosimilmente sulla
competenza 2008 avanzeremo del denaro. Abbiamo la stessa logica per
il 2009, perché se tutto funzionerà bene noi, a metà 2009, dovremmo
avere di nuovo l'Aeroporto agibile e dovremmo mettere in piedi una
procedura concorsuale per poter affidare il servizio. Questa è la
ragione per cui lei trova una somma più elevata nel 2010; qui siamo
però nel campo delle ipotesi, nel senso che non sappiamo a quanto
aggiudicheremo l'eventuale servizio.
Teniamo conto che con la pista allungata si potrebbe anche
dovere o potere optare per dei vettori di altro genere, il cui
costo non siamo in grado di determinarlo. Con tutto il buon senso
che bisogna avere nel fare un bilancio certo, questo risente di
queste tempistiche che abbiamo detto, ma che come sapete, per
quanto riguarda le aggiudicazioni lavori nel campo delle opere
pubbliche, non ci danno delle certezze alla settimana o al mese in
modo esatto.
Presidente
- La parola al Consigliere Sandri.
Sandri (PD)
- Certo che il vostro antifascismo spesso è
straordinario, nel senso che riuscite a trascinare alcuni lavori
tanto a lungo come quest'anno a Saint-Martin de Corléans, che è
veramente un monumento al vostro antifascismo; che Dio vi benedica
e vi mantenga su queste posizioni!
Secondo me la risposta dell'Assessore evidenzia una chiarissima
difficoltà sul tema, nel senso che oggi è l'aereo di S.p.a. Air
Vallée, ma se ha parlato di una procedura concorsuale, si spera che
si trasformerà anche la legge che andrà a regolare tutto il
sistema, perché può essere che si noleggi un aereo o si faccia una
convenzione con delle compagnie per certi tipi di servizi, ma il
problema è che Air Vallée è una questione del passato e forse oggi
sarà meglio predisporci qualcosa per il futuro, perché il suo
destino è ancora non conosciuto, è in vendita da parte del gruppo
"Magneti Marelli" che fa parte della holding "FIAT", quindi diciamo
un po' di prudenza. Rimane il dispiacere di constatare che una
serie di disponibilità su progetti aleatori - perché potrebbe nel
2009 non spendersi niente - magari erano una serie di risorse che
potevano andare per esempio ai servizi sociali, alla legge n. 19,
alla ferrovia, ci sono tante possibilità. Questi sono soldi messi
lì a capocchia, se posso permettermi; comunque ringrazio per la
risposta.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Il titolo non rispecchia la modalità di
erogazione ai soggetti ai quali sono destinati questi
finanziamenti. Intanto più che essere destinati agli edifici di
culto in senso stretto, teniamo presente che gli edifici di culto
in senso stretto sono quasi tutti monumenti e come tali ricadono
dentro le competenze dell'Assessorato alla cultura, qui si tratta
di interventi che riguardano gli edifici annessi agli edifici di
culto - la casa parrocchiale, oppure edifici che hanno quasi sempre
un interesse di tipo sociale -, questo è l'oggetto dell'intervento.
Qui noi abbiamo un programma che è pluriannuale, presentato dalla
Curia vescovile di Aosta, perché il presupposto per avere questi
contributi è di avere degli edifici che abbiano necessità di
manutenzione; è difficile oggi immaginare che ci siano altre
religioni...
(interruzione del Vicepresidente Tibaldi, fuori
microfono)
... per adesso no, perché al massimo loro dovrebbero farsi una
moschea, ma qui non si tratta di contributi per costruire edifici
di culto, ripeto, la dizione non è molto congruente con l'oggetto
del contributo. Più che altro si tratta di contributi per case
parrocchiali e abbiamo già un piano di investimenti che ci occuperà
con questa disponibilità per i prossimi 10 anni.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Per quanto attiene il 35900,
"Concorso nelle spese di gestione del Consorzio autonomo del Porto
di Genova", collega Frassy, la sua osservazione è più che mai
pertinente, perché è ormai da diversi anni che non c'è più
l'obbligo di contributo, quindi possiamo toglierlo. Per essere
precisi è dal 1998, quindi non c'è più l'obbligo. Ha ragione a
sollevare la questione e alla prima occasione lo toglieremo.
Presidente
- Pagina 124.
Pagina 125: la parola al Consigliere Salzone.
Salzone (SA)
- Solo per curiosità. Capitolo 50850,
"Trasferimenti sui fondi assegnati dallo Stato per interventi nel
settore dell'edilizia residenziale pubblica": qui c'è un milione
come destinazione. Vorrei sapere a quale tipo di intervento è
destinato e se sono previsti dei trasferimenti nuovi dallo Stato,
perché mi pare di aver letto qualcosa sui giornali di questi
giorni, pare che ci siano degli stanziamenti importanti per
l'edilizia pubblica, e poi visto che ci siamo, se c'è qualcosa
destinato nel nuovo Fondo per l'abitazione.
Presidente
- La parola al Consigliere Segretario
Venturella.
Venturella (Arc-VA)
- Era la stessa domanda sullo stesso
capitolo, perché poi guardando anche il triennale, la cifra va
decrescendo e vorrei sapere se questo è per quella ragione prima
detta, che si fa dal punto di vista di ingegneria finanziaria una
unica voce di bilancio sull'edilizia abitativa ed ecco perché ci
sono questi stanziamenti progressivamente in calata... sempre
capitolo 50850...
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Questi sono trasferimenti dello Stato per
investimenti nel settore dell'edilizia residenziale pubblica, e
confluiranno nel Fondo per abitazione istituito con la nuova legge
regionale; quindi saranno riallocate alla luce del piano triennale
di cui il Consiglio regionale dovrà dotarsi. I fondi nuovi a cui fa
riferimento il collega Salzone sono i fondi che erano previsti
nell'allegato alla finanziaria, mi pare 950mila euro che dovrebbero
dare ai Comuni di Châtillon e Aosta, ma il primo lo abbiamo già
escluso, che hanno i requisiti per l'emergenza abitativa. Sulla
base di un accordo fatto con le Regioni però questi fondi non sono
stati incamerati dalle Regioni per una questione di nettizzazione
che andava a gravare sul Patto di stabilità, per cui abbiamo
preferito che andassero ai Comuni senza transitare dalle Regioni.
Erano 540 milioni di euro, in realtà non è che abbiamo tanti casi,
perché la divisione viene fatta sulla base dei casi che si
hanno.
Presidente
- Pagina 126. Pagina 127. Pagina 128. Pagina
129. Pagina 130. Pagina 131. Pagina 132. Pagina 133. Pagina
134.
Pagina 135: la parola alla Consigliera Squarzino Secondina.
Squarzino (Arc-VA)
- Capitolo 38400, "Realizzazione di
interventi strutturali per la difesa dei rischi idrogeologici": qui
mi sembra che le risorse siano tante, ma sono spese in base alle
esigenze dei Comuni e che tipo di interventi vengono fatti in modo
prioritario? Volevo poi capire nel bilancio biennale quali sono i
criteri in base ai quali sono stati stanziati anche i fondi per gli
anni prossimi, qui non si capisce perché nel 2009 diminuiscono e
nel 2010 aumentano di nuovo. Mi chiedo se in questo caso è sulla
base dei progetti presentati o sul fatto che bisogna far quadrare
il bilancio, per cui un anno si premia piuttosto un Assessorato e
l'anno successivo un altro.
Presidente
- La parola al Consigliere Sandri.
Sandri (PD)
- Due punti di questa pagina. Sullo stesso
punto della collega Squarzino per capire quanti di questi
investimenti sono ancora legati ai problemi dell'alluvione e quindi
vanno ancora su opere dell'alluvione e quanti, invece, sono il
discorso dell'idrogeologico che abbiamo fatto stamani rispetto
all'approvazione dei PTP e cioè dell'adeguamento dei piani
regolatori al PTP, eccetera. La seconda cosa è l'occasione per
chiedere, rispetto al capitolo 52105, il benedetto piano cave che
fine ha fatto, perché è stato promesso varie volte, sappiamo che è
in gestazione, però sono passati tanti anni e ancora non ci sono
segnali precisi!
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- È una domanda stimolante quella che è stata
fatta sulla questione del dissesto idrogeologico.
Dirò subito che qui c'entra e non c'entra con il discorso
dell'alluvione, nel senso che abbiamo attuato 2 fasi del
post-alluvione, la fase emergenziale e una fase di opere che hanno
avuto il tempo di essere pianificate. C'è una terza fase che è
stata fatta per poter dare delle risposte allo stato in previsione
di ulteriori finanziamenti e che ricomprende quelle opere relative
ai singoli dissesti - sistemazione idraulico-forestale, torrenti di
alta montagna, frane, valanghe, situazioni del corso d'acqua
principale, la Dora Baltea -, allora tutti quegli interventi che al
momento della quantificazione - parlo intorno al 2004-2005 -
potevano essere necessari per dare un elemento di sicurezza al
territorio. È stata fatta una valutazione spannometrica per un
volume complessivo di investimenti di 560 milioni di euro, ma non
dobbiamo farci spaventare da queste cifre, perché le 2 fasi
dell'alluvione di fatto hanno già richiesto investimenti per 500
milioni di euro; già solo l'assetto idrogeologico della Dora
Baltea, previsto dal piano di bacino del Po, sono circa 60 milioni
di euro. Sono quindi stati ricompresi lì dentro tutti quegli
interventi che possono anche avere un'origine legata all'evento
alluvionale.
La questione è aggravata ultimamente dalla vicenda dei
cambiamenti climatici, che ha messo in discussione una serie di
versanti che davamo per stabilizzata. Ho qui delle interessanti
foto di eventi che chiedono una messa in sicurezza. Comunque questi
10 milioni servono a dare delle risposte immediate a situazioni di
criticità idrogeologiche, dove ci sono centri abitati, ad esempio
abbiamo in corso un investimento molto grande su cui ci sarà anche
il concorso dello Stato, che riguarda l'abitato di Valgrisenche.
Voi sapete che vicino alla chiesa c'è un sasso che è venuto giù e
ci hanno messo sopra una Madonnina dorata; lì c'è un dissesto che
non è da poco e continuano a venire giù dei sassi, quello è un
intervento che costa 2 milioni di euro, poi ci sono altre
situazioni del genere.
Purtroppo abbiamo una pianificazione che continuamente dobbiamo
mettere in discussione per l'insorgere di situazioni dovute a
contingenze di ordine climatico, una per tutte la questione del
Pellaud, che era un torrentello che si pensava di sistemare con 4
briglie, invece c'è adesso una penetrazione di scioglimento del
permafrost e quello che è un intervento da 500mila euro, verrà a
costarci forse 2 milioni di euro con la necessità di spostare
l'asse di un torrente. Sono in grado di darvi questa documentazione
con tutta la pianificazione, ma va presa con beneficio di
inventario perché non è tanto la simpatia, ad esempio il Comune di
Rhêmes dal punto di vista politico non è fra i più simpatici, ma lì
la sicurezza la devi mettere. Avevamo chiesto di finanziare, perché
siamo una delle poche Regioni che possiede 3 strumenti: lo
strumento normativo con la legge n. 5, lo strumento programmatico
che è quello che prima si chiamava "Piano regionale per la difesa
dei rischi idrogeologici", che poi è stato convertito in un altro
documento concordato con la Protezione civile, e infine il quadro
degli interventi. Avevamo quindi tutte le carte in tavola, ma
abbiamo anche la situazione di dissesto che richiede l'assorbimento
di queste risorse.
Il piano cave è al VIA e credo che da qui a pochi giorni il VIA
ci darà la relazione definitiva. Sarei quasi in grado di dirle come
stanno le cose, ma siccome c'è un comitato scientifico per
l'ambiente che se ne sta occupando... purtroppo abbiamo avuto dei
ritardi che sono dovuti alla resistenza di molti Comuni
all'apertura della cava, perché la cava non è certo un elemento di
qualificazione ambientale. Il piano è unico, sostanzialmente le
resistenze si sono avute per gli inerti.
Presidente
- Pagina 136. Pagina 137. Pagina 138. Pagina
139. Pagina 140. Pagina 141. Pagina 142.
Pagina 143: la parola al Consigliere Sandri.
Sandri (PD)
- Volevo avere una indicazione per quanto
riguarda gli interventi a Cheney, di cui abbiamo sentito già
un'appassionata difesa da parte del collega Maquignaz, perché
abbiamo solo 100mila euro per il 2008; pensate che i lavori non
partano prima del 2009 perché il grosso delle cifre sono nel
triennale...
Presidente
- La parola al Presidente della Regione,
Caveri.
Caveri (UV)
- Vorrei assolutamente rassicurare il collega
Sandri. Abbiamo svolto ieri la prima riunione con tutti i soggetti
per dare vita all'accordo di programma e alle diverse Conferenze
dei servizi, che ci consentiranno di realizzare l'intervento di
Cheney. Ieri, al tavolo presieduto dal Sindaco di Valtournenche,
Giorgio Pession, sedeva - oltre che i colleghi Assessori, Viérin
Laurent e Isabellon, e una serie di funzionari regionali - anche la
consorteria che è proprietaria di tutti i terreni e di un alpeggio,
che sono i primi interventi che saranno finanziati non a valere su
questi fondi, ma su altri fondi del piano di sviluppo rurale.
Per quanto riguarda gli interventi, farei notare che è vero che
ci troviamo di fronte a una situazione di un finanziamento
piuttosto basso ancora in fase progettuale, ma come lei vede i
finanziamenti nel 2009-2010 diventano 1,5 e 1,5. Non solo, in
realtà il sistema di trasporto è finanziabile ai sensi dei fondi
comunitari, capisco che per lei gli impianti di risalita e gli
ascensori sono cose da "Halloween" come ha detto stamani, ma noi
non la pensiamo in questo modo. Riteniamo che sia gli impianti di
risalita urbani, sia gli ascensori per collegare delle realtà
rurali con grande impatto turistico come Cheney siano invece un
sistema di trasporto molto efficace.
Riteniamo che l'accordo di programma possa essere chiuso in
tempi rapidi, successivamente all'approvazione di un piano
urbanistico di dettaglio da parte del Comune di Valtournenche;
abbiamo ricevuto le firme dei proprietari dei diversi immobili di
Cheney, che si dicono disponibili a fare in modo che l'insieme del
riordino di questo straordinario e storico villaggio alpino avvenga
in simultanea, per evitare che ci siano dei cantieri aperti in fasi
successive. Questo prevede anche una premialità di tipo fiscale e
una premialità di tipo urbanistico, soprattutto per quel che
riguarda le strutture ricettivo-alberghiere.
La vorrei rassicurare che qui ci sono dei fondi specifici
nell'ambito dei finanziamenti europei e comunitari, ci sono altri
finanziamenti per la parte più propriamente
agricolo-silvo-pastorale, quindi le posso garantire che daremo
conto alla famosa legge su Cheney, che finora era rimasta una legge
inespressa, che è la legge 28 febbraio 2003, e siamo molto contenti
di poter dire che questo Governo sta adempiendo alla valorizzazione
della conca di Cheney.
Presidente
- Pagina 144. Pagina 145. Pagina 146. Pagina
147. Pagina 148. Pagina 149. Pagina 150. Pagina 151. Pagina 152.
Pagina 153.
Pagina 154: la parola al Consigliere Sandri.
Sandri (PD)
- Volevo conoscere qualche dettaglio rispetto
al capitolo 40780, "Spese per la disponibilità del servizio di
trasporto a mezzo elicottero", nel senso che questo era al servizio
di quali enti dell'Amministrazione regionale... se la Protezione
civile, se altri settori dell'Amministrazione, eccetera... e sulla
base di quali parametri è stata prevista una spesa del genere.
Presidente
- La parola al Presidente della Regione,
Caveri.
Caveri (UV)
- Come lei ricorderà, l'evolversi delle norme
ICAO sul trasporto e sul soccorso ci hanno obbligato a cambiare
categoria di macchina, la macchina principale è oggi una biturbina
139 dell'Agusta Westland, sono macchine più costose, come l'altra
macchina che viene usata in alternativa che è più datata, la
412.
L'altro giorno, scherzosamente credo, il collega Bortot diceva:
"gli elicotteri sono importanti per la Protezione civile"
;
gli elicotteri sono importanti, ricordo la scomparsa del povero
Grigoletto che aveva subito il trapianto dei polmoni a Padova ed
era stato consentito dall'utilizzo dei mezzi aerei, ricordo il
disgaggio delle frane in cui i Valdostani si sono specializzati,
ricordo il pluriutilizzo degli elicotteri sia come protezione
civile che come soccorso in montagna. È vero che è molto oneroso e
che noi stiamo ragionando - ma non in questa finanziaria - su
possibilità diverse come quella dell'acquisto di un mezzo aereo da
dare in gestione, per migliorare le nostre performances nell'ambito
del Patto di stabilità. Oggi è prematuro immaginare se questa
soluzione verrà concretizzata. Chiaramente siamo anche in attesa di
vedere quale sarà il destino dell'azienda che gestisce attualmente
gli appalti dei nostri elicotteri, che è l'Elitos, legata al gruppo
Air Vallée. Credo che nei prossimi giorni avremo una contezza
definitiva, ma attualmente il gruppo "FIAT" ci ha garantito
l'assoluta continuità del servizio elicotteristico che riteniamo
sia un caposaldo e la nostra volontà è quella di sviluppare i
servizi elicotteristici. Stiamo per chiudere un accordo con la
società Agusta Westland, per fare dell'Aeroporto di Aosta un centro
di eccellenza per il volo degli elicotteri in montagna.
Presidente
- Pagina 155: la parola al Consigliere
Segretario Venturella.
Venturella (Arc-VA)
- Vorrei chiedere, come avevo
anticipato nel mio intervento in discussione generale, perché sono
stati inseriti i capitoli 40815 e 40816 nel programma 11,
Protezione civile, in quanto leggendo la rubrica del capitolo,
spese per il servizio di soccorso sulle piste di sci di discesa o
di sci di fondo, credo che sia tutto meno che protezione civile,
intendendo per protezione civile attività che vengono messe in atto
per la difesa. Queste sono spese per servizi di tipo
turistico-sportivo; io non dico che devono essere tolte, ma che
devono essere ascritte a un programma diverso.
Presidente
- La parola al Presidente della Regione,
Caveri.
Caveri (UV)
- Credo che su dove questi capitoli debbano
essere appostati si potrebbe discutere, però è indubbio che il
sistema del soccorso sulle piste di sci e da discesa è
assolutamente originale in Valle, e lo possiamo ritenere gemmato
dal Soccorso alpino e, come tale, inquadrabile all'interno di
società come quelle di impianti di risalita, però questi "pisteurs
secouristes" hanno una logica di stretto contatto, pur essendo
lavoratori dipendenti, con il sistema della protezione civile. Si
potrà riflettere in futuro se appostarla diversamente, questa è la
postazione tradizionale; credo che avendo seguito l'evoluzione
della materia, soprattutto in questo momento in cui abbiamo una
"simpatica Ministra" (la dott.ssa Lanzillotta) che vuole occuparsi
del soccorso sulle piste pur non avendone una particolare
competenza né personale, né nei suoi uffici...
(interruzione del Consigliere Segretario Venturella, fuori
microfono.)
... speriamo non sulle piste, anche se devo dire che invece un
figlio acquisito che è Giovanni Bassanini, essendo lei la moglie di
Franco Bassanini, è invece un'ottima guida alpina della Val d'Aosta
e membro del Soccorso alpino valdostano, comunque la postazione
potrà essere in prospettiva migliorata, ma ha un suo
significato.
Presidente
- Pagina 156. Pagina 157.
Partie agricole. Pagina 158. Pagina 159. Pagina 160. Pagina 161.
Pagina 162. Pagina 163. Pagina 164. Pagina 165. Pagina 166. Pagina
167. Pagina 168. Pagina 169. Pagina 170. Pagina 171. Pagina 172.
Pagina 173. Pagina 174. Pagina 175. Pagina 176. Pagina 177. Pagina
178. Pagina 179.
Pagina 180: la parola al Consigliere Sandri.
Sandri (PD)
- Il problema è legato al contributo per
l'Istituto valdostano dell'artigianato tipico, IVAT, stabilito in
580.000 euro, cioè c'è stata a livello di IVAT una rivoluzione che
ha promosso l'artigianato non professionale rispetto a quello
professionale, è cambiato direttore, sono state fatte una serie di
modifiche. L'impressione era che si volesse andare a fare degli
interventi di potenziamento, anzi questa era la logica annunciata
dall'Assessore; volevamo capire come mai invece gli stanziamenti
sono rimasti fermi e sono previsti fermi anche nel prossimo
triennio.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- L'IVAT intanto ha una sua funzione
specifica che non deve essere confusa con altro, quindi si realizza
perfettamente nella tutela dell'artigianato, e credo che in qualche
modo il compito che ad esso abbiamo affidato sia proprio quello di
dare questa certezza. Ecco che la sua funzione istituzionale varia
solo in funzione delle spese che sono ad esse collegate. È chiaro
che se colleghiamo all'IVAT anche il museo nel 2008, avremo delle
spese in più, ma in realtà ad oggi l'IVAT le spese che ha sono
quelle che vengono coperte dalla Regione con questo finanziamento.
Non è finanziando di più un ente che lo si riempie di contenuti, ma
è nella sua funzione che sono i contenuti; allora le norme di
riforma che abbiamo fatto e che vanno a sottolineare l'importanza
dell'artigianato di tradizione e i passaggi di qualità, e,
attraverso l'identificazione di procedure, quelle che sono le
caratteristiche, è lì che viene rafforzato lo strumento, ed il
finanziamento è necessario per la sua normale funzionalità. Per cui
non c'è questa necessità di mettere più soldi, ci sarà quando
andremo ad aprire il museo e faremo altre operazioni. Non è un
carrozzone da finanziare!
Président
- Page 181: la parole au Conseiller Sandri.
Sandri (PD)
- En parfait accent vaudois... questa volta
il Presidente ci ha stupito con accento di Fénis. C'è una frazione
Vaud a Fénis...
Capitolo 47558: Assessore, qua c'è una evidente sperequazione,
lo abbiamo già segnalato con interpellanze e interrogazioni, nel
senso che qua è dimostrato come nei capitoli che aiutano i
professionisti dell'artigianato, cioè quelli che da dilettanti
hanno fatto di questa attività artigianale di tradizione
un'attività professionale, abbiamo stanziamenti che vanno intorno
ai 185.000 euro per i progetti di bottega, scuola e apprendimento
delle tecniche, 120mila euro per i corsi di formazione pratica
presso le imprese artigiane, 75.000 euro per i corsi di
apprendimento e la bellezza di 1 milione di euro per la
realizzazione di manifestazioni fieristiche, che si traduce in quei
contributi pazzeschi che sono andati a formarsi negli ultimi anni,
per cui 2 mobilieri o 2 artigiani che fanno dei serramenti
presentano 2 lavoretti alla Fiera di S. Orso, dopodiché possono
prendere centinaia di migliaia di euro per comprarsi i mezzi,
autovetture, camion o cose del genere, che di artigianato di
tradizione non ha assolutamente nulla!
Vedo che non stiamo cambiando politica, c'è un milione di euro
per quest'anno, altrettanto per il 2009 e per il 2010; a fronte di
questo tipo di investimento abbiamo invece che per quanto riguarda
i progetti di bottega ci si ferma al 2008. Qui mi sembra che non
solo si è deciso di penalizzare fortemente i più grandi cultori
professionisti sia dell'intaglio che della scultura, ma si vuole
tagliare loro il finanziamento attraverso il sistema delle
botteghe, dall'altra si premia invece un artigianato che di
tradizione non ha assolutamente nulla! E lo si vede
dall'atteggiamento stesso che hanno rispetto alla presenza in
fiera: arrivano il giorno dell'inaugurazione e negli altri giorni
gli stand di questi artigiani bravissimi, ma che fanno porte,
infissi e lavorazioni differenziate per la casa, che hanno
pochissimo dell'artigianato di tradizione, si trovano assolutamente
chiusi! Credo che queste siano valutazioni da portare avanti,
altrimenti si rischia di finanziare a pioggia, sovrapponendo ai
finanziamenti dell'artigianato l'artigianato diffuso e non si
premia e si rafforza l'artigianato di professione che, fra l'altro,
è la carota che fa correre tutti i dilettanti, perché tutti coloro
che oggi sono scultori e intagliatori professionisti, lo sono
arrivati attraverso un lungo iter da dilettanti o da non
professionisti, e poi sono arrivati a questo livello. Credo che un
atteggiamento così punitivo debba essere posto a riflessione.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Mi sembra un poco severo il suo giudizio,
nel senso che il bilancio conferma gli impegni dell'anno
precedente, cioè assolutamente non viene meno il sostegno della
Regione alle categorie degli artigiani, soprattutto anche per quel
che riguarda le botteghe scuola viene confermato l'importo perché
questa è la necessità. Non sta emergendo dal territorio
un'ulteriore necessità di riorganizzazione di corsi o un numero che
cresce di frequenze; le frequenze sono monitorate, il numero delle
persone che partecipa a questi corsi si mantiene entro certi
parametri, la disponibilità che danno gli insegnanti è quella
necessaria, quindi non c'è un eccesso di offerta, così come non c'è
neppure una richiesta che non viene esaudita, ma c'è un equilibrio
fra quelli che sono disposti a partecipare a questi corsi e quelli
che sono disposti a insegnare.
C'è una realtà che va tutelata, che è quella dell'artigianato di
tradizione, c'è sicuramente un artigianato professionale, c'è un
artigianato hobbistico, sono cose che si possono contemperare,
all'interno dell'IVAT la riforma va anche nella direzione di creare
una omogeneità fra queste fasce di artigianato che poi operano
tutte nell'interesse della cultura valdostana. Allora il bilancio
conferma gli impegni dell'anno precedente e questo vale anche per
le fiere. Non dimentichiamo che nella voce delle manifestazioni
fieristiche si fa riferimento alle 2 grandi manifestazioni che sono
le Fiere di S. Orso invernali ed estive, che sono e continueranno
ad essere due momenti di grande espressione del nostro artigianato
sotto un profilo più complessivo, per quello che possono essere
altri aspetti della nostra economia non solo artigianale, ma
turistica e legata a quello che ruota attorno a queste fiere, che
hanno una importanza notevole nel panorama stagionale della nostra
Regione. All'interno di queste manifestazioni vengono organizzate
altre occasioni di sviluppo, ad esempio in questi giorni siamo
presenti a Milano in fiera, la fiera più visitata del mondo,
abbiamo uno stand con numerosi artigiani e piccoli imprenditori che
stanno vendendo, cioè sono molte le manifestazioni che vengono
create appositamente per gli artigiani. Non è vero che si faccia
una differenza fra le varie categorie, anzi, se proprio c'è
qualcuno che agisce non nella direzione di utilizzare i soldi a
pioggia sono proprio io e credo di averlo dimostrato, tanto che per
garantire un sostegno che non diventi una dispersione di denaro, si
cerca di creare delle occasioni di tipo culturale, dove si va a
spiegare agli artigiani come crescere e migliorare il loro progetto
artigianale che è anche un progetto economico e che, alla fine, si
trasforma in posti di lavoro, in economia generale per questa
Regione.
Ritengo che assolutamente nel confermare le posizioni
finanziarie del 2007, con il 2008 abbiamo garantito una equità di
trattamento nei confronti di tutti e mi sembra troppo severo il suo
giudizio, dove si cerca di sottolineare delle differenze di
comportamento.
Presidente
- Pagina 182. Pagina 183. Pagina 184.
Pagina 185: la parola al Consigliere Bortot.
Bortot (Arc-VA)
- Capitolo 47815, "Contributi a favore
delle associazioni dei consumatori e degli utenti": qui vorrei fare
una raccomandazione al Governo. Abbiamo 4 associazioni consumatori
per 120mila abitanti, proviamo a dare soldi se fanno una
federazione, perché io vado in giro, ma... facciamo ridere tutto il
mondo! È vero che hanno la loro autonomia, ma cerchiamo di
incentivarli. È una raccomandazione.
Presidente
- Pagina 186. Pagina 187.
Pagina 188: la parola al Consigliere Sandri.
Sandri (PD)
- Due informazioni. La prima è sulle "Spese
per pubblicità ed azioni promozionali e turistiche", capitolo
64100, se era l'attività della Regione o se erano comprese anche
quelle delle AIAT o di altri istituti;e la seconda, spese per il
ritiro di società e organismi sportivi, se questo comprendeva anche
la sponsorizzazione della nazionale di rugby o se era spostata in
altri capitoli.
Président
- La parole à l'Assesseur au tourisme, aux
sports, au commerce et aux transports, Pastoret.
Pastoret (UV)
- Il capitolo 64100 non comprende il
finanziamento alle AIAT, che trova nella penultima riga di questa
pagina al capitolo 64300, dove vede fondo per il finanziamento
dell'attività delle AIAT. Le AIAT sono qui sotto, mentre sopra ci
sono tutte le azioni, ivi compreso l'appalto pubblicitario e
compreso anche la parte che riguarda le iniziative legate alle
attività sportive; la parte che lei vede, capitolo 64110, è quella
rilevante ai fini IVA per quanto riguarda eventuali attività che
sono sottoposte al regime IVA. Posso poi darle il dettaglio.
Président
- Page 189. Page 190.
Page 191: la parole au Conseiller Sandri.
Sandri (PD)
- Per avere due informazioni su qual è il
destino dei 12,6 milioni di euro, pagina 191, del capitolo
64811.
Président
- La parole à l'Assesseur au tourisme, aux
sports, au commerce et aux transports, Pastoret.
Pastoret (UV)
- Non lo conosco, lo conosceremo a breve
perché funziona in questo modo: entro il 30 giugno le società
devono fare le richieste relative ai finanziamenti che vogliono
avere nel corso del 2008, la Commissione si riunisce e fa
l'istruttoria, cosa che hanno fatto, ma non mi sono ancora giunti
gli atti per la relativa deliberazione di Giunta. Questo è tutto
riferito però alle domande che sono state fatte ed esaminate e che
devono essere presentate nel corso dell'anno attuale per il 30
giugno.
Président
- Page 192. Page 193. Page 194.
Page 195: la parole au Conseiller Sandri.
Sandri (PD)
- Non so se ho trovato i capitoli giusti, ma
l'Assessore mi aiuterà in questo. Mi sembra di capire che
l'attuazione del disciplinare dovrebbe essere riferito all'articolo
12, quindi al capitolo 64965, mentre nel 64970 dovrebbero essere
gli interventi previsti all'articolo 14. Stiamo però per approvare
un disciplinare che dovrebbe rendere omnicomprensivo nella quota
che è di competenza della Regione e della "Casinò S.p.a." anche
queste poste, nel senso che si dovrebbe abolire questo andirivieni
di denaro e ci dovrebbe essere una suddivisione differenziata.
Vorrei capire se nella valutazione del disciplinare si deve far
riferimento a questi 2 capitoli che a questo punto scomparirebbero
a livello di consuntivo, perché sarebbe in riduzione quello delle
entrate, in quanto ci sarebbero meno entrate e in riduzione questo
delle spese, quindi dovrebbe esserci la compensazione su quei
livelli, e se esiste una valutazione dell'effetto, visto che
dovrebbe essere già applicato nel 2007 - e quindi a maggior ragione
nel preventivo 2008 - di quale spostamento in riduzione entrate e
spese ci sarà.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Lei, collega Sandri, ha esattamente
colto la sostanza del provvedimento che è in fase di analisi delle
commissioni. Come vede, abbiamo una previsione che riguarda le
spese correnti del 14% del 52% sul capitolo 64965, mentre c'è una
previsione del 6% del 52% sul 64970, oltre agli altri capitoli di
manutenzione che abbiamo nelle manutenzioni straordinarie che
abbiamo nel resto del bilancio. La sommatoria di questi valori
equivale a quella percentuale che sarebbe trattenuta dal gestore,
quindi noi avremmo una semplificazione nelle manifestazioni
finanziarie, perché questi capitoli non ci sarebbero più nella
parte spesa, e in parte entrata ci sarebbe la contrazione della
previsione, che oggi è ancora formulata sul 52% a favore
dell'Amministrazione regionale. Quello delle entrate lo abbiamo
visto ieri, lo trova nel capitolo di entrata a pagina 3 nel
capitolo 00300, lo abbiamo analizzato ieri. Questi sono i capitoli
che subirebbero poi i conguagli relativi alla nuova formulazione
del disciplinare, come ha detto lei.
Président
- Page 196. Page 197.
Page 198: la parole au Conseiller Sandri.
Sandri (PD)
- Per tornare ai discorsi che si facevano
ieri nell'introduzione a questo bilancio, abbiamo che, per quanto
riguarda i contratti di servizio e trasporto pubblico con autobus e
servizi integrativi, abbiamo cifre stabili intorno ai 18 milioni
fra adesso e il 2010. Il problema è che a fronte di queste cifre
abbiamo investimenti nell'auto o nel trasporto privato molto più
grandi, non possiamo pensare di riuscire a spostare dal trasporto
privato a quello pubblico delle persone se non aumentiamo i
chilometri dell'offerta o la tipologia dell'offerta, se non
calibriamo la tipologia dell'offerta in rapporto alla particolarità
del nostro territorio, che però è l'unica alternativa che abbiamo
alla congestione.
Se vediamo i soldi che investiamo con il "FOSPI" nei parcheggi,
per l'allargamento delle strade, per il finanziamento del ricambio
del parco macchine, abbiamo somme molto più rilevanti. Allora il
problema è di capire se c'è una volontà di confronto su questo tema
e per capire questo se si voleva mettere mano prima della fine
della legislatura a qualche modificazione del piano trasporti,
altrimenti senza un qualche intervento urgente prima che riparta la
prossima legislatura, passano altri 2 o 3 anni e tutti i
ragionamenti che abbiamo fatto sul peso che la "FIAT" ha avuto in
Italia e che ha ancora in Valle rispetto alle politiche del
trasporto, rischiano di essere parole al vento! Si voleva capire se
c'era la volontà di arrivare a potenziare e ad avere maggiori
investimenti in questo; tagliamo un po' di "FOSPI" per i parcheggi
e aumentiamo un po' questa voce.
Président
- La parole à l'Assesseur au tourisme, aux
sports, au commerce et aux transports, Pastoret.
Pastoret (UV)
- Il collega Sandri pone una questione alla
quale credo sia corretto rispondere.
Il capitolo a cui fa riferimento, il 67670, porta come titolo:
"Corrispettivi per contratti di servizio di trasporto pubblico...".
Al di là della giustezza delle sue osservazioni e la condivisione
in termini di principio che posso avere, questi soldi che abbiamo
qui sono quelli necessari ad onorare il contratto che abbiamo, ma
non solo. In tutti gli appalti come lei ben sa, non è possibile
superare una certa soglia, (la nostra è del 5%), per ulteriori
investimenti in quel contratto di appalto che è stato fatto, perché
queste sono le regole che le procedure dei contratti ci impongono.
Si possono fare altri appalti, ma la cosa sarebbe complicata; come
sa, stiamo lavorando sul nuovo piano di bacino di traffico, abbiamo
cercato di utilizzare i soldi per fare delle sperimentazioni,
quello che stiamo facendo è cercare di portare a casa dei soldi -
Allôbus ne è un esempio - con i progetti Interreg per mettere in
piedi delle sperimentazioni, ma la procedura che lei chiede di
mettere in piedi sarebbe molto lunga e complessa, per dirle che non
è cosa che si potrebbe fare con una certa immediatezza.
Si dà atto che dalle ore 18,39 presiede il Vicepresidente
Lanièce.
Presidente
- Pagina 199.
Pagina 200: la parola al Consigliere Frassy.
Frassy (CdL)
- Vorremmo alcuni chiarimenti sui capitoli
68050-68055, che riguardano la telecabina Aosta-Pila, spese di
gestione e ammodernamento della cabinovia. Volevamo capire se,
rispetto alle cifre che sono iscritte, è cambiato qualcosa nella
programmazione dei lavori di rifacimento della telecabina, nel
senso che non capiamo con quali importi siano finanziati quegli
interventi. Dovrebbero trovare copertura in questi capitoli che
sono, l'uno, per la gestione e, l'altro, per l'ammodernamento, o se
le spese del rifacimento della telecabina sono finanziate
dall'altro capitolo... nel qual caso se ci può indicare qual è.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- L'aveva già detto stamani l'Assessore
Marguerettaz in un suo intervento: il finanziamento del rifacimento
delle telecabina Aosta-Pila è in gestione speciale di "Finaosta";
queste sono - come è riportato nella descrizione del capitolo di
bilancio - le spese di gestione della telecabina Aosta-Pila, che
erano di 790mila euro. Noi ne mettiamo 750; crediamo che
verosimilmente costerà di meno, perché dovremo coprire solo il
periodo di apertura effettiva della cabina, perché nel momento dei
lavori le spese di gestione non ci saranno o saranno oltremodo
contenute, ma la risposta alla sua domanda è che il finanziamento
sta in gestione speciale e fa riferimento alle cifre che stamani
parlando del capitolo di gestione speciale di "Finaosta" aveva dato
l'Assessore Marguerettaz. Lascio l'interpretazione autentica
all'Assessore Marguerettaz, ma abbiamo fatto una deliberazione
diversi mesi fa e che le posso far avere - non ricordo gli estremi
- con cui si dava conto del prelievo in gestione per trasferire
queste somme per il rifacimento della cabina.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Trattandosi di trasporto pubblico
regionale la gestione speciale trasferisce dei fondi per finanziare
questo tipo di appalto alla società. È la stessa cosa che abbiamo
visto per le funivie del Monte Bianco, non è una novità; queste
sono in gestione speciale, quindi la...
(interruzione del Consigliere Frassy, fuori
microfono)
... nelle funivie del Monte Bianco sì, sulla Pila c'è sia
gestione speciale che gestione ordinaria, ma diciamo che la parte
più importante è gestione ordinaria... lei ha ragione.
Presidente
- Pagina 201: la parola al Consigliere
Sandri.
Sandri (PD)
- Suscitai un po' di attenzione qualche tempo
fa, ormai più di un anno fa, sul problema del collegamento
ferroviario tranviario Cogne-Plan Praz. Eravamo arrivati a
formalmente 31 milioni di euro stanziati e spesi, però tenuto conto
che una parte sono stati spesi intorno agli anni '80, con gli
interessi legali eravamo arrivati a marzo di quest'anno a circa 60
milioni di euro, a cui adesso dobbiamo aggiungere 7-800mila euro
dello scorso anno, e qui andiamo ad altri 2,8 milioni di euro,
capitoli 68095 e 68100.
Gli anziani della Valle che richiedono di innalzare il minimo
vitale da 430 euro al mese a circa 5-600 euro, perché diventa
difficile sopravvivere con 430 euro al mese... abbiamo gente che
con 450 euro al mese di reddito si è vista rifiutare la legge n.
19, si chiede: ma questi 2,2 milioni di euro della ferrovia tranvia
di Cogne non potrebbero essere più utilmente spostati in qualcosa
di più serio come il sostegno ai servizi sociali? È provocatoria la
domanda, ma lei aveva detto un anno e mezzo fa: facciamo per
partire. Non mi sembra che ci siano segnali, anzi ci arrivano
ulteriormente dei dati che ci sono delle difficoltà.
Si prenda atto che la funivia, tranvia, che non si sa bene se è
una funivia o una tranvia - e già questo dimostra confusione -
Cogne-Plan Praz è fallita! Ne facciamo un museo all'imbecillità
politica, ci mettiamo i nomi dei 2-3 Assessori che hanno finanziato
di più questo tipo di ferrovia con i loro nomi e cognomi e
fotografia, in modo da far vedere come si buttano via i soldi. Ma
smettiamo di buttare soldi in quello che è un buco nero, in tutti i
sensi letterali! Credo che intestardirsi su questa cosa sia folle.
Abbiamo dato a "Finaosta", abbiamo assunto del personale, questa è
l'unica opera meritoria di tutta la questione: c'è della gente
pagata per tenere in manutenzione questa infrastruttura che non ci
sarà mai e che rischia di diventare, come è stata utilizzata anche
per denigrare qualche parte della Calabria... c'è nel territorio di
Merito Porto Salvo a Salina Ionica, un'industria che è stata
inaugurata per un giorno da un famoso ministro democristiano negli
anni '70, è stata aperta quel giorno, continuano ad esserci
centinaia di cassa integrati che vivono su quell'industria. Alla
fine la fabbrica non ha mai prodotto nulla, ma... siamo tutti
contenti perché così abbiamo aiutato la disoccupazione! Ma siamo
ridotti davvero per 6-7 posti di lavoro a tenere in piedi una cosa
del genere?
Le motivazioni del fallimento le sappiamo, le ripetiamo qua per
mantenere caldo questo argomento, purtroppo a fronte di una
pressione psicologica e politica da parte di un Sindaco giustamente
desideroso di mantenere un legame con una grande storia che aveva
il suo paese legato alla miniera, si è fatta una scelta errata:
quella di pensare che un tunnel ferroviario che era fatto per
portare dei carrelli di materiale di magnetite potesse vedere nelle
stesse dimensioni viaggiare delle persone! Non ci vuole un genio
per capire che là dove abitualmente passano i carretti di sassi,
non è detto che ci riesca a passare una persona in piedi. Lì l'idea
poteva essere della trasformazione in un lume normale o in una
strada, ma modernizzare un collegamento, l'epopea mitica di questi
viaggi che hanno fatto tante persone valdostane, io non ho potuto
farlo quando ero giovane, era bellissima, quando la Valle di Cogne
veniva isolata dalle valanghe negli anni '40-'50-'60, d'inverno si
utilizzava questo trenino. Ma vada a chiedere a queste persone...
come uscivano da quei carrelli? Uscivano stremati, perché 20 minuti
a 20 km/h in una galleria buia non era il massimo, l'umidità
addosso appena all'uscita si ghiacciava addosso, e non è che
abbiamo fatto qualcosa di diverso. Sì, i vagoni saranno più nuovi,
ma le condizioni sono quelle degli anni '40-'50!
Se ci guardiamo attorno, le condizioni delle strade, delle
funivie sono cambiate da quegli anni, pertanto credo che di fronte
a questi dati ancora altre centinaia di migliaia di euro in
gestione e altri 2,2 milioni in gestione straordinaria siano
veramente uno schiaffo alla povertà, a fronte poi di dati
inevitabili sulla potenzialità che sono bassissimi. Qui si parla di
poche decine di persone al giorno che ci passeranno, e forse solo
nei periodi di afflusso turistico intorno a Natale e forse a
febbraio-marzo quando c'è un po' di turismo sciistico, ma tutto il
resto dell'anno... È chiaro, questa è la sfortuna, negli anni '80
avevamo delle auto che viaggiavano a 80-100 km/h; oggi tutti
abbiamo auto che fanno 130-140 km/h e anche tutti gli investimenti
che abbiamo fatto sulla strada di Cogne hanno portato che da Cogne
ad Aosta oggi ci si mette non più 1 ora e mezzo come una volta, ma
20 minuti, quindi ha perso qualunque tipo di significato di
alternativa alla strada. Prima ne prendiamo atto, prima riusciamo a
risparmiare dei soldi e magari a rimpinguare i capitoli dei servizi
sociali!
Presidente
- La parola al Consigliere Ottoz.
Ottoz (CdL)
- Mi sono dilungato già nella discussione
preliminare, dicendo per l'ennesima volta cosa penso che si
dovrebbe fare per il trenino di Cogne, ma vorrei capire questi 2,2
milioni di euro di manutenzione straordinaria a quale manutenzione
si riferiscono, ossia: è manutenzione che è necessaria di tipo
straordinario perché nel frattempo prima di finire l'impianto si è
già degradato al punto che... oppure è un adeguamento a nuovi
standard imposti da qualche nuova norma di sicurezza sui tunnel o è
un intervento straordinario perché si sono verificati problemi con
il collaudo del materiale rotabile che è stato acquistato e testato
nella galleria? E non capisco, chiedo sul capitolo successivo,
68100, cosa sono questi 600mila euro di gestione, se si prevede che
entri in esercizio nel 2008 e quindi è il costo di gestione di
qualche mese, il costo di tutto l'anno o... come fanno ad esserci
costi di gestione prima che il manufatto entri in esercizio? A cosa
corrispondono esattamente queste risorse destinate in questi 2
capitoli sia per la parte straordinaria, sia per la parte di
gestione?
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Per quanto riguarda il capitolo 68100
questi sono i soldi che iscriviamo per quanto riguarda il fatto che
dobbiamo onorare un contratto con "Pila S.p.a." che gestisce in
nome e per conto della Regione la tranvia intercomunale,
evidentemente questo poi su rendicontazione di spese che ci vengono
regolarmente fornite. Nel bilancio di previsione è quindi questa la
somma che abbiamo previsto nell'ottica di un contratto che è stato
perfezionato e che ci rende obbligati a corrispondere loro per
quanto riguarda la gestione della tranvia e gli aspetti manutentivi
e di funzionamento, se e quando funzionerà, delle somme. Somme che
peraltro sono state considerate più basse in questa fase, perché
sono necessari dei lavori.
Per questi lavori abbiamo messo una cifra nella competenza
indicativa previsionale, perché sono due le cose: uno riguarda un
intervento di riallineamento dei binari e di rinnovamento del
ballast, perché quello è stato un cantiere per diversi anni e ora
per la procedura di esercizio questa cosa deve essere messa in
condizioni di funzionare al meglio. Sotto questo punto di vista
abbiamo fatto svolgere un lavoro a "Pila S.p.a.", che ci ha fatto
l'analisi di questi interventi e che ci è stato consegnato in
questi giorni, rispetto al quale avremo un quadro dettagliato degli
interventi da fare e che saranno presi in conto in un opportuno
atto deliberativo che la Giunta assumerà.
Per quanto riguarda il collega Sandri, non credo di dover
replicare perché lui sa come la pensiamo noi, quindi eviterei, se
non ha troppa nostalgia dell'esternazione del mio pensiero, di
tornare su qualcosa che ho avuto modo di dirgli.
Presidente
- La parola al Consigliere Ottoz.
Ottoz (CdL)
- La domanda è questa: se la "Pila S.p.a." -
che non merita tutto questo, perché è una delle poche società che
gestisce impianti di risalita in attivo, quindi non vedo perché
bisogna mandarla in passivo con il trenino - ha fatto tutto questo
studio preciso da cui derivano queste richieste di risorse per
gestire il sistema, quali sono i conteggi che poi chiudono il conto
di gestione in previsione per la "Pila S.p.a."? Intendo dire: qual
è il risultato di esercizio previsto, l'utile, il pareggio o la
perdita per la gestione di questo impianto allo stato, perché
adesso scopro che bisogna riallineare i binari e mi va bene, i
binari dritti sono più confortevoli anche per i passeggeri, ma...
la domanda è: quando entrerà in esercizio questo trenino? Non sono
compresi in questi 2,2 milioni investimenti che riguardano la messa
a norma alla luce di nuove norme di sicurezza per la galleria? Una
volta sistemato il ballast e riallineate le rotaie sopra, quando
aprirà questa tranvia e a quali costi di esercizio previsti?
Potremmo scoprire che ci costa meno fare 2,2 milioni di
manutenzione straordinaria all'anno che aprire la ferrovia che
costa di più.
A quali condizioni la "Pila S.p.a." si fa carico per la gestione
dell'impianto, che ricordo non è stato fatto solo per i motivi che
ricordava il collega Sandri, ma perché doveva dare un "débouché" di
sci alpino a Cogne, che ha solo una vocazione di sci nordico, anche
se ha un impianto di risalita che tutti conosciamo? E qui stanno i
dubbi, cioè sul fatto che potendo trasportare un certo numero di
persone all'ora, essendo monorotaia per cui bisogna fare avanti e
indietro, è prevista circa un'ora per andare da Cogne a Plan
Praz... non si capisce quanta gente di Cogne possa andare a sciare
a Pila. Chiedo: c'è un conto di gestione previsto, un "business
plan" che dica se conviene aprirlo oppure no, e quando sarà aperta
questa ferrovia?
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Il conto di gestione è stato fatto e
proprio da quel conto di gestione sono emerse le spese di gestione
della tranvia che erano pari a 750mila euro, quelle che erano state
previste, e che sono state ridimensionate in questa fase perché non
si prevede...
(interruzione del Consigliere Ottoz, fuori microfono)
... mi invita in un'impresa che non sono in grado di affrontare,
a dire quando aprirà... è una cosa che non sono in grado di dirle.
Il Consigliere Sandri ha delle certezze, io ne ho meno, perché sono
previsti degli interventi, ho detto quello del ballast e quello del
riallineamento, mi sono dimenticato di dire che c'è un intervento
da fare di sistemazione di una parte delle volte, ma in alcune
parti sono ammalorate e bisogna fare questo intervento. I tempi di
apertura sono dettati dai tempi di procedura di aggiudicazione
delle opere da fare e della realizzazione delle stesse e questo non
sono in grado di determinarlo, perché fa parte di una procedura di
evidenza pubblica che avrà i suoi tempi.
Presidente
- La parola al Consigliere Sandri.
Sandri (PD)
- Ringrazio l'Assessore per aver soprasseduto
a ripetere le sue opinioni in materia, anche perché è un cammino su
cui ci confronteremo anche in termini elettorali, in quanto è un
dato rilevante. Occorre ogni tanto cercare di capire che si può
sbagliare e si può fare retromarcia, non è un dato negativo e
sconveniente ammettere che un'impresa non ha funzionato... l'errore
è intestardirsi su questo!
Volevo intervenire sul capitolo 68110, senza neanche bisogno di
risposta se non vuole l'Assessore, che riguarda il Traforo
ferroviario del G.S. Bernardo. Qui si parla di investimento di
promozione, con 40mila euro evidenziamo come abbiamo abbandonato
questa ipotesi. I trafori ferroviari nel mondo comportano una
mobilitazione politica di decenni, il tunnel ferroviario sotto la
Manica è stato progettato per la prima volta ai tempi di Napoleone
ed è stato realizzato da Mitterrand, quasi 2 secoli dopo, e penso
che tutti ricordano che un destino non tanto diverso sia quello del
Tunnel del Monte Bianco, ipotizzato verso la fine del XIX secolo e
realizzato nella seconda metà del XX.
Abbiamo avuto sicuramente degli intoppi perché nella prima
grande tornata di investimenti sul territorio svizzero, in
particolare per quanto riguarda le trasversali ferroviarie... hanno
avuto la precedenza su questa opera il Gottardo, il Sempione e il
Loetschberg, però oggi siamo a fronte di un nuovo Parlamento in
Svizzera, eletto poche settimane fa, e fra qualche giorno con un
nuovo Governo svizzero, in grado di aprire un tavolo di confronto
che consenta di programmare gli interventi che ci saranno fra il
2010 e il 2020. Tenuto conto che il Loetschberg è aperto ed è
incominciato come ipotesi di progettualità come quello del G.S.
Bernardo, ma loro ce l'hanno, funziona, e ha ridotto drasticamente
i collegamenti transalpini di oltre un'ora... il Gottardo è in
avanzata fase di completamento anche se ha avuto dei rallentamenti,
credo che ci sia una grossa possibilità di trovare dalla parte
svizzera, soprattutto su una programmazione di medio- lungo
termine, un supporto che finora non c'è stato. Questo non è
possibile se non si fa attività promozionale.
L'ultimo intervento credo che sia stato fatto dal Presidente
Caveri quando era Assessore al posto suo e aveva fatto un convegno
a Saint-Vincent; investire più soldi ed energie, fare un gruppo di
lavoro e trovare i canali per, al di là del Vallese che mi sembra
non contrario a questa ipotesi, anche i Governi nazionali, partendo
più da quello svizzero che su questi temi della ferrovia è sempre
stato molto più sensibile di quello italiano, credo sia una strada
che possa portare poi a vedere prima di morire i cantieri che si
aprono su questa importantissima opera. Dall'altra parte credo che
si possa cominciare a fare delle promozioni sul vedere dal punto di
vista finanziario della progettualità innovativa, pensare a del
"projet financing", pensare a coinvolgere partner privati,
operatori ferroviari svizzeri o francesi o di altri settori.
Abbiamo - come ha detto il Presidente Caveri con una forma anche
di provocazione - una grande possibilità data dal fatto che il
corridoio 5 sul territorio italo-francese sta stentando a partire,
oltretutto con un progetto molto più complesso dal punto di vista
orografico e delle popolazioni di quanto non sia il nostro, molto
più impattante perché è connesso con l'Interporto di Torino; siamo
ancora in tempo a pensare di investire non delle grandi cifre, ma
delle cifre ragionevoli per fare un'attività promozionale seria per
verificare la possibilità di avere un progetto credibile da
spendere e da portare all'attenzione. Sarebbe già un buon successo
se potessimo avere una programmazione dalla parte svizzera verso il
2015-2018; in incontri informali fatti con i colleghi socialisti
svizzeri ci è sembrato di capire che ciò sia possibile perché
stanno cominciando a pensare alla programmazione riferita al 2015
in avanti. Muoversi su questo credo sia possibile; per questo mi
chiedo se, al di là di queste cifre, non c'è la volontà di
rimettere in piedi un discorso importante su questo tema.
Si dà atto che dalle ore 18,59 presiede il Presidente
Perron.
Président
- La parole à l'Assesseur au tourisme, aux
sports, au commerce et aux transports, Pastoret.
Pastoret (UV)
- Mi fa piacere che il collega Sandri
appartenga a quell'area di persone che ritiene che un progetto
importante come questo, anche se ha avuto dopo un parto abbastanza
rapido un percorso tortuoso ed è stato molte volte oggetto di
critiche ingiuste e ingiustificate, e... dico perché: perché
ritengo che una comunità dovrebbe credere in qualcosa e per questo
dovrebbe volere alcune cose e fissarsi degli obiettivi. Deve anche
chiedersi se ciò è utile e realizzabile; evidentemente la
realizzabilità siamo abituati a concepirla oggi con dei tempi che
appartengono alla nostra fretta data da un ritardo nella nostra
capacità di programmare il futuro, allora questa cosa è utile se
riusciamo a farla in poco tempo. In realtà molte volte ci mettiamo
tanto tempo, abbiamo parlato di un esempio prima, sempre di tunnel
si tratta, anche se di altro genere; però, se non si guarda
lontano, credo che passeremo alla storia come un insieme di
generazioni che non avendo avuto il coraggio di sognare, non hanno
neanche avuto la capacità di realizzare!
Potrà non piacere, ma il Tunnel del Monte Bianco, quello del
G.S. Bernardo o altre opere più interessanti e meno impattanti sono
nate perché delle persone hanno avuto il coraggio di perseguire dei
sogni. Noi riusciremo a farlo? Non lo so, ma abbiamo il dovere di
inseguire questa cosa, anche perché se è vero quanto ci si è detti
in quest'aula tante volte parlando del trasporto su ferro, dei
collegamenti internazionali, eccetera, non si può pensare che i
trasporti pubblici devono andare solo da una parte e non da
qualcun'altra! Lei mi trova quindi assolutamente concorde.
Se la sua osservazione è sull'entità delle risorse, potrei anche
concordare, ma noi abbiamo voluto mantenere questo capitolo di
bilancio, vi abbiamo messo qualche soldo per due cose: la prima,
riguarda la necessità di mantenere in piedi dal punto di vista
istituzionale la comunità internazionale che attorno a questo
progetto si era mossa e guardiamo con più ottimismo a questa cosa,
perché - come ha detto ora lei - oggi forse in Svizzera si inizierà
ad avere uno sguardo leggermente diverso rispetto a questo tema. I
nostri amici del Vallese erano e sono molto favorevoli a questo
tipo di impresa, ma sia loro che noi siamo stati considerati, sia
dall'altra parte delle Alpi, sia da questa parte, dei sognatori che
volevano raccontare delle fanfaluche senza andare da alcuna parte.
Invece credo che saggiamente il Governo svizzero, dopo che la
Svizzera avrà fatto i conti di quanto gli è costato fare il
Loetschberg, inizierà ad immaginare un ulteriore pezzo di sviluppo
possibile, perché loro sanno perfettamente che il futuro di questo
mondo europeo in cui viviamo è fatto di collegamenti di vario
genere, ma sono poi i collegamenti internazionali di un certo tipo
che hanno fatto la loro fortuna sotto tanti punti di vista. Seppure
non aperti all'Europa, ci hanno insegnato che hanno accolto tutto
il mondo in particolare sotto il punto di vista turistico
dimostrando di essere pragmatici, e allora... quale conclusione
dobbiamo trarre? Che questi soldi sono lì per tenere in piedi
quella cosa, ma rispetto a questo pensiamo di partire con un
progetto Interreg che metta la possibilità di lavorare di più su
questa cosa. Evidentemente se il Governo svizzero attraverso le
iniziative che lo Stato del Vallese riuscirà a mettere in piedi,
dimostrerà una sensibilità maggiore del precedente rispetto a
questo tema, interverremo con l'aggiunta di altre risorse per
proseguire su questa strada.
Consideriamo questi 40mila euro messi qui un segnale di volontà
che dobbiamo consegnare non tanto a noi stessi, ma anche al futuro
di questa Regione.
Président
- Page 202: la parole au Conseiller Frassy.
Frassy (CdL)
- A pagina 202 ci sono 2 capitoli, entrambi
dedicati all'Aeroporto di Saint-Christophe e ai lavori di
ampliamento e alle spese di gestione. Sappiamo che i lavori di
ampliamento sono definiti in quel piano quinquennale che era stato
già approvato 2 anni fa e che nel primo biennio di quel piano non è
accaduto nulla dal punto di vista della cantierizzazione di quelle
opere che erano propedeutiche rispetto ai lavori successivi del
secondo triennio.
Vorremmo capire se i residui che sono qui indicati si
riferiscono ai finanziamenti del biennio precedente, per quelle che
erano le opere del primo biennio del piano quinquennale. Vorremmo
poi capire per quale motivo, se è vero che l'aeroporto dovrebbe
rimanere chiuso indicativamente un anno per i lavori di ampliamento
della pista, non c'è una riduzione delle previsioni del capitolo
68170 che è dedicato alla gestione dell'aeroporto, nel senso che
immaginiamo che la gestione di un aeroporto chiuso sia meno onerosa
rispetto alla gestione di un aeroporto operativo.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Per il capitolo 68150 per quanto riguarda
i residui, devo chiedere di pazientare al collega Frassy, non sono
in grado di darglieli, perché questi residui - come è stato detto
stamani - sono la conseguenza di una serie di cose che si sono
sovrapposte, mi dicono dalle Finanze che per domattina sono in
grado di fornirli.
Per quanto riguarda il capitolo 68170, spese di gestione, la
convenzione trentennale in atto che ci vincola alla gestione
dell'Aeroporto prevede una revisione del corrispettivo nel 2010, ma
per quanto riguarda il 2008 abbiamo considerato l'aggiornamento dei
corrispettivi in base alle variazioni dell'indice ISTAT per gli
esercizi 2008-2009 e un incremento maggiore, come troverà sul
triennale per quanto riguarda il 2010, in funzione di questa
revisione del corrispettivo a partire dal 2010.
Frassy
(fuori microfono) ... la domanda era un'altra: se
l'Aeroporto viene chiuso...
Pastoret (UV)
- I costi di gestione continuano ad esserci
per gran parte, perché tutta l'attività dell'AVDA continua ad
esserci, non è che la società sparisce, gli elicotteri continuano a
funzionare. Che ci siano alcune cose che non funzioneranno rispetto
all'attività totale dell'Aeroporto, siamo d'accordo, ma siamo
obbligati a prevedere le somme relative all'impegno contrattuale;
poi, dal punto di vista dei consuntivi, le somme che usciranno
saranno relative alle prestazioni date.
Président
- Page 203. Page 204. Page 205. Page 206. Page
207. Page 208. Page 209. Page 210. Page 211. Page 212. Page 213.
Page 214. Page 215. Page 216. Page 217. Page 218. Page 219. Page
220. Page 221.
Page 222: la parole à la Conseillère Squarzino Secondina.
Squarzino (Arc-VA)
- Parlo della pagina 222 dove c'è il
riepilogo di tutti i fondi che ci sono nella formazione
professionale: quello che mi interessa capire - e sono cose di cui
avevamo già parlato - è se ci sono delle azioni di valutazione dei
corsi di formazione professionale, nel senso che le risorse che
mettiamo sono notevoli, 27 milioni nell'assestato 2007, 24 milioni
per il 2008, prevediamo ulteriori risorse per gli anni 2009-2010;
insomma, c'è un'attività di lavoro e poi ogni volta che si presenta
un nuovo programma di progetti di formazione, si dà per scontato
che quello che è stato fatto ha raggiunto i suoi obiettivi, per cui
siamo tranquilli e si va avanti. Questa è una domanda che abbiamo
fatto più volte: che rapporto c'è fra questi corsi di formazione
professionale e poi l'entrata nel mondo del lavoro, per incidere
sul cambiamento del mondo del lavoro. Sarebbe interessante capire,
ma qui è più complicato, se anche per quanto riguarda la Fondazione
per l'agricoltura sono state fatte delle valutazioni circa la
ricaduta delle persone che hanno acquisito un titolo di studio
all'Institut agricole. Diversamente sono fondi di cui non abbiamo
alcun controllo o riscontro.
Per quanto riguarda i corsi di formazione che sono raccordo fra
formazione e istruzione... fra l'altro abbiamo continuamente da
parte dell'Assessore alla cultura dei riscontri anche a livello di
Commissione, ma sono più controllabili quei corsi, perché sono
pochi, rivolti a un numero limitato di soggetti, mentre per tutti
gli altri non si riesce ad avere un riscontro. Vorremmo quindi
capire se ci sono valutazioni, dove si possono trovare questi dati,
in modo che si riesca a capire come riprogettare i corsi di
formazione successivi.
Président
- La parole au Président de la Région,
Caveri.
Caveri (UV)
- Il tema da lei affrontato è un tema
cospicuo, che potrebbe anche accalorarmi vista la temperatura che
si sta abbassando per colpa dell'Assessore Cerise...
La questione della formazione è un tema che ha visto la Regione
nel tempo essere capofila con il lavoro dell'Agenzia del lavoro, e
con una serie di sperimentazioni in diversi settori di utilizzo dei
fondi dell'FSE, che sono stati veicolati in maniera plurima;
l'utilizzo dell'FSE nella Fondazione per il turismo, in quella per
l'agricoltura, "projet formation" che è stata un'emanazione
pubblica, ma anche una serie di enti formatori che si sono occupati
della formazione in Valle. Naturalmente non stiamo parlando della
formazione scolastica, quella dipende dall'insieme del lavoro della
pubblica istruzione, anche se si può dire che nel periodo di
programmazione 2000-2006 in parte le cose si intersecavano, uso il
passato perché per gli anni 2007-2013 non sarà più possibile per le
scuole superiori adoperare fondi dell'FSE, se non a fronte di
particolari situazioni. Questo ci obbliga a una riflessione post
obbligo, che sia coerente con quella parte della legge n. 18, dove
abbiamo valorizzato un aspetto positivo della "legge Moratti",
quella di non porre un'alternatività fra il sistema della
formazione e il sistema scolastico, anzi un'integrazione di cui
bisogna dare atto, perché oggi tutte le progettualità tengono conto
del fatto che la formazione deve consentire una formazione della
persona, non solo legata ad una formazione tecnicistica o legata a
una formazione di settore, ma a una formazione più complessiva
della persona. Avremo, nel periodo 2007-2013, 82 milioni di euro di
provenienza dall'UE, a cui sommeremo delle risorse proprie: è una
sfida molto importante e la valutazione "ex post" degli esiti della
formazione è oggi naturalmente l'Agenzia del lavoro, in particolare
la dott.ssa Savoini è a sua disposizione, va detto che ogni spesa
dei fondi comunitari prevede una logica di valutazione successiva
che negli anni si è rafforzata.
Il periodo di programmazione precedente era un periodo ancora
flebile, è diventato più forte il criterio valutativo nel
2000-2006, talvolta con una logica ossessiva che lei ha evocato in
quest'aula, con controlli molto occhiuti sull'utilizzo dei
materiali, sulla rendicontazione delle ore, che deriva da una
logica dell'UE di assoluto controllo di una spesa corretta, ma non
sempre la spesa corretta corrisponde a un successo dei corsi. Nel
tempo c'è stata una crescita nella capacità di utilizzo dei fondi
comunitari, con una forte premialità che ha colpito in senso
positivo la Val d'Aosta che è sempre stata in grado di dimostrare
l'utilizzo dei fondi; ci stiamo attrezzando per il nuovo periodo di
programmazione, che è a cavallo fra una chiusura, perché possiamo
spendere ancora i soldi del FSE fino all'estate del 2008, ma al
tempo stesso iniziamo a spendere i soldi del nuovo FSE; fra l'altro
il nostro piano è stato approvato dalla Commissione europea
diventando operativo. Si declina quindi con il vecchio insieme di
fondi del FSE e si comincia a spendere quelli nuovi. L'impostazione
che è stata data in questa occasione con una cabina di regia unica
per i fondi comunitari ci consentirà di spendere sempre meglio,
facendo corrispondere alle spese dei fondi comunitari nel settore
della formazione dei risultati concreti, direi in connessione con
le forze sociali, ma anche con quelle produttive che garantiscono
che la formazione possa essere positiva.
Président
- La parole à la Conseillère Squarzino
Secondina.
Squarzino (Arc-VA)
- Concordo con lei sul fatto che le
valutazioni di tipo amministrativo sono sempre state fatte in modo
corretto, tale per cui si è dimostrato di essere in grado di
spendere bene i fondi. Credo però che, sì, lei mi parla di
difficoltà ancora perché si è a scavalco, ma è proprio un sistema
di valutazione che andrebbe messo in piedi.
Questo problema della valutazione "ex post" è un problema che ci
portiamo dietro in tutte le attività; ce lo portiamo dietro nella
scuola, dove è difficile impostare valutazioni di interventi fatti,
è difficile nel campo della formazione professionale riuscire a
valutare "ex post" l'efficacia, le ricadute sul territorio,
sull'occupazione. È difficile una valutazione "ex post", neanche è
stata immaginata come valutazione di questa Amministrazione, c'è
questa mentalità che è difficile che entri come atteggiamento,
perché anche nelle leggi non c'è, anche nelle procedure che vengono
fatte non c'è, ed è su questo punto che vorrei fossero investite
parte delle risorse della formazione o di ogni intervento
procedurale per la valutazione, perché questo consentirebbe di non
fare errori successivi. In questo senso chiedo un'attenzione
particolare su questo aspetto.
Presidente
- La parola al Consigliere Bortot.
Bortot (Arc-VA)
- Brevemente ad integrazione, continuo a
pretendere che si faccia un intreccio fra le risorse sulla
formazione professionale, le risorse per gli studi e le consulenze
e le risorse interne all'Amministrazione regionale. Se sommiamo i
soldi che abbiamo a disposizione, e il ritorno che abbiamo in
termini di livelli qualitativi di tipo professionale, a livello
medio-alto, non abbiamo dei riscontri. Credo che intrecciando, so
che è difficile, ma è necessario che portiamo a casa un ritorno di
maggiore qualificazione di tutto l'apparato regionale, sul piano
delle libere professioni e anche un risparmio, perché il rischio è
che in modo ineccepibile sia tutto perfetto e a livello europeo ci
riconoscono queste capacità, sul piano stanziale spendiamo molti
soldi sulla formazione e sulle consulenze e sugli studi, ma non si
capisce perché, per tanti anni, dobbiamo continuare a spendere
tanti soldi e non metterci in casa professionalità e capacità.
Forse bisognerà mandare qualcuno a fare formazione professionale
all'estero, stage con periodi più lunghi in settori tecnologici e
anche dell'amministrazione avanzati.
Presidente
- Pagina 223: la parola al Consigliere
Frassy.
Frassy (CdL)
- Sulla pagina 223 ci sono capitoli che
riguardano la spesa corrente della sanità, e poi c'è il capitolo
della mobilità passiva; due ragionamenti vorrei fare, Assessore
Fosson.
È vero che la sanità... ma come tutto fatto in montagna ha costi
maggiori, questo possiamo darlo come dato assodato, perciò fare il
raffronto fra il costo della sanità valdostana e il costo medio
della sanità nazionale vuol dire fare due conti differenti. Ciò
detto, rimane da capire se questa spesa corrente non "corra troppo
- per usare un bisticcio di parole -, perché andando a vedere
alcuni dati del passato e raffrontandoli con i dati attuali, ci
siamo resi conto che rispetto all'assestato 2007 l'aumento è del
5%; è vero che lo scorso anno ci sono stati i rinnovi contrattuali
che avranno inciso, ma non penso che abbiano inciso per il 5%
perché la stessa percentuale di incremento è quella dell'ultimo
triennio. Ogni anno la spesa corrente della sanità valdostana
aumenta del 5%, che non è una percentuale di poco conto, sia in
termini relativi che assoluti, ed è una percentuale che va fuori
dal tasso inflattivo, dal Patto di stabilità, eccetera, perciò con
la premessa di non voler fare un raffronto fra quello che costa la
sanità in Valle rispetto alla media nazionale... sta di fatto che
questa spesa corrente aumenta con una percentuale preoccupante. Ed
è talmente preoccupante la percentuale che avete rinunciato, salvo
che mi spieghi qual è la motivazione contabile e finanziaria, a
fare delle previsioni serie e attendibili rispetto alle esperienze
passate nel triennale, perché se andiamo a vedere la previsione del
triennale sul 2009-2010 ci rendiamo conto che l'incremento
precipita allo 0,35% rispetto alla previsione 2008; se così fosse,
le faremmo i nostri complimenti! Abbiamo invece la sensazione che
nel triennale si siano scritti dei numeri lasciando perdere la
proiezione della dinamica della spesa corrente.
La domanda che le rivolgiamo è cosa accade alla sanità
valdostana, perché se avessimo un incremento di questi costi
trasferiti sulla gestione della macchina pubblica, forse non
coglieremmo gli obiettivi di contenimento della spesa pubblica.
Sulla mobilità passiva abbiamo delle difficoltà a leggere i
dati, perché a fronte di un assestato di 16,7 milioni abbiamo dei
residui di 30 milioni e immagino che applicando quel ragionamento,
che questa è spesa corrente, quei 30 milioni non dovrebbero
contenere residui più vecchi dell'ultimo biennio, perciò
immaginiamo che i 30 milioni siano residui dell'ultimo biennio.
Questo fa sì che la competenza stimata per il 2008 sia di soli 7
milioni, ma quando andiamo a vedere la previsione del triennale ci
rendiamo conto che c'è qualcosa che non ci quadra, perché la
previsione 2009-2010 schizza di nuovo a 18 milioni. Eravamo rimasti
negli ultimi ragionamenti fatti su un calo significativo in alcuni
comparti della mobilità, ad andare a leggere le cifre e
paragonandole fra assestato 2007 e residui 2007 stimati, a parte il
dato dei 7 milioni, vediamo che la mobilità passiva schizza di
nuovo a 18 milioni. Vorremmo perciò capire come sono state fatte
queste stime e quali sono gli elementi di criticità che sottendono
a dati contabili. Qui stiamo esaminando un documento contabile, ma
parlando di sanità è ovvio che il ragionamento deve andare al di là
della cifra per andare a capire qual è il problema della mobilità
passiva e quali sono i reparti che determinano questi dati poco
lusinghieri.
Vorremmo qualche approfondimento sulle questioni che in maniera
sintetica abbiamo evidenziato, ma che alla fine ci portano ad
esprimere un giudizio critico sui conti, perché se è vero che la
sanità negli ultimi tempi, in Valle, dal punto di vista qualitativo
ha fatto dei passi avanti, è vero che ha fatto dei passi avanti
anche sul fronte della spesa corrente!
Presidente
- La parola al Consigliere Sandri.
Sandri (PD)
- Per mozione d'ordine. Fa troppo freddo in
quest'aula, sta diventando impossibile, infatti penso che adesso
andremo a prenderci il cappotto, andrò a prenderlo anche per la
collega Fontana, e anche per il sottoscritto, perché diventa
difficile lavorare. Adesso sono quasi le 20, finiamo la discussione
di questi punti, poi andremo a fare l'interruzione, ma sarebbe
possibile per le 21 trovare... perché se siamo in queste
condizioni... o è un attentato della maggioranza alla minoranza, ma
non credo, perché anche delle colleghe della maggioranza sono nelle
stesse condizioni... ma diventa difficile lavorare.
Presidente
- È più di un'ora che ho fatto chiamare la
ditta competente, non so se l'Assessore Cerise ci può aiutare in
questo. Comunque mi faccio carico perché alla ripresa dei lavori...
durante la pausa vediamo di fare in modo che non siate al
freddo.
La parola alla Consigliera Squarzino Secondina.
Squarzino (Arc-VA)
- Su questa pagina anch'io ho alcune
domande da fare. Rispetto al capitolo 59900 vorrei capire meglio...
la cifra di 249,519 milioni di euro quali voci indicate
nell'articolo 20 della finanziaria contiene, perché l'articolo 20
della finanziaria fa riferimento a tutta una serie di punti,
mettendo vicino il capitolo 59900 e la cifra totale dell'articolo
20, delle spese relative alla sanità... è diversa rispetto a questa
del capitolo 59900; quindi capire quali voci qui sono
individuate... prima domanda.
Seconda domanda: il capitolo 59910 riguarda mobilità sanitaria
passiva; nella relazione al bilancio, sempre nell'articolo 20 della
finanziaria è detto che la competenza 2008, pari a 7,030 milioni di
euro, riguarda il saldo 2005. Volevo capire a quali anni
corrispondono i 18 milioni del 2009 e 18,5 milioni del 2010, se
corrispondono al saldo, all'anticipo, un po' come abbiamo visto
altre volte... questo nel triennio... per adesso questo.
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Intanto raccolgo prima il giudizio politico
del collega Frassy, ma mi riallaccio anche a quanto diceva il
Consigliere Lattanzi ieri. Sicuramente la sanità in Valle costa più
che nelle altre Regioni, non solo perché siamo in un paese di
montagna e i costi sono del 25% superiori, anche se non ci viene
riconosciuto, sebbene essendo, noi, fuori dal Servizio sanitario
nazionale, anche il fatto che ci venisse riconosciuto non cambia
molto. Il dato importante per cui non possiamo essere come la
Svizzera - la provocazione del collega Lattanzi era quella - è il
numero degli utenti. Un numero di 120mila abitanti non giustifica
un ospedale moderno, una tecnologia come quella che abbiamo. Siamo
stati in Svizzera recentemente per un fatto di elicotteri e il
Ministro della sanità svizzera, che sta chiudendo diversi ospedali
e che sta riorganizzando i suoi settori, mi diceva che per meno di
350mila abitanti non ha senso fare un ospedale, questa è la grande
sfida, come diceva lei.
Sui costi e sull'andamento dei costi sa che i contratti non sono
stabiliti da noi, ma sono dei contratti nazionali. Infatti se mi
permette nel bilancio di quest'anno, alla voce 5 dell'articolo 20,
applicazione del contratto personale dipendente 2006-2007 e
soprattutto applicazione contratto personale convenzionato
2006-2007, abbiamo dovuto mettere 8,1 milioni. La regolarizzazione
dell'anno scorso era quindi stata provvisoria, la regolarizzazione
definitiva avviene quest'anno.
Rispondendo alla collega Squarzino dirò anche che in parte
corrente i trasferimenti all'USL sono 228 milioni di euro per il
finanziamento dei LEA, gli stipendi sono lì; questi sono degli
adeguamenti contrattuali. Sulla mobilità... e vi pregherei di
seguire questo discorso perché si possono fare diverse
considerazioni, ma se non si conosce bene il meccanismo della
mobilità non riusciamo a capirci... intanto sugli acconti, i conti
vengono fatti dallo Stato, i conti prevedono ad esempio per il 2008
il saldo del 2005, e non ci sono ancora arrivate le previsioni del
2006...
(interruzione della Consigliera Squarzino, fuori
microfono)
... gli 8 milioni non sono gli stipendi, sono gli adeguamenti
contrattuali. Sulla mobilità, la mobilità è un meccanismo... fra
l'altro è un compenso fra la mobilità attiva e la mobilità passiva,
cioè lo Stato che fa questi conti guarda ogni anno la Regione
quanto ha avuto di mobilità attiva e quanto di mobilità passiva e
il saldo costituisce una differenza fra queste. I calcoli non sono
sempre precisi, ad esempio non abbiamo ancora il calcolo del 2006,
questo perché il Ministero presenta dei calcoli e poi le Regioni
presentano delle contestazioni: ecco qui anche il residuo, perché
ci sono ancora delle contestazioni in atto. Questo è il primo
periodo, quindi è il primo problema, sempre.
Cosa succede in questo meccanismo di mobilità? Lei faceva un
accenno sulla mobilità, la mobilità passiva è tipica di tutte le
piccole Regioni - come l'Abruzzo, eccetera - che hanno una mobilità
passiva molto più elevata della nostra, ma così anche il Friuli
Venezia Giulia, e Bolzano, che ha introdotto recentemente una legge
che vincola e aumenta i DRG a chi andava in mobilità in Austria
perché loro avevano questo problema. La mobilità, noi, tornando al
discorso di prima, l'affronteremo nel momento in cui faremo degli
accordi interregionali, quando il nostro bacino di utenza
aumenterà; certo, lì, collega Bortot, noi con Valpreda e
l'Assessore Artesio - il Presidente ne è testimone - abbiamo spesso
cercato di fare un accordo, perché quando una Regione vicina ci
mette ai confini una struttura privata accreditata dal Piemonte e
quindi accreditata come la Val d'Aosta, che è accreditata per 20
posti letto, quando a Ivrea ci sono 20 posti letto di ortopedia,
c'è Biella, Novara, nell'accreditare nella clinica privata ai
confini con la Val d'Aosta 20 posti di ortopedia che creano
inappropriatezza, è chiaro che questo crea una mobilità che non
possiamo controllare! È una concorrenza, come ha detto il
Presidente, sleale.
C'è poi un terzo meccanismo, ascoltatemi bene: la mobilità non
dipende solo dai numeri, nel senso che possiamo avere un aumento di
spesa, ma una diminuzione di persone che vanno a farsi curare
fuori, perché la mobilità dipende dal tipo di intervento che uno va
a fare fuori. Per quanto riguarda la mobilità passiva: chi va fuori
va a fare degli interventi di elevata complessità, ad esempio un
trapianto e se in un anno abbiamo 3 persone valdostane che vanno a
fare un trapianto, ogni trapianto equivale a 150mila euro. Per
contro quelli che vengono in mobilità attiva da noi, siccome non
abbiamo dei centri di alta specializzazione, portano meno entrate.
Purtroppo anche gli interventi di obesità che faceva il Dott.
Parini non siamo ancora riusciti a farli riconoscere come
interventi di alta complessità. È questa la "lobby" delle cliniche
private che trattano gli interventi di obesità nelle loro cliniche.
Per chi veniva da noi a farsi operare di obesità il DRG era un DRG
a media complessità, per cui si verifica che in un anno meno malati
vanno fuori a farsi curare, ma noi dobbiamo aumentare i costi. Qui
vi do i dati che ho. I dati del 2004 dicono che sono state fuori
5.413 persone come mobilità passiva, abbiamo avuto 1.645 di attiva;
il 2005 è stato il primo anno in cui si è invertita una mobilità
passiva, con 5.368 malati, 50 malati in meno che sono andati via, e
sono entrati 167 malati in più, quindi un saldo positivo. I dati
2006 non sono ancora definitivi, ci sono delle contestazioni, però
sembra che ci sia una mobilità attiva in aumento e una passiva
stazionaria.
Sui tipi di malattie, collega Frassy... le persone vanno a farsi
curare fuori, soprattutto per: la cardiochirurgia; che qua non
esiste; la chirurgia oculistica e la riabilitazione e alcune frange
dell'ortopedia, soprattutto verso la clinica privata accreditata
del Piemonte che è ai nostri confini.
Per la collega Squarzino, anch'io ho avuto un poco di difficoltà
perché nell'articolo 20 si parla di 260,397 milioni, ma qui deve
vedere - il capitolo 59900 ha poi un'altra voce di 68mila euro alla
pagina 224 - che fa tornare il conto. Di questi 260mila trasferiti
all'azienda, cioè sull'articolo 20 - ne parleremo domani - c'è
scritto 260 milioni, qui lei ha scritto 249 milioni, a cui si
aggiungono i 7 milioni della mobilità, i 250 e si riesce a
raggiungere questo, poi deve guardare alla pagina 224 sempre lo
stesso capitolo 59990. Per i trasferimenti di questi 249 milioni,
in parte corrente 228 milioni sono per il finanziamento dei LEA e
23,169 per quote vincolate; a questa cifra di 251 milioni di euro
si devono aggiungere gli altri interventi della Regione. Sono 251
milioni trasferiti all'azienda, di cui 228 per finanziamenti dei
LEA e 23,169 per quote vincolate... se poi vuole le do le quote
vincolate.
Presidente
- La parola alla Consigliera Squarzino
Secondina.
Squarzino (Arc-VA)
- Ringrazio l'Assessore se mi dà
l'allegato e se potesse anche darmi quei dati sulla mobilità
passiva e attiva, anche relativamente agli anni precedenti. Lei ha
detto che non può dare il 2006, non ci sono e va bene, però una
domanda, non ho sentito la risposta: vorrei capire... nel 2009 quei
18 milioni previsti per la mobilità passiva, ho capito che sono una
previsione di spesa, ma riguarda... quale tipo? Gli anni cosa
sarebbero? Sarebbe un acconto del 2007 e un saldo 2007? Volevo
capire queste annate quali sono.
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- È lo stesso meccanismo di prima.
Quest'anno, che è il 2007, paghiamo il saldo 2005 e l'acconto 2006,
quindi nel 2009 pagheremo il saldo 2007 e un acconto 2006.
Presidente
- Pagina 224: la parola alla Consigliera
Squarzino Secondina.
Squarzino (Arc-VA)
- Pagina 224: volevo capire come mai
ci sono tanti residui nel capitolo 59920, a cosa sono dovuti,
perché corrispondono quasi alla quantità dell'assestato. Volevo
rendermi conto dei motivi per cui c'è questo residuo.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Questo capitolo è uno di questi allegati
che le fornirò domani, il problema dei residui... sono una
fotografia di quando è stato redatto il bilancio; attualmente non
sono più questi, è solo una questione di pagamento di contribuzione
che non è ancora stata data, ma è un meccanismo contabile.
Presidente
- La parola al Consigliere Frassy.
Frassy (CdL)
- Proporrei di sospendere la seduta, visto
che mi sembra che la maggioranza, forse per congelamento o per
fame, si sta dileguando... per evitare di chiedere la verifica del
numero legale...
Presidente
- Pensavo di finire la parte della
sanità...
Frassy (CdL)
- ... la parte della sanità la finite se
richiamate in aula i colleghi di maggioranza... allora chiedo la
verifica del numero legale.
Presidente
- Collega Segretario, prego...
Il Consigliere Segretario, Sig. Maquignaz, procede
all'appello nominale dei Consiglieri.
Presidente
- Sono presenti 19 Consiglieri: il numero
legale è garantito e pertanto la seduta è valida.
La parola al Consigliere Sandri, sempre sulla pagina 224.
Sandri (PD)
- Per capire come mai ci sono dei residui
così importanti pari all'assestato sul capitolo 59920, "Spese a
carico della Regione per l'esercizio di funzioni sanitarie
attribuite al Servizio sanitario nazionale".
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Ho appena risposto alla stessa domanda
della collega Squarzino, nel senso che i residui vi sono per un
meccanismo contabile, è una fotografia del bilancio, quando è stato
preparato il bilancio; se si facesse adesso non è più così. Sono
tutti prospetti di spesa che non sono ancora stati conferiti, ma
che lo saranno a breve.
Presidente
- Pagina 225: la parola alla Consigliera
Squarzino Secondina.
Squarzino (Arc-VA)
- Capitolo 59990: come mai sono
previsti 68mila euro solo nel 2008, mentre nel 2009-2010 non si
prevede alcuna risorsa per queste sperimentazioni e ricerche?
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Sono fondi assegnati dallo Stato e non sono
triennali, ma sono uno stanziamento dovuto all'anno.
Presidente
- La parola alla Consigliera Squarzino
Secondina.
Squarzino (Arc-VA)
- Solo capire per quali tipi di
iniziative sono stati utilizzati nel 2007, non chiedo nel 2008 come
saranno utilizzati, ma nel 2007 visto che sono stati spesi 56
milioni di euro... capire per quali tipi di iniziative.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Sull'equità in sanità e in un progetto
sulla comunicazione degli "screening".
Presidente
- Possiamo sospendere qui, per ora;
riprenderemo l'esame dalla pagina 226 alle ore 21.
Si dà atto che la seduta è sospesa dalle ore 20,00 alle ore
21,06.
Presidente
- Possiamo riprendere i lavori.
Pagina 226: la parola al Consigliere Sandri.
Sandri (PD)
- Vista la voglia di andare avanti così
speditamente, senza tener conto di un momento di ripartenza, volevo
avere informazioni su come mai un fondo importante come le "Spese
per iniziative di ricerca e studio in materia di prevenzione",
capitolo 60870, abbia un assestato di solo 10mila euro per il 2007
e poi non abbia più nulla per il 2008-2009-2010... a cosa si
riferisce?
Presidente
- La parola all'Assessore alla sanità, salute
e politiche sociali, Fosson.
Fosson (UV)
- La ragione è nelle iniziative per materie
di prevenzione, molti interventi sono nelle vincolate delle USL e
nelle regionali. Questo è un capitolo statale, sono fondi che
vengono dati per ricerche particolari, ecco perché manca il
triennale: perché viene finanziato annualmente.
Presidente
- La parola al Consigliere Sandri.
Sandri (PD)
- Accetto volentieri la sua spiegazione, ma a
questo punto mi corre l'obbligo di richiamare l'Assessore alle
finanze sul fatto che, come per altri capitoli, fra l'altro neanche
nella stessa pagina, ci sono dei fondi statali... se sono dei fondi
statali... di evidenziarlo; spese su fondi assegnati dallo Stato
per iniziative di ricerca e di studio. Credo che questo consenta di
capirlo subito, senza dover perdere altro tempo in queste domande.
La stessa cosa non so se vale per il piano di sicurezza alimentare
ed altre cose, probabilmente sono tutti fondi statali questi, però
sarebbe stato opportuno definirlo meglio.
Presidente
- La parola alla Consigliera Squarzino
Secondina.
Squarzino (Arc-VA)
- Volevo capire un po' guardando il
totale... sia nelle relazioni, sia anche nelle risposte che
l'Assessore ha dato, ha sempre affermato che erano aumentate le
risorse per la sanità. Se guardiamo il riepilogo, vediamo che qui
abbiamo un aumento di 1,8 milioni di euro; se poi li confrontiamo
con pagina 228, vediamo che in questo caso c'è una diminuzione di 5
milioni. Se mettiamo insieme l'uno e l'altro, vediamo che in realtà
l'insieme delle risorse per la sanità, funzionamento sanità e
strutture sanitarie, in realtà c'è una riduzione di 3,2 milioni di
euro. Può darsi che ci siano altre fonti e altri dati... sarei
interessata a verificare e a capire come mai siamo di fronte a
questo dato.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Solo per il discorso che ha posto il
collega Sandri sui fondi Stato; dipende da quando sono i decreti
per l'accertamento, perché a seconda di quando viene fatto
l'accertamento poi troviamo la manifestazione finanziaria. Può
darsi che lei abbia una rappresentazione oggi a zero, perché non
c'è stata ancora la manifestazione... tutto lì!
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Il calcolo fatto da lei calcola l'assestato
in base alla previsione 2008; se lei guarda invece il bilancio del
2007 e quello del 2008 in sanità si spende di più e l'importo
esatto della differenza è a pagina 226. Da 244 milioni, al previsto
2008, 260 milioni, lei fa il confronto con l'assestato che si giova
di un assestamento di bilancio.
Presidente
- Pagina 227: la parola alla Consigliera
Squarzino Secondina.
Squarzino (Arc-VA)
- Qui vorrei fare una serie di
domande, però farei un capitolo per volta, altrimenti tutto insieme
poi dopo...
Capitolo 60310, in cui si parla di spese per progettare e
realizzare strutture ospedaliere. Avete previsto, per il 2008,
600mila euro, mentre per il 2009-2010 raggiungiamo gli 8,7 milioni
e 12 milioni. Volevo capire come mai la scelta nel 2008 di una
cifra così esigua, mentre gli stanziamenti sono molto più
consistenti nei 2 anni del triennio 2009-2010.
Per quanto riguarda il capitolo 60380, qui si parla di
interventi di edilizia sanitaria; nella relazione al bilancio viene
detto che questi interventi servono per l'ex Maternità, per la RSA,
per la Microcomunità di Morgex, per la radioterapia. Allora volevo
sapere i costi di queste diverse proposte; rispetto alla
radioterapia vorrei sapere il costo effettivo che ha avuto nel
tempo e se c'è stato un aumento di questi costi, quando è costata
in tutto la radioterapia; vorrei capire l'ex Maternità... qual è la
sua destinazione.
Presidente
- La parola al Consigliere Sandri.
Sandri (PD)
- Più o meno le domande sono simili a quelle
della collega Squarzino, anche se nel dettaglio, tenuto conto che
abbiamo dei residui rilevanti, soprattutto sul capitolo 60380:
volevo sapere... questi residui... in particolare a quali strutture
si riferivano. Abbiamo oltre 6 milioni di euro di residui che
devono essere portati.
In secondo luogo, se all'interno di queste spese erano previste
eventuali penali da pagare alle ditte che si sono trovate con dei
cambiamenti di progettazione, soprattutto nell'area della
cosiddetta "radioterapia", che questo potrebbe essere stato un
elemento di ritardo nell'avanzamento dei lavori, fonte di possibili
contestazioni dalle ditte che lo hanno preso in appalto.
La terza questione era dove era infilata la cosiddetta
"residenza assistenziale" di Aosta, quella in Regione Gotrau, e
soprattutto la tempistica di attuazione, nel senso che so che
esiste un progetto di tipo preliminare; quindi sapere se sono
investimenti per la sua progettazione definitiva o esecutiva,
oppure se siamo già in una fase di avvicinamento all'appalto dei
lavori.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Nel capitolo 60310 i 600mila euro di
competenza per quest'anno sono 100 per l'ex Maternità, la
progettazione, e 500 per il progetto dell'Ospedale; questo progetto
dell'Ospedale che negli anni successivi - come è stato indicato -
passa, per il 2009, a 8,7 milioni e, per il 2010, a 12 milioni.
Questo, in seguito a un pronunciamento referendario molto positivo
che annulla l'idea di un ospedale nuovo, dovrà subire, tenendo
conto delle sollecitazioni referendarie, di un'accelerazione e su
questo stiamo lavorando.
Per quanto riguarda il capitolo 60380, è vero i residui - stesso
discorso di prima - sono soldi che sono stati impegnati nel 2007 e
non sono ancora stati spesi. Per quanto riguarda le spese di questo
capitolo, c'è Quart, l'acquisto del capannone per concentrare tutti
gli ambiti della prevenzione, 500mila per laboratorio analisi e
punto prelievi, e il resto più o meno 2 milioni per finire il
cantiere della radioterapia, cantiere che non ci soddisfa, nel
senso che i ritardi, le difficoltà a portare a termine questo
reparto sono comunque davanti a tutti. Ci sono delle contestazioni,
che - come chiedeva il collega Sandri - sono in discussione.
Per quanto riguarda Gotrau, è al capitolo 60480, pagina 228... è
previsto Morgex e lo slittamento della RSA di Gotrau, progetto che
- concordo - ha manifestato delle difficoltà nella realizzazione.
Con l'Assessore Cerise è stato previsto uno studio alternativo a
questo progetto; i risultati saranno presentati fra breve.
Presidente
- La parola alla Consigliera Squarzino
Secondina.
Squarzino (Arc-VA)
- Grazie per le informazioni. C'è
qualche elemento forse che mi è sfuggito. Avevo chiesto non solo
quanti di questi denari del capitolo 60380 sono relativi alla
radioterapia, ma anche se era possibile conoscere il costo
complessivo della radioterapia, da quando...
(interruzione dell'Assessore Cerise, fuori microfono)
... domani è lei che mi risponde... così... l'Assessore Fosson
mi ha detto di fare un'interpellanza. Vede, Assessore Cerise,
mettetevi d'accordo, si vede che avete stili diversi... non vuole
farmi una cortesia, prendo atto! Ma se me la dà domani, va bene,
certo Assessore Cerise, sono ben contenta. Infatti sottolineavo il
fatto che lei, in genere, dà sempre i dati quando uno li chiede,
mentre l'Assessore Fosson mi ha detto di fare
un'interpellanza...
Fosson
(fuori microfono) ... le ho detto che non li ho
adesso...
Squarzino (Arc-VA)
- ... domani li avrò, grazie
Assessore!
Seconda domanda, rispetto al capitolo 60310: qui voi avete dato
un'accelerata, quindi sicuramente avete in mente cosa intendete
realizzare di questo progetto dell'ampliamento nel 2009, cosa
intendete realizzare nel 2010.
Ulteriore domanda: lei ha detto che ha tenuto conto del
risultato del referendum; nell'iter che anche in Commissione era
stato fatto relativamente al progetto, allo studio "Finaosta", era
emerso che da parte del Comune di Aosta c'era l'esigenza di
rivedere questo progetto. Volevamo capire se il progetto che qui si
pensa di realizzare nel 2009-2010 terrà conto delle esigenze che
emergono, e se questo progetto inizierà quando saranno risolti
tutti i problemi della viabilità che sono necessari per avviare
questo progetto, per consentire che lo stesso abbia una sua utilità
non solo per la cittadinanza, ma anche per chi vi lavora.
Presidente
- La parola al Consigliere Sandri.
Sandri (PD)
- L'ora tarda mi consente di fare una piccola
premessa, quasi di tipo personale. Alle elementari frequentavo le
scuole del centro di Aosta in una classe che era la "A" con il
maestro Vuillen e insieme a me c'era l'attuale Assessore alla
sanità Fosson, che di matematica - non so se per pigrizia, per poca
voglia o per scarso interesse - sfruttava spesso il passaggio dei
compiti dal sottoscritto...
(ilarità dell'assemblea)
... ma è stata una cosa piacevole, tanto che c'era, all'epoca,
una pubblicità di una marmellata "Con Arrigo me la sbrigo", era la
marmellata "Arrigoni", e lui l'aveva parafrasata questa battuta
"Con Sandrigo me la sbrigo", perché si sbrigava a fare i compiti in
classe in questa maniera. Qualche difficoltà di matematica gli deve
essere però rimasta all'interno, perché non so se ha presente, ma
nel referendum hanno vinto i "sì" all'ospedale nuovo, non i "no"! I
2/3 dei Valdostani hanno detto che erano pro ospedale nuovo e 1/3
che erano per l'ospedale vecchio: questo è legato al fatto che si
sono espressi solo un certo numero di Valdostani.
Il problema è allora questo: se aveste deciso di accettare la
sfida e di andare a votare, alla fine ci sarebbe stato un risultato
in cui la maggioranza dei Valdostani si sarebbe espressa, una parte
avrebbe detto di sì e un'altra di no! Questo poteva avere un
risultato in sintonia con quello che c'è stato oppure un risultato
inverso, noi non lo sapremo. Il non aver detto ai cittadini di
andare a dire "no" delegittima la vostra vittoria, perché è stata
la furbizia di sfruttare la percentuale che tradizionalmente non va
a votare per vari motivi. È quindi una vittoria che è importante
soprattutto per quanto riguarda i 4 referendum di tipo
istituzionale, su cui si possono fare altre discussioni, ma non è
questo il momento, qui stiamo parlando di sanità; su quello
dell'Ospedale è una vittoria pochissimo legittimata e che
probabilmente potrebbe anche intitolarsi in un'altra maniera, la
cosiddetta "vittoria di Pirro", nel senso che è utile sfruttare
queste situazioni, dicendo: "adesso partiremo lancia in resta", ma
i problemi rimangono identici e bisogna tener conto che la
maggioranza dei Valdostani che si è espressa, si è espressa in una
certa maniera... degli altri non sappiamo... lo vedremo! Da questo
punto di vista fa anche piacere che ci siano questi milioni per la
progettazione, nel 2008 e soprattutto mi sembra che il grosso vada
ad aumentare nel 2009 e soprattutto nel 2010, perché credo che qui
siamo assolutamente d'accordo: è importante che si facciano degli
investimenti significativi nell'edilizia sanitaria ospedaliera, poi
il tempo e la storia daranno attuazione alla soluzione
migliore.
Ritengo però che si debbano mettere in confronto forte i 2
capitoli a cui lei fa riferimento, cioè il 60310 e quelli su cui si
attinge, il 60380, per quanto riguarda la radioterapia, eccetera,
perché sono due aspetti contrastanti della questione. Nel momento
in cui gli investimenti sul 60380 sono superiori al 60310, vuol
dire che stiamo guardando indietro e stiamo "tacconando" tutto
quello che non è stato fatto o è stato fatto male negli anni
scorsi; è il 60310 quello che guarda verso l'avvenire, per cui più
noi abbiamo residui sul 60380, più la nostra politica è in stasi e
incapace di dare le risposte che dovremmo dare. Andare a fare un
ragionamento serio sulle prospettive, è proprio cercando di
identificare che più va avanti il 60310 e meno ci sono
preoccupazioni, perché vuol dire che si sta costruendo qualcosa di
nuovo. In questo senso dico che è positivo che il 60310 negli anni
2009-2010 vada a superare il 60380, ma per continuare su questa
strada e non trovarci a dei consuntivi che sconfessano queste
ipotesi di lavoro, deve cambiare la capacità di spesa a livello di
Assessorato dei lavori pubblici, e anche di indirizzo da parte del
suo Assessorato, perché non si può andare avanti con strutture che
cambiano continuamente a seconda del peso dei Primari!
L'impressione che si ha è che tutto questo "ambaradan" del
capitolo 60380 sia la testimonianza della non direttrice politica
che c'è su questo tema, prendiamo una strada diversa, perché la
politica deve rimanere assolutamente fuori dalle problematiche
delle "lobby" ospedaliere, altrimenti lei rischia non di essere
l'Assessore alla sanità, ma di essere il Direttore sanitario
dell'Ospedale! La cosa non funziona, perché per fare il Direttore
sanitario dell'Ospedale bisogna mettersi un camice e andare in
Viale Ginevra 3, mentre qua bisogna fare gli Assessori e quindi la
invito a prendere in mano la situazione e, rispetto al
completamento della seconda tranche del "Limacher", di dare una
sterzata urgente, perché qualunque sia la soluzione l'Ospedale ad
est o a sud, o in alto o in basso, quello nuovo - che dir si voglia
- è indispensabile che quel cantiere esca dall'emergenza il più
rapidamente possibile, perché oggi le persone hanno difficoltà ad
andare avanti, non fra 2-3 anni! Pensiamo quanto tempo ci vorrà per
dare una soluzione alle strutture ospedaliere, ci vorranno 8-10
anni, ma in questi anni... come si andrà avanti? Si andrà avanti
dignitosamente se ciò che è cantierizzato adesso ed è in fase di
appalto adesso... il piano "Limacher" per quanto si è deciso di
portare avanti, venga realizzato e messo in condizione di essere
usufruibile il più rapidamente possibile.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Per quel che diceva la collega Squarzino, è
chiaro che non faremo nulla contro il Comune di Aosta; il
pronunciamento politico fatto nel nuovo accordo al Comune di Aosta
dell'altro giorno mi sembra significativo. Con l'Assessore Cerise,
e su indicazione del Presidente, abbiamo riunito un tavolo di
pilotaggio con il Comune di Aosta per anticipare i tempi, perché
questo è il problema, ma non faremo nulla senza l'accordo con il
Comune di Aosta, né sarebbe possibile.
Per quanto riguarda la radioterapia, caro Sandri, forse ti
ricordi che l'ultima volta che è cambiato il modello della
radioterapia tu eri ancora in maggioranza, sei venuto nel mio
studio e abbiamo incontrato la dott.ssa Ozzello, abbiamo parlato di
radioterapia e dei problemi che questa aveva, quindi non c'erano
dei Primari, ma c'eravamo tu ed io! Sul fatto della scuola, poi,
hai ragione, tu eri molto bravo allora a matematica, eri un po'
birbone, simpatico, eri capace di confutare i dati come li hai
confutati adesso, perché se tu dici che hai vinto quando il 15%
degli elettori valdostani ha detto "sì" all'ospedale nuovo, mi
sembra un dato particolare! Sul fatto che tu mi passassi matematica
allora era vero, poi però abbiamo fatto anche medicina insieme e
allora, là, la medicina te la passavo io...
(ilarità dell'assemblea)
Presidente
- La parola al Consigliere Sandri, per fatto
personale.
Sandri (PD)
- Per fatto personale. Per mia fortuna non ho
mai dato un esame, né ho mai avuto modo di confrontarmi a medicina
con il dr. Fosson che già all'epoca, essendo di "Comunione e
Liberazione", era ben lontano dai posti che frequentavo io e io,
per fortuna invece, ho condiviso molte cose, lì devo dire davvero
grazie, a Sergio Spinaci, che in questo momento... nipote dell'Abbé
Henry, personaggio conosciuto in Valle, che in questo momento
lavora all'Organizzazione mondiale della sanità. Purtroppo sono
ancora in credito e prima o poi incasseremo... non si preoccupi,
Assessore!
Presidente
- La parola alla Consigliera Squarzino
Secondina.
Squarzino (Arc-VA)
- Volevo verificare con l'Assessore,
tenendo conto di quanto ha detto il collega Sandri testé... i
lavori che riguardano il Pronto soccorso e che sono nella seconda
fase degli interventi, sono quelli che devono ancora iniziare...
quindi quando si pensa che inizieranno e finiranno, e il costo, per
capire come ci si muove attualmente nel Presidio ospedaliero.
Presidente
- Pagina 228: la parola al Consigliere
Sandri.
Sandri (PD)
- Due questioni.
La prima riguarda le strutture che si stanno prevedendo sul
territorio, quindi abbiamo una struttura sociosanitaria nel Comune
di Morgex; volevo capire cosa si voleva intendere, nel senso che
dovremmo avere prossimamente 2 RSA, una quella di Antey - cioè di
fatto ce le abbiamo già - e la seconda quella di Aosta, adesso in
una forma più precaria, ma prossimamente da qualche parte ci
saranno 2 RSA. Volevo sapere se Morgex poteva essere identificata
come una struttura di questo genere o se avesse altro tipo di
indirizzo.
La seconda era se in questi fondi, capitolo 60480, erano
previste delle iniziative per la riabilitazione, perché è vero che
si è partiti con un progetto che si realizzerà non prima di 5-6
anni per finanziare dei privati che poi apriranno una clinica
convenzionata quasi all'80% con l'USL della Val d'Aosta - per cui
il privato lo faccio anch'io quando si è così garantiti! -, ma...
al di là di questa iniziativa, non so se si pensa ad altri
interventi per garantire la riabilitazione. Pensiamo ai vari tipi
di riabilitazione: cardiologica, neurologica, ortopedica, quindi se
c'era un'idea di progettare qualche altra struttura del genere,
anche perché dall'analisi delle due questioni, RSA e strutture di
riabilitazione, private o pubbliche che siano, rimarrebbe una zona
scoperta che va da Châtillon a Gressoney, e lì non ci sarebbe alcun
centro, né di RSA, né di riabilitazione, ed è una parte di
popolazione rilevante perché siamo sui 28mila abitanti.
Presidente
- La parola alla Consigliera Squarzino
Secondina.
Squarzino (Arc-VA)
- Chiedo scusa, non avevo capito che
era la pagina 228. Volevo sapere, visto che si farà un intervento
nell'ex Maternità... finalizzato a cosa? Cosa vogliono fare gli
interventi che sono nel capitolo 60380? Capire cosa si vuol fare
della Maternità. Non so se il Pronto soccorso è in questo capitolo
o nell'altro.
Presidente
- La parola al Consigliere Segretario
Venturella.
Venturella (Arc-VA)
- Volevo sapere se il Pronto soccorso
è in questo capitolo, il nuovo, dato che sappiamo che il Pronto
soccorso nuovo sarà spostato come un'astronave in Via Roma.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Credo, collega Venturella, che la campagna
referendaria sia finita; queste cose le ha dette in campagna
referendaria, abbiamo visto quanti sono andati a votare, tutti gli
altri erano dei vigliacchi, li abbiamo trattenuti a casa, ma solo
il 15% ha detto "sì" all'ospedale nuovo e a queste motivazioni
sue.
È vero, collega Squarzino, siamo in ritardo, ma non sono stato
io a ritardare tutto il discorso. Diceva bene il collega Ferraris
una volta... "i costi della politica"... vuol dire non prendere
delle decisioni e non lasciar prendere delle decisioni, quindi i
ritardi sul Pronto soccorso e sullo spostamento sull'ala est non
possono essere imputati a me. Il cantiere del Pronto soccorso è il
cantiere della radioterapia, che è ultimato, il nuovo Pronto
soccorso entrerà in funzione nel 2008, per cui i costi del cantiere
della radioterapia prevedono anche l'accesso al Pronto soccorso.
L'accesso sarà sempre lì, nel cantiere della radioterapia c'è un
piano che sarà il primo utilizzato e che prevede l'allargamento del
Pronto soccorso.
Le considerazioni fatte, a parte i giochetti sui numeri... io
non sarò forte in matematica, ma mi sembra che il risultato del
referendum sull'ospedale nuovo sia lampante... sulle considerazioni
tecniche si sta esprimendo un organo come il NUVVOP, appena si sarà
espresso il suo ragionamento verrà portato in Giunta e in
Consiglio, quindi si stanno esprimendo i tecnici e dobbiamo
attendere il loro lavoro.
Morgex, collega Sandri, sarà una RSA: quella è stata una
collaborazione di tutti i Sindaci dell'alta Valle, che di fronte
all'idea di ristrutturare delle piccole microcomunità, dopo un
lavoro di diversi mesi hanno deciso di concentrare questo centro in
una sola sede ed è stata scelta la scuola che non era più
utilizzata di Morgex, dove sorgerà una RSA di 20 posti, uno diurno
per malati psichiatrici e una microcomunità per anziani. Faccio
presente che questo era già previsto nel piano salute che abbiamo
votato insieme, perché in alta Valle non esiste una struttura del
genere.
Sul fatto delle riabilitazioni la RSA è una struttura per non
autosufficienti ed è una struttura di riabilitazione per cui le 3
RSA... adesso posso concordare con lei che la RSA di Antey come
posizione geografica possa presentare qualche difficoltà di
raggiungimento, ma il posto è talmente ideale per la
riabilitazione, in una sede talmente idonea, che penso che possa
essere più che giustificato, per cui avremo 3 RSA dislocate in 3
distretti diversi. Questa sarà una prima risposta alla
riabilitazione, in attesa poi come previsto dal progetto "Limacher"
e dal progetto "Finaosta", di riutilizzare il "Beauregard" per la
riabilitazione.
Presidente
- La parola al Consigliere Sandri.
Sandri (PD)
- Solo per richiedere all'Assessore Fosson di
avere delle delucidazioni sulle prospettive della bassa Valle,
perché tutto quello che abbiamo detto va benissimo, ma va da
Châtillon ad Antey sino ad arrivare a Morgex... rispetto alla bassa
Valle non ha alcun tipo di struttura... c'è qualche idea, qualche
linea di tendenza anche agli albori?
Presidente
- La parola alla Consigliera Squarzino
Secondina.
Squarzino (Arc-VA)
- Ripropongo per la terza volta: che
ne volete fare dell'ex Maternità?
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Sullo stabile dell'ex-Maternità: è prevista
una sede amministrativa, probabilmente sarà la sede di tutto
l'Assessorato, sia alla sanità che alle politiche sociali, visto lo
storico. Nel progetto quello che doveva andare 11 metri sotto terra
era la psichiatria, la psichiatria sarà richiamata nella sede
nuova, sarà riportata in Viale Ginevra...
(intervento della Consigliera Squarzino Secondina, fuori
microfono)
... mi sembra che lei non voglia capire, nel senso che la
ristrutturazione dell'ex-Maternità verrà fatta tenendo conto di
questo.
Per quanto diceva il collega Sandri, il fondovalle dal punto di
vista della riabilitazione è sguarnito, penso che Antey, date le
dimensioni... lei sa che ad Antey in questo momento abbiamo 20
posti letto e 10 posti sopra utilizzati come microcomunità, che
dovranno poi essere dislocati a Valtournenche nella microcomunità.
Secondo noi, distinguendo le varie RSA a seconda della tipologia,
la RSA di Antey dovrà diventare per le riabilitazioni di 1° e 2°
livello la sede riabilitativa per tutta la Val d'Aosta per i
residenziali, non potendo fare una riabilitazione in ogni
distretto. A questo si aggiunge il fatto che la Microcomunità di
Hône che è in ampliamento, sarà una microcomunità sanitarizzata di
3° livello.
Presidente
- La parola alla Consigliera Squarzino
Secondina.
Squarzino (Arc-VA)
- Era sempre per la stessa questione,
mi ha già risposto.
Presidente
- La parola al Consigliere Ottoz.
Ottoz (CdL)
- Non so se spetti a me, ma volevo chiedere
una breve sospensione, perché la collega Squarzino e l'Assessore
Fosson, eventualmente con l'aiuto del collega Sandri, possano
esaminare sia le appendici al piano sanitario che non fanno parte
del bilancio e tutta la progettualità inerente a quanto è successo
post-referendariamente, in modo che poi possiamo procedere con
l'analisi del bilancio.
Presidente
- La parola al Consigliere Sandri.
Sandri (PD)
- Faccio presente al collega Salzone che
fuori microfono si fa delle domande che non credo abbia diritto di
farsele, visto il grosso contributo che ha dato al dibattito, che
dopo l'accordo in poco più di 3 ore abbiamo fatto 7 volte di più di
quanto era stato fatto in tutta la mattina, quindi... un po' di
attenzione! Capisco che a lei non interessi il bilancio,
interessino altre cose, ma qua si fa politica, ci si cerca di
confrontare... esiste un metodo semplice per parlare, si schiaccia,
ci si prenota e si dicono le cose! Il dibattito, secondo me, è
importante e dirò una cosa piccolissima sulla questione di metodo
con cui stiamo lavorando: è una delle rare occasioni in cui ci si
fa un confronto sulle capacità di conoscenza di gestione del
bilancio, che è il cardine dell'Amministrazione regionale, gli
Assessori rispondono con competenza, l'opposizione espone le
proprie opinioni che spesso sono differenti da quelle della Giunta.
Mi sembra un confronto che sta andando avanti bene... se qualcuno
non è interessato a questo o quell'aspetto, può anche andare fuori,
altrimenti sta dentro in silenzio e mantiene il numero legale, che
è una funzione interessante!
Tornando al concreto, e ringrazio l'Assessore per le ulteriori
spiegazioni, volevo evidenziare un piccolo problema quando si parla
di bassa Valle. Quando parliamo di fondi per la mobilità passiva,
avere un presidio in bassa Valle è anche una tutela rispetto alla
mobilità passiva. Mi sembra che giustamente lei abbia evidenziato
oggi che l'avere una struttura accreditata al di là della Valle,
con un sacco di posti letto rispetto a quelli previsti a livello
pubblico è quasi fatto per attirare da noi, per cui la struttura
non so dove, né quando, se Hône verrà sanitarizzata bene, ma forse
sarebbe opportuno nel prossimo piano sanitario pensare a un
presidio, non dico a Carema, ma almeno a Pont-Saint-Martin!
Presidente
- Pagina 229: la parola alla Consigliera
Squarzino Secondina.
Squarzino (Arc-VA)
- Capitolo 60955, non so a cosa
servano le spese per far funzionare le commissioni mediche e come
funzionino, e non so se dando più soldi funzionano meglio o se
bisogna cambiare le procedure o bisogna non so cosa fare; si è
tentato in tanti modi... Mi sembra che da quando ho cominciato ad
occuparmi di queste questioni, anche dopo che è stato introdotto
l'uso del computer, per cui sembrava che con questo si
accorciassero i tempi di attesa, mi sembra che non sia successo
molto come novità!
Tutti noi conosciamo persone - anche se non stiamo qui a portare
i loro nomi - che fanno domanda magari al mese di febbraio-marzo,
poi c'è qualcosa che non va, fanno un ricorso e hanno una risposta
solo a novembre. Credo che non sia normale questo, neanche per le
imprese ci vuole tanto tempo per attivarle! Qui si tratta di una
visita, ci sono già i documenti, si mandano i documenti, devono
solo dire che tipo di invalidità c'è, poi decidere se è il caso di
dare o non dare l'assegno di accompagnamento che è un'altra cosa
ancora, ma non credo che siano necessari mesi e mesi per avere
questa risposta!
Mi chiedo (qui vedo che è stato aumentato di 5.600 euro): non è
questo l'aumento sostanziale e forse non è neanche la previsione di
ulteriori risorse che può far cambiare la situazione, ma su tale
questione c'è la volontà di intervenire in modo risolutivo? Ripeto,
tutti conosciamo situazioni in cui è veramente avvilente vedere le
persone che si sentono non prese sul serio.
Presidente
- La parola al Consigliere Sandri.
Sandri (PD)
- Ci si chiede ogni tanto se qualcuno,
all'interno, sappia di avere delle responsabilità istituzionali,
perché collega Lattanzi, capisco che la disturba il fatto che ci
interessiamo di sanità, però il fatto di lasciarci lavorare in pace
potrebbe esserle utile anche per farle capire qualcosa di sanità,
visto che è alle prime armi!
Volevo attirare l'attenzione oltre che su quello detto dalla
collega Squarzino, anche sul discorso dell'accertamento delle
capacità lavorative residue su cui c'è il più grande ritardo. Qui
il problema non è tanto di soldi, quanto di reperire medici
disponibili a fare questa cosa; però le due cose potrebbero andare
insieme, cioè vedere se è possibile, anche con incentivi economici,
di convincere dei medici specialisti nei vari settori di
partecipare a queste commissioni... solo che le commissioni non si
riescono a fare...
Presidente
- La parola al Consigliere Lattanzi.
Lattanzi (CdL)
- Volevo chiedere al collega Sandri cosa è
successo in questo anno e mezzo, da quando non siete più in
maggioranza, per fare tutte queste domande... siete stati 14 anni
alla sanità e in un anno e mezzo vi sono arrivati un sacco di
dubbi? Capisco la volontà di chiarimenti, ecco...
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Penso che le commissioni mediche incaricate
di fare l'accertamento dell'invalidità - il Ministro dice la stessa
cosa - siano alla vigilia di una grande riforma, perché le capacità
residue di lavoro devono essere calcolate per gli invalidi e i
disabili con altre procedure ed altre classificazioni. Noi
introdurremo l'anno prossimo l'ECM, la nuova forma di valutazione
per i disabili, aspettiamo una regolamentazione più ampia. Adesso
le commissioni, su solleciti, sono state portate a 3 mesi, sono
stati rivisti tutti gli specialisti, però arriviamo ancora a 3
mesi. Non si reperiscono presidenti di Commissione che abbiano
alcune specialità particolari, questo anche con incentivi, qualcuno
viene da Ivrea, ma non si riesce a potenziare questo settore. È un
fatto di procedura secondo me.
Lei, collega Squarzino, faceva un po' di confusione, perché un
conto è l'accertamento dell'invalidità, che avviene in 3 mesi,
dopodiché c'è un giudizio subito fatto da specialisti, poi se
l'invalidità non viene data uno può fare il ricorso, ma allora sono
dei tempi che l'utente si prende in quanto la sua domanda non è
stata accettata. Allora c'è una Commissione di seconda istanza,
quelle sono procedure previste da un regolamento nazionale che
implica ancora dei mesi di attesa, ma perché la prima risposta è
stata negativa... Penso anche per il tipo di accertamento che si
debba arrivare a una procedura diversa, non solo per l'attesa, ma
per un'equità maggiore.
Presidente
- Pagina 230: la parola al Consigliere
Sandri.
Sandri (PD)
- Sulla pagina 230 c'è il "Fondo regionale
per le politiche sociali", capitolo 61310: volevo capire se era
quello di riferimento della legge n. 19, cioè il minimo vitale,
credo di aver capito questo, perché lo stanziamento ci sembra
insufficiente. Abbiamo anche predisposto una serie di emendamenti
che vanno a tagliare nella finanziaria una serie di spese di altro
genere, fra cui le indennità dei Consiglieri regionali piuttosto
che le indennità di carica, e altre spese, per andare a rimpolpare
questo fondo, per due motivazioni (quindi volevamo capire quali
erano state le sue motivazioni per andare a determinare questa
cifra).
Ad oggi abbiamo due problematiche grosse. La prima è un problema
di strutture; abbiamo l'impressione che il personale addetto alla
verifica della legge n. 19 in termini amministrativi sia molto
limitato, direi che forse c'è una persona o una persona e mezzo, e
questo comporta grossi ritardi. Diciamo che qui siamo a 100-110
giorni per evadere una pratica, se teniamo conto che sono persone
senza reddito o con un reddito inferiore a circa 430 euro che è il
minimo vitale come determinato nel 2005, sono passati quasi 3 anni
e siamo ancora a quello. A parte l'inflazione ufficiale, ma
l'inflazione percepita è stata impressionante in questi anni,
soprattutto a carico di queste persone, quindi che ci siano solo
questi fondi ci dà l'impressione che non ci siano le condizioni per
andare a gennaio a dire: "portiamo il minimo vitale a 600 euro",
che potrebbe essere un livello accettabile, quello che noi
suggeriamo. Abbiamo quindi tutta una serie di difficoltà legate a
questo tema, ma anche il fondo ci sembra assolutamente...
C'è pertanto un problema legato all'entità del minimo vitale; se
alziamo da 430 a 600, ci sarà un numero molto maggiore di persone,
purtroppo le indagini sulle povertà che ha fatto sono state molto
precise, abbiamo anche riferimenti che potranno accedere a questa
piccola sovvenzione, ma poi ci sono altri due problemi che si
innestano su questo, su cui bisognerebbe fare una riflessione e
andare a rimpolpare, come abbiamo previsto, questo tipo di
capitolo, cioè esistono persone che ormai cronicamente - lo abbiamo
visto in interpellanze anche sul problema delle commissioni se
qualcuno fosse stato attento, saprebbe che ci siamo confrontati su
questo tema almeno un altro paio di volte con interrogazioni e
interpellanze negli ultimi anni - fanno domanda per la "19". Quando
queste persone hanno più di 65 anni, diventa difficile pensare che
possano modificare, sto parlando di persone indigenti che non hanno
pensioni adeguate; allora si potrebbe prevedere che dopo un certo
numero di anni in cui hanno percepito gli aiuti in base alla "19",
questi aiuti diventino automatici e non debbano stare lì tutti gli
anni, e poi, anno dopo anno, diventano sempre con più difficoltà;
conosco anche persone che non sono più nemmeno in grado di capire
bene tutta la procedura, cioè andare dalla sociale e fare queste
cose qua, e non sempre le sociali hanno il tempo, la segnalazione
per intervenire.
Qui c'è la necessità di instaurare dei meccanismi automatici,
che vadano a coprire le categorie più deboli, cioè questa degli
ultrasessantacinquenni che hanno ripetutamente avuto diritto agli
interventi della "19", poi esistono gli invalidi con più del 46% di
invalidità, che hanno diritto all'accesso obbligatorio al lavoro,
ma che sono disoccupati, perché essendo inabili hanno più
difficoltà e le aziende pubbliche sono già strapiene, a parte forse
INVA che ha qualche posto ancora, credo che l'USL sia arrivata ad
avere più o meno... quindi ci sono solo i privati. I privati
purtroppo non hanno una grande predisposizione, ce ne sono alcuni
che preferiscono pagare le penali piuttosto che assumere degli
invalidi. Esistono degli invalidi che hanno delle difficoltà
nell'inserimento lavorativo, che passano mesi o anni senza avere un
reddito perché sono in queste condizioni; possono avere 30 anni o
40, ma sono in queste condizioni croniche. Allora prevedere degli
accertamenti automatici per cui, dopo un certo numero di mesi che
sono disoccupati e non hanno altri redditi, possono avere questo
reddito del minimo vitale, sarebbe indispensabile con tutte le
cautele - come avevamo studiato insieme alla collega Fontana -, nel
senso di dire che non possono rifiutare il lavoro. Se poi tramite
l'Osservatorio del lavoro si trovano un lavoro, se non lo
accettano, perdono evidentemente il vantaggio.
C'è una serie di problematiche collegate a questo fondo; sarebbe
opportuno capire se c'è la volontà, accettando anche qualche nostro
emendamento, o impegnandosi a fare delle modifiche nel più breve
tempo possibile, ad aumentare questo fondo e a garantire un
maggiore livello del minimo sociale, portandolo al limite di 600
euro, e a fare questi interventi per migliorare sia le modalità di
erogazione, sia i soggetti beneficiari.
Presidente
- La parola al Consigliere Frassy.
Frassy (CdL)
- Vorremmo sapere, sul capitolo 61311 che
riguarda gli "Oneri per convenzioni con organismi no profit",
questo ha un assestato di 8 milioni, una competenza di 3,5 milioni
sulla previsione 2008, che si riduce a 2,5 milioni e a 150mila euro
nel 2010... sto leggendo i dati del triennale. Vorremmo capire se
ci sono altri capitoli nei quali sono allocate le risorse per le
convenzioni. A seguito della sua risposta mi riservo ulteriori
considerazioni.
Presidente
- La parola al Consigliere Bortot.
Bortot (Arc-VA)
- Capitolo 61311, "Oneri per convenzioni
con organismi no profit"... intanto vorrei capire se gli organismi
sono enti, associazioni, cooperative oppure organismi, e se è
possibile avere nei prossimi giorni un dettaglio, perché c'è una
caduta libera da un assestato di 8 milioni... va bene, ha
capito.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- La domanda è giusta quella del Consigliere
Frassy e quella del Consigliere Bortot, è una domanda che poneva
sempre la collega Squarzino... con lei ormai siamo d'accordo.
È un meccanismo che abbiamo ereditato, il Fondo sociale
regionale viene determinato come importo generale, dopodiché la
destinazione dei fondi avviene con una deliberazione di Giunta.
Vedete degli importi diversi perché con il Fondo sociale regionale
qualche volta c'è un impegno di spesa biennale o triennale delle
convenzioni; quello che chiedeva lei, collega Frassy, perché c'è
una discesa, è perché l'accordo triennale giunge a termine per
qualcuna di queste e perché l'importo - faccio un discorso generale
- è garantito, c'è una norma che dice che deve essere superiore
all'1% del bilancio e questo è sempre stato mantenuto. Mi permetto
di dire che quest'anno il Fondo sociale regionale aumenta del 7,8%
e va a 27 milioni di euro. Il "19" che lei vede non è l'importo del
Fondo sociale regionale, perché tutti gli altri capitoli fino al
61315 derivano tutti da questo grosso paniere, da cui vengono
distribuiti i vari capitoli e sottocapitoli con una deliberazione
regionale. Il fatto che sulla legge n. 19 ci sia un importo per
quest'anno, non vuol dire che sia quella cifra; la legge n. 19 è
sul capitolo 61314, come vede c'è un assestato di 8,439 milioni e
c'è una competenza di 65.000 euro, questo perché i 27 milioni di
euro non sono ancora stati destinati, quindi potrebbero essere
destinati molto di più a questo settore. C'è un paniere grosso e
poi con una deliberazione di Giunta vengono distribuiti, da diversi
anni è così.
Faccio una considerazione: il nostro Fondo sociale regionale è
molto munifico, come lo ha definito la dott.ssa Saraceno, cioè
oltre a questi 27 milioni di euro, che sono messi per tutte queste
attività e capitoli e che verranno distribuiti con una
deliberazione regionale, ci sono 21 milioni di euro per gli
anziani, 4 milioni di euro per gli asili nido, 3,5 milioni per la
ristrutturazione delle microcomunità. Quel che diceva il collega
Sandri... mi trova d'accordo, nel senso che, pur di fronte a un
bilancio così munifico, ormai i bisogni aumentano e la coperta
rischia di essere corta.
Per quel che riguarda il minimo vitale, premesso che le
procedure possono essere accelerate, in questo momento abbiamo solo
una persona che se ne occupa (ma nella redistribuzione del
personale è previsto che un'altra persona arrivi, perché una è
andata in pensione), su 440 domande 160 sono state evase con
procedure di urgenza, prima dei 3 mesi, perché è possibile
introdurre una procedura d'urgenza, e per quelli che vengono
accettati c'è sempre stato il Fondo sufficiente... cioè non è mai
stato negato il minimo vitale a chi aveva i criteri per arrivarci.
Su questo va fatta una considerazione generale: sono d'accordo,
cioè il minimo vitale, la "19" è una soluzione provvisoria prevista
per chi, in un periodo di indigenza, avesse una possibilità di
risolvere questo periodo; concordo che 430 euro non sono
sufficienti, però c'è un tavolo aperto con l'Assessore La Torre e
con i sindacati per studiare altre forme di reddito e di aiuto -
reddito di cittadinanza, eccetera - a chi esce da questo periodo di
sofferenza e non ne riesce ad uscire il 25%, ma entriamo in
un'altra regolamentazione.
Aspettando che esca una legge, qua abbiamo previsto 1 milione di
euro per una legge sulla disabilità, che intervenga in quei casi
che diceva lei, nel 48% di invalidità che non trova lavoro... una
famiglia su 3 in Italia ha un disabile o un non autosufficiente in
casa, per cui bisogna pensare... ecco, mi impegno in un settore,
nel senso che con i sindacati si andrà a rivedere questa normativa.
Per fine anno pensiamo di poter giungere a delle conclusioni.
Secondo molti, l'aumentare il minimo vitale può essere una
condizione per cui ancora di più non si esce da quel percorso
provvisorio; un'altra legge, un reddito di cittadinanza e comunque
fare qualcosa sulla non autosufficienza potrebbe pertanto essere un
meccanismo. Su questo c'è tutto il nostro impegno di lavorare a
rivedere questo sistema che, pur essendo un sistema munifico che dà
di più delle altre Regioni, deve modificare alcuni parametri o
rivedere alcune modalità di intervento: questo meccanismo prevede
un paniere da cui distribuiamo. Le fondazioni sono, capitolo 61311:
la Fondazione "Ollignan", il Centro agricolo per i disabili e sono
ancora a carico della Regione il "Festaz" e il "Père Laurent", sono
3. Il "Festaz" e il "Père Laurent" in questo momento non ci sono,
perché la loro convenzione sta scadendo, per cui non c'è un impegno
per il 2008, l'impegno verrà preso da questi 19 milioni di euro che
sono messi al capitolo 61310.
Presidente
- La parola al Consigliere Ottoz.
Ottoz (CdL)
- Capitolo 61311 riguarda gli "Oneri per
convenzioni con organismi no profit"; siccome di solito i capitoli
indicano o lo scopo pratico dell'intervento o la sua destinazione
legislativa nel settore di bilancio... qui ci si riferisce, invece,
a soggetti percettori sembra quasi come forma giuridica... Volevo
sapere se si tratta di convenzioni fatte con "ONLUS" o con il "CSV"
o con "CSV" e "ONLUS", perché immagino che anche nelle altre voci
di questa parte del bilancio ci siano oneri che vanno a finire
comunque...
Fosson
(fuori microfono) ... "Ollignan", "Festaz" e "Père
Laurent"...
Ottoz (CdL)
- ... solo queste 3. Forse sarebbe opportuno
cambiare il titolo del capitolo.
Presidente
- La parola al Consigliere Sandri.
Sandri (PD)
- Ringrazio l'Assessore per la disponibilità
su questo punto, ma mi permetto ancora due riflessioni, perché mi
sembra che dal suo discorso siano emerse delle indicazioni che non
vanno nella via giusta. La prima è quello di dire che il minimo
vitale potrebbe essere uno strumento che lascia le persone nella
loro situazione e dà la possibilità di uscire. Per l'esperienza di
questi anni devo dire che questo discorso può avere senso fino a 60
anni, non lo ha più dopo quell'età; per questo abbiamo presentato
un emendamento con la collega Fontana che ha esperienza di attività
di patronato; quindi prima dei 60 anni questo discorso ha senso,
bisogna trovare altri strumenti in accordo con l'Agenzia del
lavoro, perché è un problema di recupero della socialità delle
persone, di un ruolo che possono giocare, ma oltre i 60 le
prospettive sono solo quelle di fare il giro delle parrocchie per
trovare una soluzione e questo non si può accettare! Non è un
problema di autosufficienza, ma di gente che è autosufficiente, che
non ha speranze né di lavorare, né di avere altri dati. Vorrei
chiamare a testimonianza a favore di questo il collega Isabellon:
nei cantieri forestali esistono persone che chiedono di continuare
a lavorare fino a oltre 70 anni, altrimenti non riescono ad
arrivare alla fine del mese! Allora gli ultrasessantenni devono
avere un'attenzione particolare.
La seconda questione riguarda la determinazione del minimo
vitale; il dato è fermo da 3 anni, per cui occorre che a gennaio ci
sia una buona notizia, altrimenti diventa difficile per queste
persone arrivare alla fine del mese.
Presidente
- Pagina 231.
Pagina 232: la parola al Consigliere Bortot.
Bortot (Arc-VA)
- Spiego come è andata, così stemperiamo
gli animi... quando lei ha detto: "pagina 232", ho sentito la voce,
il collega Sandri diceva: "no", nel senso che voleva fermarsi alla
pagina 231... a quel punto, per cortesia, non mi sono prenotato e
nel frattempo lei è andato oltre... tutto chiaro!
Capitolo 61317, "Spese per convenzione con Istituto Don Bosco di
Châtillon": abbiamo un assestato di 2,5 milioni e, per competenza
2008, 1,6 milioni e poi... più niente nel 2009-2010. Vorrei sapere
se c'è un uso improprio di questi finanziamenti, nel senso che il
"Don Bosco" sta facendo una campagna pubblicitaria sulle scuole di
propria competenza, e ritengo che usi in modo improprio questi
finanziamenti, nel senso che si tratta di concorrenza sleale nei
confronti delle scuole pubbliche, soprattutto dell'area di
Châtillon e Saint-Vincent, che non dispongono di tali mezzi per
fare altrettanta campagna pubblicitaria. Non voglio discutere, qui,
di scuole private e scuole pubbliche, ce l'ho con il "Don Bosco"
che fa concorrenza sleale alla scuola pubblica! Sta facendo pagine
e pagine di concorrenza e di pubblicità sleale alla scuola
pubblica! Se non avete sentito ve lo ripeto... poi, cosa fa il "Don
Bosco"... sono d'accordo, ma che usi denaro pubblico per fare
concorrenza sleale alla scuola pubblica... credo che dovreste anche
voi intervenire!
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Sulla questione "Don Bosco", anzitutto
quella è una scuola parificata, quindi inviterei anche ad andare a
vedere chi fu il promotore a livello nazionale delle scuole
parificate, perché è stata una scelta che tra l'altro dà la
possibilità...
Bortot
(fuori microfono) ... improprio dei fondi
pubblici...
Caveri
(fuori microfono) ... improprio no!
Viérin L. (UV)
- ... dicevo, l'"Istituto Don Bosco",
essendo scuola parificata, ha tra le altre funzioni una funzione
molto importante in questi ultimi tempi, dove stiamo puntando sui
percorsi integrati di istruzione e formazione; quindi, io, che sono
un sostenitore della scuola pubblica, laica, e direi anche
repubblicana, in questo momento in cui i Savoia vogliono
riappropriarsi del patrimonio storico culturale che hanno...
Presidente
- ... lasciate parlare l'Assessore, per
cortesia...
Viérin L. (UV)
- ... riconosco la funzione importante che
ha l'"Istituto Don Bosco", soprattutto i soldi pubblici sono
finalizzati a questo, ai percorsi integrati. Stiamo facendo un
grande lavoro sui percorsi integrati di istruzione e formazione
professionale e i risultati stanno arrivando soprattutto da questi
istituti, non solo, anche da altri, ma ci auguriamo che anche
l'"Institut agricole" parta con questi percorsi integrati: questo
per ribadire la funzione molto importante di tali istituti che,
proprio attraverso i percorsi integrati, vanno a colmare una lacuna
che un istituto, che deve essere a servizio della collettività,
deve avere.
Presidente
- La parola al Consigliere Ottoz.
Ottoz (CdL)
- L'Assessore Viérin è a favore della scuola
pubblica... io sono a favore della scuola, punto! ... Perché come
direbbe Nicola Abbagnano, che purtroppo non è più fra noi, scuola
come libertà, repubblica, giustizia... è una di quelle parole che
non accetta aggettivi, qualsiasi aggettivo la nega! È di oggi... ad
esempio, la repubblica sappiamo tutti cos'è: la repubblica
democratica, popolare, eccetera... è un'altra cosa: repubblica. La
giustizia democratica è un'altra cosa: giustizia. Allora la scuola
oggi è "à la Une" su tutti i giornali, perché la scuola italiana -
non quella valdostana - pare che sia sicuramente la peggiore
d'Europa... la quarantesima su 57 nazioni esaminate da un'inchiesta
pubblicata ieri in tutto il mondo, nei Paesi più avanzati. In
particolare la scuola italiana è fra le ultime per quanto riguarda
la matematica, la scienza, ma soprattutto la comprensione
linguistica dell'italiano.
Oggi... ho qui davanti "La Stampa", questo è un rapporto "OXE",
non è che l'ho scritto io... poi ci sono anche degli interessanti
commenti di Sabino Acquaviva, diciamo intellettuali di area,
diciamo così... al nord-est, mi pare che siano in Veneto e in
Friuli Venezia Giulia le scuole migliori d'Italia, sono le uniche a
livello europeo. Con tutto questo voglio dire che se il "Don
Bosco", e... apro una parentesi: quando ero piccolo ad Aosta
c'erano 2 asili, non c'erano gli asili nido; uno, era quello di
Suor Celeste, il "froebeliano" - come si chiamava allora, che era
in Piazza del Mercato, adesso è Piazza S. Francesco - e l'altro era
il "Don Bosco". Siccome per vicende legate all'uscita dalla
guerra... ce n'erano 3, c'era anche quella che oggi è la Fondazione
"Jourdain"... allora, siccome fuori dalla guerra tutte le famiglie
aostane, valdostane, chi aveva problemi e chi non ne aveva... io
sono andato al "Don Bosco" anziché al froebeliano, perché il "Don
Bosco" costava meno e mi sono trovato bene, caro Bortot... forse
non insegnavano le ideologie che sono care a lei, ma non mi hanno
insegnato alcuna ideologia, per cui mi sono trovato bene e non sono
cresciuto né di qua, né di là.
Tornando al discorso iniziale, essendo a favore non della scuola
pubblica o privata, ma della scuola in cui si studia, in cui si
esce preparati, in cui c'è competizione, perché i migliori devono
poter sviluppare le loro caratteristiche e gli altri devono essere
aiutati a realizzare il loro potenziale senza deprimere i
migliori... perché questa Regione e questo Paese hanno bisogno di
sviluppare le loro eccellenze, e qui scopriamo che in matematica
siamo alla metà del livello europeo, se il "Don Bosco" di Châtillon
- come mi sembra di capire - svolge fra l'altro azioni meritorie
sul piano della formazione professionale in certe fasce di età,
viva il "Don Bosco"! Sono a favore della scuola, non della scuola
pubblica o privata, che sia pubblica o privata non mi interessa,
purché sia una buona scuola, perché di buone scuole purtroppo
abbiamo bisogno!
(applausi in aula)
(disapprovazione della collega Squarzino, fuori
microfono)
Presidente
- La parola al Consigliere Sandri.
Sandri (PD)
- Tecnicamente avrei dei dubbi sul fatto che
non si possa applaudire, perché in tutti i Parlamenti l'espressione
di approvazione e disapprovazione fanno parte anche di rendiconti
parlamentari, quindi è un applauso che secondo me è stato
positivo.
Intervengo invece a difesa della definizione di "scuola laica e
repubblicana" perché tutto ciò che ha detto il collega Ottoz è
assolutamente condivisibile, ma dal punto di vista teorico. Dal
punto di vista pratico, oggi, esiste un problema molto importante
di difesa di alcuni canoni istituzionali ed il fatto che in Francia
si utilizzi questa espressione: "repubblicana", proprio per
definire ciò che è istituzionalmente corretto, credo sarebbe
opportuno cominciare a portarlo fra di noi. Sul problema del "Don
Bosco" io devo concordare con i vari interventi ed essere in
disaccordo con il collega Bortot, perché penso che sia una di
quelle istituzioni scolastiche che sono a vanto proprio nella
difesa delle persone più disagiate e con qualche difficoltà.
(nuovi applausi in aula)
Presidente
- La parola al Consigliere Bortot.
Bortot (Arc-VA)
- Non volevo fare un discorso ideologico
sulla scuola pubblica o privata; vedo però che molti Consiglieri
hanno i nervi scoperti su questo argomento, perché la demagogia del
collega Ottoz, che ha citato una serie di dati, ne ha dimenticati
solo alcuni: quanto sono pagati gli insegnanti pubblici in questo
Paese rispetto alla media dei Paesi occidentali. Abbiamo parlato
stamani della formazione professionale... sapete chi se la fa la
formazione professionale nella scuola pubblica? Gli insegnanti, a
proprie spese! Poi ci sono un paio di domande, dato che voglio
entrare nel merito... quando sono stati inseriti i portatori di
handicap al "Don Bosco" e quando sono arrivate le ragazze al "Don
Bosco"? Non pretendo neanche una risposta...
Presidente
- Pagina 233.
Pagina 234: la parola al Consigliere Lattanzi.
Lattanzi (CdL)
- Solo per rilevare che c'era stato un
accordo fra gentiluomini di non fare ostruzionismo. Questa
minoranza qualificata sta rispettando l'accordo; la Sinistra, come
al solito, tradisce, strumentalizza il finto bilancio di cui vuole
parlare per "allungare il brodo". Tanto il risultato sarà lo
stesso, lo anticipo... purtroppo per voi e... per noi!
Presidente
- Pagina 235: la parola al Consigliere
Bortot.
Bortot (Arc-VA)
- Capitolo 61625, "Spese sui fondi
assegnati dallo Stato per attività di informazione e formazione in
materia di servizio civile nazionale" : in questo caso dovrebbe
essere regionale, credo che vada inteso "regionale" nel senso che
utilizziamo fondi nazionali per il servizio civile regionale, per
il quale abbiamo appena approvato la legge.
Presidente
- Pagina 236.
Pagina 237: la parola al Consigliere Segretario Venturella.
Venturella (Arc-VA)
- Parliamo di istruzione e cultura,
sperando che il collega Ottoz, invece di citare dati possa fare un
po' di giri nelle scuole, anche quelle francesi, dove ci sono
ancora le classi differenziali, comunque, secondo me è meglio che
se li faccia! Poi gli applausi per questo discorso sulla scuola
pubblica e scuola privata... qualcuno diceva che in 5 anni di
Moratti le 3 "i" sono servite a far abbassare... perché non si
faceva più matematica vera, ma informatica, informatica e impresa
e... non ricordo se l'altra "i" era impunità... le 3 "i" erano
quelle lì, quindi la "riforma Moratti" - che personalmente ho
vissuto sulla pelle - è stata una riforma che ha distrutto la
scuola pubblica. Prima di parlare di statistiche, un po' di visite
nelle scuole...
Capitoli 55140 e 55145, a pagina 237: volevo sapere
dall'Assessore Viérin... allora, qua io vedo un "trend" in discesa
rispetto ai trasferimenti per le dotazioni ordinarie e invece c'è
un aumento fra assestato 2007 e competenze di quasi mezzo milione
di euro per le spese straordinarie... volevo sapere se le spese
sono collegate.
Presidente
- La parola al Consigliere Frassy.
Frassy (CdL)
- Vorremmo alcuni chiarimenti sull'insieme
dei capitoli di pagina 237, in particolare capitolo 55140, 55145,
55147 e 55148. Abbiamo una strana sensazione nel guardare questi
capitoli; c'è un meccanismo che è quello delle dotazioni cosiddette
"ordinarie e perequative" che valgono per quello che le scuole
sono, a prescindere da quello che fanno, tanto che sui vari
progetti ci sono i finanziamenti del "145" piuttosto che del "147".
Abbiamo notato che la dotazione ordinaria e perequativa viene
sensibilmente ridotta, e se non viene recuperata su capitoli
differenti, questo vuol dire che si tagliano fondi per la gestione
ordinaria delle istituzioni scolastiche e che si incide
sull'autonomia gestionale delle istituzioni stesse. Aumentano
invece paradossalmente i progetti di iniziativa
dell'Amministrazione regionale, che sono progetti che esulano dalla
cosiddetta "autonomia" delle istituzioni scolastiche, in quanto
promanano da una volontà più politica rispetto all'autonomia delle
istituzioni.
Il dato che più ci preoccupa riguarda però l'insegnamento
dell'inglese. Sosteniamo che l'insegnamento dell'inglese sia
assimilabile a quel passaporto che non scade mai e che debba essere
sempre più praticato e insegnato nelle scuole di ogni ordine e
grado. Eravamo partiti qualche tempo fa con una serie di iniziative
sperimentali con l'intendimento che queste iniziative si sarebbero
consolidate, per diventare parte integrante della didattica delle
scuole valdostane. Constatiamo, con dispiacere, che il capitolo
50148 è stabile rispetto all'assestato 2007, rimane stabile nel
2009, ma viene azzerato nel 2010. Vorremo capire se è una
distrazione, se è una dimenticanza o se, sull'inglese, per il 2010
ci sono altri capitoli che assegnano risorse maggiori rispetto alla
stabilità 2007-2008-2009 che si interrompe nel 2010.
Presidente
- La parola al Consigliere Ottoz.
Ottoz (CdL)
- Il capitolo 55150 riguarda la realizzazione
di iniziative culturali, didattiche e sportive: volevo sapere se
riguarda i fondi che sono trasferiti nell'ambito dell'autonomia
scolastica alle istituzioni, dei quali poi il Collegio dei docenti
e il Dirigente decidono la destinazione per le attività
extracurriculari, ovvero se si tratti di iniziative che fa
l'Assessorato e che "spalma" sulle scuole; in questo caso, qual è
la distribuzione fra la parte destinata alle iniziative sportive e
le altre, e se esista, come indicazione alle scuole, una - pur
nella totale loro autonomia di gestione dei fondi che ricevono -
indicazione di "tranche" minime da rispettare per i diversi tipi di
attività: culturale, sportiva, eccetera...
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Per quanto riguarda il collega
Venturella, che chiedeva sul capitolo 55140, per dire che la
diminuzione che si legge in bilancio è compensata da 2 fondi per le
spese di investimento, sulle materne al capitolo 55175, richiesta
14504, e superiori, per il capitolo 56330, non più comprese nella
dotazione ordinaria, ma oggetto di finanziamento vincolato; quindi
la nuova dotazione delle scuole, se è paragonata alla vecchia
dotazione, è aumentata di 16.000 euro.
Per quanto riguarda il collega Frassy, sull'insieme delle voci
in bilancio, appurata la spiegazione tecnica che ho fornito al
collega Venturella che vale anche per il collega Frassy per quanto
riguarda il calo dei finanziamenti su quel capitolo, ma che è
compensato dai 2 fondi, questa dotazione che invece è in aumento -
in parte anche il collega Venturella me lo chiedeva - è relativa
agli "stages" di formazione professionale, a tutti i percorsi
integrati di istruzione e formazione, agli "stages" che non sono
più finanziati dal FSE, ma... d'accordo con il Presidente Caveri,
abbiamo voluto comunque prevedere in bilancio, in quanto prima
erano finanziati dal FSE, ma non avevamo la certezza che questi
fondi sarebbero stati di nuovo finanziati.
Per quanto riguarda la filosofia generale dell'autonomia
scolastica, avevo colto dal collega Ottoz, nell'intervento generale
di questa dicotomia che esiste sempre quando ci si confronta con
l'autonomia scolastica... perché è vero, è una legge e l'autonomia
scolastica è una risorsa per un verso, ma spesso si è vincolati
come Amministrazione, perché ci si trova al punto di avere con i
Dirigenti scolastici un veicolare... la cultura e il messaggio che
nelle scuole viene proposto... arriva da più parti. A livello di
proposte culturali o sportive abbiamo cercato di creare una
sinergia anzitutto fra i 2 Dipartimenti istruzione e cultura, e
attraverso dei progetti coordinati proporre alle scuole l'offerta
culturale coordinata da parte dell'Amministrazione regionale.
Spetta sempre alla scuola, d'accordo con il Collegio docenti,
aderire o meno a questa offerta culturale che proviene
dall'Amministrazione regionale, ma il fatto di aver aumentato i
finanziamenti regionali - che vanno a diminuire su quanto grava
sulle famiglie, nel senso che abbiamo ipotizzato che il 10% grava
sulla scuola, il 30% sulle famiglie e il resto sull'Amministrazione
regionale per ogni singolo progetto - fa sì che abbiamo un'offerta
culturale coordinata univoca che proviene dall'Amministrazione e
che dà la possibilità alle singoli istituzioni scolastiche di avere
un indirizzo da parte dell'Amministrazione. Chiaramente abbiamo la
Conferenza dei servizi dei Dirigenti scolastici con cui cerchiamo
di confrontarci per avere una linea comune; è stata trovata sul
calendario unico e anche su tanti progetti che proponiamo alle
scuole: questo per dire che l'autonomia scolastica è amalgamata
veicolando cultura e progetti nelle scuole.
Per quanto riguarda l'insegnamento dell'inglese, lo scorso anno
avevamo già affrontato questo tema e i fondi in bilancio erano
stati aumentati lo scorso anno, portandoli a 100mila euro. Abbiamo
calcolato simulando la formazione che è avvenuta lo scorso anno sui
diversi gradi di insegnamento per i diversi insegnanti, stimando
che si sarebbe arrivati ad esaurire questo percorso di formazione;
non vuol dire che non saranno impegnati in futuro. Fino al 2008
abbiamo simulato che con il 2008 si concluderà questo "cours de
recyclage" in lingua inglese. La grande esigenza era venuta
soprattutto dalle scuole della bassa Valle, che erano state le
ultime ad usufruire di questo "recyclage" fatto per il francese e
per l'inglese, ma qui è per finanziare progetti e "cours de
recyclage" ad hoc per l'inglese. Allora là il calcolo è stato
simulato, che con il 2008 si sarebbe esaurita questa parte di
formazione; questo non preclude che ci siano per il 2009
eventualmente ulteriori richieste...
(interruzione del Consigliere Frassy, fuori
microfono)
... per l'insegnamento, comunque per formare.
Per quanto riguarda il capitolo 55150 e le richieste del collega
Ottoz, sono finanziamenti diretti dell'Amministrazione regionale:
300mila euro sono stati impegnati assieme ai circa 200mila
dell'Assessorato al turismo perché è stata inoltrata in data 7
agosto, in collaborazione con l'Assessorato al turismo, la
candidatura della Val d'Aosta alle finali dei giochi sportivi
studenteschi degli sport invernali; adesso stiamo aspettando perché
ci sono 3 candidature, l'iter si è allungato, fra l'altro il "CONI"
che dovrà esprimersi anche su questo fatto, per noi sarà molto
importante accogliere questa manifestazione che porta 1.500 ragazzi
con le famiglie, per rispondere all'impegno che ci eravamo assunti
in V Commissione, per cercare di aumentare la sensibilizzazione
dello sport, soprattutto degli sport legati alla neve. Altri
finanziamenti invece sono legati ad un ulteriore impegno della V
Commissione per progetti specifici, che l'ufficio deputato
dell'Assessorato deve proporre alle scuole per la pratica dello
sci, che sono: sci per tutti, che ha lo scopo di avvicinare i
giovani, diversamente abili, cercando di privilegiare non solo il
livello agonistico, ma soprattutto la pratica dello sci in
generale, attraverso questi progetti nelle scuole e fra i giovani.
Un impegno assunto in V Commissione che aumenta questa dotazione
che era già prevista lo scorso anno, ma era irrisoria e che ci
permetterà di intervenire. Per rispondere: sì ai finanziamenti
dell'Amministrazione regionale che cercano di andare a
sensibilizzare questo tema nelle scuole.
Presidente
- La parola al Consigliere Ottoz.
Ottoz (CdL)
- Se ho capito bene, il fatto che l'andamento
sul triennio è di 195mila euro l'anno, ma nel 2008 è di 495 è
dovuto alla necessità di finanziare eventualmente questi
campionati, della cui candidatura avrei avuto piacere di essere
messo al corrente, perché essendo componente della Giunta nazionale
del "CONI", che dovrà deliberare se assegnare o no i campionati,
magari sapendo che erano stati chiesti, sapendolo anche il mondo
sportivo, si sarebbe potuto vedere di impostare questa candidatura
in modo più vincente! Mi auguro che sia possibile portare a casa la
candidatura lo stesso.
Una cosa che ho notato nella risposta dell'Assessore - e la sua
ammissione gli fa onore - è che ci sono delle difficoltà nel
trasferire le linee direttrici e gli indirizzi dell'Assessorato per
quanto attiene alle iniziative culturali e sportive, in modo che
siano accolti senza essere troppo modificate da parte dei collegi
degli istituti nell'ambito dell'autonomia scolastica. Colgo
l'occasione per spezzare l'ennesima lancia a favore del fatto che
si proceda possibilmente con la prossima "Omnibus" a piccole
modifiche della legge sull'autonomia scolastica, che stabiliscano -
per citarne una - che i fondi che per attività extracurriculari la
Regione trasferisce agli istituti siano destinati in totale
autonomia da parte delle scuole, ma per una certa "tranche" minima
e massima allo sport, alla cultura, eccetera, in modo che le scuole
scelgano di fare quello che vogliono, e debbano fare tutte le
attività, soprattutto che si possa chiarire nella stessa sede
l'annoso problema delle palestre che le istituzioni concedono ai
corsi di danza tailandese, danza del ventre e ginnastica per
coleotteri finlandesi, anziché dare le palestre alle società
scolastiche, compresi i comitati di quartiere, come invece
stabilisce una legge regionale! Se l'autonomia scolastica, senza
lederla in alcun modo, chiarisse che i presidi non sono padroni
della scuola finito l'orario scolastico, ma che la scuola costruita
dalla Regione per la comunità, con i soldi della comunità, è a
disposizione delle attività previste dalla legge... forse questo ci
aiuterebbe!
Vorrei fare una piccola notazione sulla laicità della scuola:
sono un forte sostenitore dello Stato laico, addirittura non tengo
neanche per la "Juventus", neanche quella religione, sono proprio
un laico anche nel calcio. Ricordo al Consigliere Bortot che anche
nella scuola pubblica le ore di religione le fanno insegnanti
forniti dalla "CGIL", quindi non esiste proprio questo problema.
Parliamo di scuola e poi la scuola deve essere laica sia che la
facciano i preti, sia che la faccia la Regione: "libera Chiesa in
libero Stato"... lo diceva il Conte Camillo... che tutti
ricordiamo!
Sull'inglese mi piacerebbe sapere: questi insegnanti a cui
insegniamo l'inglese perché vadano a insegnare l'inglese, sono
portati a imparare l'inglese oppure no? Che tipo di "proficiency"
hanno in inglese, che "english grade" hanno o... sono persone che
prendiamo, insegniamo loro l'inglese e... li mandiamo a insegnare
l'inglese? La cosa mi incuriosisce molto!
Presidente
- La parola al Consigliere Frassy.
Frassy (CdL)
- Brevemente, riprendendo alcune delle
preoccupazioni che ho espresso nel mio primo intervento sui
capitoli di pagina 237, esprimiamo una forte preoccupazione per le
affermazioni che sottintendono la logica del capitolo 55145; quando
lei mette il "noi", ovvero "noi Giunta", "noi classe politica"...
facciamo delle offerte culturali e poi precisa che le istituzioni
scelgono, invertiamo i ruoli istituzionali, ossia quello di creare
alle istituzioni scolastiche le proposte culturali, che loro stessi
invece dovrebbero partorire nell'ambito del loro ruolo... È
significativo quello che lei ha detto, perché se guardiamo quanto
accadeva nel passato, e può girarsi a sinistra verso il suo collega
Pastoret, che non è riconducibile alla filosofia dell'Assessore
laico, perché è stato riconducibile alla sua esperienza di gestione
della scuola valdostana alla figura dell'Assessore ideologico, in
quanto ha gestito la scuola con una forte e negativa - secondo noi
- impronta ideologica, quei capitoli avevano dei finanziamenti
mediamente stimati in 150mila euro annui, cifra che nella
previsione 2008 diventano 1.315.000 euro. Questo vuol dire
ripercorrere quella strada che consideriamo negativa e nefasta di
imporre un modello culturale ideologico alla scuola.
La scuola valdostana deve essere valdostana non perché ha un
"imprinter" di tipo ideologico e politico, ma perché recepisce la
cultura del "milieu" valdostano. Il fatto che lei dica che sono
progetti realizzati dalla struttura dell'Amministrazione e poi
sottoposti al vaglio delle istituzioni, il fatto che ci siano 1,315
milioni di euro vuol dire comunque che questa offerta viene
venduta, sul presupposto che le istituzioni hanno la necessità
politica di comprare l'offerta fornita da Palazzo. Questo lo
giudichiamo in termini negativi, perché soprattutto in un momento
in cui dovrebbe essere assodata l'autonomia delle istituzioni
scolastiche nell'ambito dei programmi che devono essere definiti
dalle guide nazionali con gli opportuni adattamenti a situazioni
peculiari regionali, questa non può essere stravolta da tale
impostazione. Qui mi fermo, ci torneremo in altra occasione.
Voglio però fare una parentesi sul capitolo 55148, il discorso
dell'inglese. Non ho capito dalla sua risposta, alla fine, questi
100mila euro... per chi e per che cosa vengono spesi. Se sono spesi
solo per la formazione degli insegnanti, prendiamo atto che si
ritiene nel 2009 di aver finito la formazione e devo dire che è
discutibile, perché lei dovrebbe insegnarci che soprattutto nel
terzo millennio tutte le categorie professionali "in primis" quelle
degli operatori della scuola, ormai vivono sulla formazione
permanente. Non si smette mai di formare, intendendo per
"formazione" l'aggiornamento professionale, perciò il fatto che si
dica abbiamo finito la "mission" di formare il personale che va a
insegnare l'inglese, abbiamo dei dubbi, perché l'aggiornamento
professionale dovrebbe essere garantito, anche perché viene ormai
richiesto a tutte le categorie professionali e quelle degli
insegnanti comprese. Se, invece, come abbiamo intuito, in questi
100mila euro ci sono anche gli oneri per l'attuazione
dell'insegnamento dell'inglese nelle classi, a maggior ragione non
capiamo come si possa pensare nel 2010 di mettere una previsione a
0 euro. Se volesse essere più chiaro sul 2010 le saremmo grati.
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Non so se è l'ora tarda o se io non mi
sono spiegato bene o se ho voluto rispondere al Consigliere Ottoz e
al Consigliere Frassy assieme, ma cercherò di farlo a compartimenti
stagni, perché la mia risposta sul veicolare alle istituzioni
scolastiche un messaggio univoco era riferita al discorso
soprattutto dello sport, non al discorso di imporre cultura, perché
l'autonomia scolastica significa soprattutto che le scuole hanno la
facoltà di scegliere qualsiasi tipo di progetto scolastico che
venga dai Carabinieri, che venga dall'Amministrazione regionale, la
mia premura... quando dico "noi", dico come "Giunta" e non solo,
perché abbiamo collaborato con l'Associazione "Forte di Bard" e
altri enti che fanno cultura, era di far uscire
dall'Amministrazione una proposta univoca, nel senso che per quanto
riguarda i beni culturali proponiamo 10 progetti. Non ideologizzata
questa cultura, ma riferita al nostro patrimonio storico culturale
e artistico... punto e finito. È quindi una proposta, ma le
istituzioni scolastiche, lo dimostrano nei progetti che portano
avanti, hanno piena autonomia e questo succede sempre.
Per quanto riguarda il discorso dello sport, invece, abbiamo
dovuto imporre o forzare la mano, perché c'è poca sensibilità, come
diceva il collega Ottoz. Per quanto riguarda la questione della
candidatura mi scuso con il collega Ottoz, verificherò, ero
convinto che la corrispondenza fosse giunta a tutti i vertici e a
coloro che a livello valdostano e nazionale si occupano del
dossier.
Per quanto riguarda invece la questione dell'inglese, bisogna
ricordare che l'inglese viene insegnato non solo a livello di
scuola secondaria, anche a livello di scuola di base, è proprio lì
che dobbiamo intervenire non solo con la formazione, ma anche
attraverso la mancanza spesso di docenti che possono andare a
insegnare l'inglese nella scuola di base, nel senso che sono stati
formati, tanti hanno studiato all'estero, hanno avuto attestati,
non sempre sono laureati in lingue coloro che insegnano inglese,
diciamo le maestre o i nostri insegnanti; quindi, da un lato, è
formazione di questo personale e supporto anche di organico. Questo
non vuol dire, quando si trova nella previsione del 2010 zero...
verificherò, ma suppongo che sia stata fatta una simulazione per
colmare anche questo organico attraverso la formazione.
Presidente
- Pagina 238. Pagina 239. Pagina 240.
Pagine 241 e 242: la parola al Consigliere Ottoz.
Ottoz (CdL)
- A pagina 242 ci sono 3 capitoli che possono
essere collegati: il 56300, il 56360 e il 56370. Il primo è quello
che serve per la costruzione, sistemazione e adattamento di edifici
per la pubblica istruzione, il 56360 la sistemazione e manutenzione
straordinaria di immobili adibiti ad uso scolastico, il 56370 il
trasferimento per le spese di gestione e trasporti alle palestre.
Vorrei sapere intanto in queste cifre quali siano le previsioni per
la realizzazione di nuove palestre che mancano e della famosa
"scuola polmone" di cui l'Assessore ci ha parlato un mese e mezzo
fa rispondendo ad una mia interpellanza.
Secondariamente, se nella manutenzione straordinaria di immobili
adibiti ad uso scolastico, soprattutto perché sono previste cifre
variabili e nella fattispecie a pagina 240 nel 2009 ci sono 1
milione di euro in più, se c'è la sistemazione e la messa a norma
delle palestre e di quali palestre, e se il milione in più è per
fare i lavori della palestra di Via Bich, della ex nuova "Cerlogne"
che adesso non so come si chiama come istituzione, quella che è fra
Via Saint-Martin de Corléans e Via Parigi, che sta crollando... ne
hanno parlato anche i giornali e magari finirà a "Striscia la
notizia"! Come si pensa cioè, con questi fondi relativamente
modesti, di mettere a posto il problema delle palestre scolastiche?
Perché alle scuole mancano le palestre. Fra l'altro l'Assessore mi
rispose in modo ironico, se non sarcastico, ma se vuole posso
dargli l'indirizzo di tutte le classi che si spostano per andare
dove, perché non era vero quello che disse, che si spostavano solo
dall'Istituto d'arte al Convitto e da Via dei Cappuccini al S.
Giuseppe, perché allora gli altri che giravano per la città
andavano dotati di GPS, in quanto allora tutte quelle che
incontriamo noi si erano perse. Siccome il capitolo 56370 riguarda
i trasporti alle palestre, vorrei capire come si intende far fronte
a questo problema dei trasporti tra scuole senza palestra e scuole
che mettono a disposizione le loro palestre, cioè se si intende,
stendendo un velo pietoso alla risposta sulla mia interpellanza,
dare una risposta reale, aumentare i fondi perché i ragazzi possano
fare attività e se le palestre saranno messe a posto.
Infine, dove c'è spazio, qui non lo vedo, per la sistemazione
dell'ISIP, che ha ben 2 palestre che sono mancanti, perché non è
con queste cifre che ci sta la sistemazione dell'ISIP, trattandosi
di cifre consistenti però troppo modeste per rifare completamente
una scuola?
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Partirò dal fondo, non lo ha trovato
perché vi siete dimenticati di chiedere alla pagina 236 la pagina
sull'edilizia scolastica, e pensavo già di averla scampata...
A parte gli scherzi, capitolo 53700 a pagina 236 e 53705, sul
primo troviamo quel famoso piano speciale di cui parlavo stamani,
cofinanziato anche dallo Stato...
(interruzione del Consigliere Ottoz, fuori microfono)
... mi lasci finire. Piano speciale per il finanziamento degli
edifici scolastici di competenza regionale, quelli che citavo
stamani: Liceo classico e Geometri, e invece il trasloco dell'ISIP,
inteso come...
(nuova interruzione del Consigliere Ottoz, fuori
microfono)
... sì, non sto parlando dell'ISIP...
Ottoz
(fuori microfono) ... le ho chiesto dove sono i
fondi per rifare le palestre... a pagina 236 non ci sono, abbia
pazienza!
Viérin L. (UV)
- ... ma io di pazienza ne ho!
Partiamo dall'inizio, "scuola polmone": sono stati utilizzati in
parte i soldi della "scuola polmone" che avevamo previsto per il
2007 per avviare l'iter per lo spostamento della sede ISIP, quindi
2007 e non 2008. Abbiamo anche impegnato un'altra parte di risorse
e poi il collega Cerise mi aiuterà, sono circa 5 milioni di euro
che vanno ad aggiungersi alle risorse previste per la "scuola
polmone", quindi questa scuola, avviando l'iter per lo spostamento
dell'ISIP, aggiunti ai fondi che per il 2008 saranno previsti...
vanno per la sede ISIP. Quando parlo di "trasloco", parlo delle
operazioni collegate, mentre la riunificazione che avverrà nel 2008
della sede ISIP avverrà con la costruzione di questa scuola
provvisoria. Per quanto riguarda la "scuola polmone", non abbiamo
fermato il dossier, nel senso che la "scuola polmone" che in un
primo tempo era stata ipotizzata in zona Croix Noire, sarà
costruita in zona Tzamberlet, dove c'è quell'area dove ogni tanto
viene ospitato il circo; quando avremo delle informazioni più
dettagliate, vi porterò la dislocazione esatta, ma la zona è quella
di Tzamberlet.
Per quanto riguarda la questione "palestre", nel momento in cui
si parla attraverso quel capitolo di finanziamenti per i trasporti
e le palestre... quello che avevo cercato di spiegare quando ho
risposto alla sua interpellanza è che le istituzioni scolastiche
sono loro a decidere se portare gli studenti con i mezzi di
trasporto, sia alle palestre che al campo sportivo, perché lei,
nella sua illustrazione, quel giorno diceva: "oggi piove, i ragazzi
stanno in classe"; non è vero, hanno le palestre e quando la
stagione è bella hanno il campo Tesolin, quindi non risponde al
vero che quando piove fanno ginnastica in classe... quando piove
vanno in palestra e se fa bello si recano al Tesolin! Le
istituzioni scolastiche possono organizzare i trasporti degli
studenti e la Regione li finanzia: ecco perché in quel capitolo è
previsto il finanziamento alle istituzioni scolastiche per il
trasporto.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Volevo completare la risposta, in
particolare per quanto riguarda la questione delle palestre.
Bisogna tenere conto che abbiamo su quel capitolo 56360 per il 2008
una cifra di 2,39 milioni, ma nel 2009 abbiamo 3,295. Cosa succede?
Le cito cosa abbiamo preventivato di fare: abbiamo in corso la
ristrutturazione del Palazzo Europa per un impegno complessivo di 8
milioni; questo sarà "spalmato" su diversi anni, poi, a partire dal
2010, l'adeguamento della sede dell'Istituto magistrale.
Per quanto riguarda adesso, abbiamo la palestra dell'ITG di
Châtillon che mettiamo in cantiere, la palestra della Rochère ad
Aosta, non è una vicenda da "Gabibbo", ma è una vicenda spiacevole,
nel senso che avevamo dato uno studio di fattibilità per la sua
messa a norma, il gruppo di studio che ha fatto questa analisi, ha
verificato che però dovevano essere potenziate le strutture
portanti della palestra; questo comportava la riprogettazione, cosa
che faceva sì che il servizio usciva dalla soglia comunitaria per
cui abbiamo dovuto appaltare il servizio di progettazione. Non mi
chieda chi lo ha vinto, ma è in corso la progettazione della
palestra. Con i soldi che ho citato, appena arriverà il progetto
metteremo ad appalto la realizzazione della messa a norma, quindi
possiamo ragionevolmente pensare che con la fine, seconda metà del
2008 si possa appaltare, perché adesso con l'appalto di servizi si
fa tutto: preliminare, definitivo ed esecutivo e tutti gli altri,
direzione lavori, sicurezza, eccetera.
Abbiamo poi interventi sul Convitto regionale "Chabod" che
abbiamo potuto anticipare nel 2007, quindi ci libera dei fondi,
camerette 2° e 3° piano, e poi abbiamo la questione dell'ISIP che
ci ha spolpato, perché abbiamo dovuto dirottare lì sopra 2 milioni
di euro, ma questi li abbiamo trovati senza dover mettere mano a
questo.
Presidente
- La parola al Consigliere Ottoz.
Ottoz (CdL)
- Sono soddisfatto, mi fa piacere che tutte
queste cose si stiano facendo nel modo in cui l'Assessore lo ha
elencato. Mi sembra peraltro che per tutte queste cose, anche
perché conosciamo bene questi problemi... i fondi sembrino
insufficienti, nel senso che le palestre da mettere a norma o da
sistemare o da riprogettare sono parecchie e le cose che sono state
dette mi sembra che superino di parecchio i fondi che sono stati
messi a bilancio. Non è con un milione di euro in più nei 2 anni
successivi che si possono realizzare tutte queste cose; in ogni
caso, immagino che i tecnici abbiano fatto tutte le cronotabelle
nel modo giusto, per cui non voglio entrare nel merito di cose
tecniche che non conosco.
Mi ha incuriosito però la risposta dell'Assessore Viérin perché
la zona di Tzamberlet tragicamente la conosciamo bene. Si arriva ad
una rotonda che il Comune aveva sbagliato facendola tipo "chicane"
di Formula Uno, adesso l'hanno spostata, da quella rotonda dove c'è
la banca finisce la parte civile e industriale di Corso Lancieri,
perché quella industriale continua dietro ed è già Comune di
Gressan, e inizia l'area sportiva. A destra, nell'ansa di Via
Artanavaz, è stato fatto un parco urbano in cui è stata realizzata
anche una bella pista ciclistica per fare il ciclocross, e questa è
un'opera finita; di fronte c'è il Tesolin, più avanti a destra c'è
il parcheggio del Palaindoor e di fronte c'è il Palaindoor. Il
parcheggio del Palaindoor è dove una volta c'erano i "Rom", finito
il parcheggio del Palaindoor c'è già il maneggio del Comune di
Aosta che arriva fino contro l'area Sacco quindi lì non c'è più
spazio. Dalla parte opposta dopo il Palaindoor c'è quel piccolo
reliquato in cui c'è una casa di un signore che abita lì, che fece
la casa nel 1967, poi c'è il Palaghiaccio, dietro c'è la piscina
comunale, poi c'è il bocciodromo e la piscina regionale; contro la
piscina regionale c'è il campo da rugby, dopodiché c'è il prato di
Montfleury. Pertanto o questa scuola si fa nel prato di Montfleury
o non si capisce dove si fa, a meno che non la si voglia fare nel
parcheggio che c'è fra il Palaghiaccio e la piscina, nel qual caso
si tolgono parcheggi alla zona. Forse non ho capito bene, non ho
capito dove fisicamente si farebbe questa "scuola polmone". L'unico
posto che residua, piccolissimo, è fra l'area Sacco e il nuovo
campo di rugby e calcio, che viene usato come piccola cavallerizza
di riscaldamento da quelli del maneggio, ma dove non si può fare
una scuola perché sarà un rettangolo di 20 per 35-40 metri. Non ho
capito in quella zona dove si può fare quella scuola, a meno di
andarla a rifare dove si è fatto il parco urbano, tenendo conto -
ma questi sono problemi che la Regione ha modo di risolvere
facilmente con il Comune di Aosta, sempre molto disponibile - che
siano ottenibili in tempi umani le autorizzazioni urbanistiche e le
eventuali varianti al piano, e quant'altro, che il Comune di Aosta
è sempre disponibilissimo a dare alla Regione in tempi
fulminei.
Presidente
- Pagina 243.
Pagina 244: la parola al Consigliere Frassy.
Frassy (CdL)
- Pagina 244, va letto insieme agli ultimi 2
capitoli di pagina 243: 56654, 56656, 56657 e 56659.
Se non abbiamo commesso errori nel leggere l'articolazione
dell'impostazione di bilancio, ci sembra di capire che qui ci sia
il cuore del futuro dell'Università della Val d'Aosta. Facendo due
conti abbiamo notato che ci sono circa 1,8 milioni di euro in meno
rispetto all'assestato che, proiettati nel triennio, vogliono dire
un taglio di quasi 5,5 milioni di euro. È notoria la questione per
la quale fra l'altro ci eravamo fermamente opposti tutti in
Consiglio del rispetto dei tagli e del Patto di stabilità anche per
l'Università della Valle d'Aosta, che ha totale o pressoché totale
sovvenzione e contribuzione regionale, e ci si era lamentati per un
taglio stimato attorno ai 300mila euro. Vediamo che alla fine il
taglio che avete operato nei 4 capitoli di bilancio che ho
indicato, è enormemente superiore, e su questo vorrei capire che ne
è dell'edilizia universitaria, perché abbiamo capito che la
Centrale del latte non interessa più, che il "Saint-Bénin" non
interessa più, non abbiamo capito se lo sviluppo nella "Testafochi"
sia cosa facilmente cantierabile, perché al di là di quella
dichiarazione con tanto di onori di stampa fatta dal Presidente
Caveri più nulla si è detto! Ci sembra di capire che le Forze
armate rimarranno nonostante l'accordo di massima, che non so se
sia stato formalizzato in un protocollo operativo, per un tempo
significativamente lungo nella zona delle Caserme "Testafochi".
Si tratta di capire qual è lo sviluppo che vogliamo dare
all'Università, non solo dal punto di vista della didattica, ma
anche delle infrastrutture, perché l'Università della Valle
d'Aosta, se vuole crescere, deve darsi delle sedi che possano
essere funzionali a certi obiettivi. Abbiamo un residuo di 6
milioni di euro, che penso siano il frutto di quegli investimenti
su quelle operazioni immobiliari che non sono state fatte.
Gradiremmo capire qual è la prospettiva sul comparto "Testafochi" e
il motivo di questo taglio significativo nel triennio di 5,5
milioni di euro.
Presidente
- La parola al Presidente della Regione,
Caveri.
Caveri (UV)
- Comincio con la questione dell'edilizia
universitaria. Naturalmente il capitolo sull'edilizia universitaria
risente del fatto che è stata fatta la scelta di sospendere in un
primo tempo e di soprassedere, in un secondo tempo, alla
realizzazione di "Saint-Bénin", che era un investimento corposo di
6 milioni di euro e avrebbe portato alla ristrutturazione del
"Saint-Bénin" per la realizzazione del Rettorato e di una serie di
strutture afferenti l'Università. Questa è una scelta che è stata
concordata fra Università, Regione e Comune di Aosta, che era
l'erede del vecchio collegio Fondazione "Saint-Bénin". Fra breve ci
sarà l'inaugurazione di quei nuovi locali in quei grossi capannoni
di fronte all'ingresso dell'Aeroporto "Corrado Gex": questo
esaurisce e consente la soluzione di tutti i problemi, compresi
quelli che si erano creati quando avevamo dovuto spostare nei
locali dell'ex Politecnico i ragazzi dell'ISIP, che avevano dovuto
abbandonare i locali per i rischi sismici.
È chiaro che la "Testafochi" è e resta saldamente nelle grandi
opere; noi, sulla "Testafochi", abbiamo in fase di perfezionamento
quell'accordo di programma che è stato preceduto da un accordo
stipulato dal sottoscritto e dal Ministro Parisi, quindi ormai è
evidente che la scelta definitiva dell'Università è che vada a
consentire di lasciare gli attuali locali del Seminario e i locali
attualmente locati nella zona di Saint-Christophe e anche i locali
del cosiddetto ex "Ambassador". Dal punto di vista dell'edilizia
universitaria l'investimento è quello della Caserma "Testafochi",
cui verranno assicurate tutte le risorse necessarie, è un
investimento nella sua complessità di notevolissimo spessore, tutto
compreso credo che siamo attorno ai 100 milioni di euro per un
riordino complessivo di tutta l'area afferente, come ci è stato
chiesto dal Comune di Aosta, perché c'è un riordino di Piazza della
Repubblica, la definizione dei parcheggi che sono necessari, una
possibilità di sfondamento della Caserma "Testafochi" e una serie
di possibilità derivanti dalla circostanza che la "Testafochi"
verrà trasferita in toto all'Amministrazione regionale e non con
quella parzialità in precedenza prevista. Quando parlo di questo
investimento così cospicuo, parlo "a regime", tenendo conto che ci
sarà una "spalmatura" di questo investimento negli anni.
Per quanto riguarda i tagli, una cosa che lei ha detto, collega
Frassy, è inesatta: non avevamo lamentato i tagli nei confronti
dell'Università; avevamo lamentato il fatto che, a fronte di un
finanziamento di oltre 90% da parte dell'Amministrazione regionale,
ci saremmo trovati nel paradosso di dover restituire dei soldi
nostri allo Stato. Questo, lamentavamo, non tanto la preoccupazione
di tagli che non erano particolarmente violenti, quando il fatto
che noi, dati i circa 40mila euro che avremmo dovuto restituire
realisticamente allo Stato, ne avremmo dovuti restituire 400mila e
questi erano fondi di competenza della Regione, quindi era una
situazione grottesca oltre che palesemente illegittima.
La novità oggi è che abbiamo riportato in capo alla Regione il
Patto di stabilità, quindi l'Università rientrerà nel Patto di
stabilità che stipuliamo con lo Stato, e questo ha delle
conseguenze positive, non tanto per un aspetto di tipo finanziario,
quanto perché riteniamo di poter meglio dialogare nell'ambito del
Patto di stabilità con il Ministero dell'economia su tutta una
serie di questioni significative, quali i blocchi non solo di parte
dei finanziamenti che in maniera occhiuta fin dalla "legge Bersani"
andavano a colpire l'Università, quanto il blocco del personale che
in una fase di "start up" dell'Università risulterebbe essere
grottesco. È vero che noi, nella definizione dei capitoli
dell'Università, siamo stati abbastanza sparagnini, a vantaggio
anche della trattativa che dovremmo condurre con lo Stato per il
Patto di stabilità. L'Università sa che torneremo sul finanziamento
con il primo assestamento di bilancio, ma non bisogna farsi
ingannare dalle cifre, perché una parte delle cifre qui contenute
"ab origine" riguardavano anche gli accordi che transitavano per il
Politecnico di Torino attraverso l'Università della Val d'Aosta.
Questi soldi che l'Università della Val d'Aosta, in una sorta di
partita di giro si limitava a trasferire al Politecnico di Torino,
oggi sono in capo ad un'altra parte del bilancio, dove invece si
parla esplicitamente delle attività del Politecnico, quindi quei
soldi non sono spariti, ma sono spostati di capitolo e vengono
direttamente transitati al Politecnico di Torino, senza passare
attraverso l'Università della Val d'Aosta e questo ha
apparentemente ridotto i trasferimenti alla nostra Università.
Siamo in stretto contatto con l'Università, non fosse altro che
il sottoscritto e l'Assessore Viérin fanno parte del Consiglio
dell'Università, quindi è ovvio - come già detto in altre occasioni
- che avendo nel tempo, l'Università, cumulato tanti residui e
avendo attaccato negli anni questi residui, abbiamo potuto lo
scorso anno effettuare una serie di manovre che ci hanno condotto
ad avere delle restituzioni di fondi da parte dell'Università.
Adesso tareremo con il Direttore amministrativo e con il Rettore
dell'Università la manovra che dovremmo fare eventualmente per
aggiungere dei finanziamenti nel mese di marzo.
Presidente
- La parola al Consigliere Frassy.
Frassy (CdL)
- Due considerazioni a margine delle sue
risposte, alla luce dei dati finanziari contenuti nel bilancio che
avete predisposto.
È vero, una parte di quei tagli che sono stati fatti
all'Università vengono recuperati sul polo universitario dell'ex
cotonificio "Brambilla", ma se facciamo i conti, Presidente, si
renderà conto che a fronte di tagli per 1,75 milioni di euro ne
recuperate solo 500mila, perciò una buona parte è stata "distratta"
dalle funzioni tipicamente universitarie. Poi mi consenta di aprire
una parentesi: siamo fermamente convinti che l'Università della Val
d'Aosta debba trovare una sua strada di sviluppo, siamo convinti
che questa strada di sviluppo passi non solo attraverso una
didattica, ma attraverso lo stile del "campus", che non può che
avvenire con l'utilizzo delle aree delle Caserme "Testafochi", ma
rispetto a quello che le abbiamo domandato e che lei ha dichiarato
mesi fa, mi sembra di capire che non ci siano novità sostanziali,
perché sarebbe interessante capire dopo quell'accordo di massima
che ha raggiunto con il Ministro Parisi, che tipo di cronoprogramma
si va delineando.
Siamo chiari: il prossimo anno si celebra la maggiore età della
ristrutturazione del Cinema "Splendor"... sono passati 18 anni, nel
1956 mi pare che lo abbiano costruito in pochi anni, la
ristrutturazione in 18 anni forse sarà completata; potremmo fare
l'elenco delle incompiute: il trenino Charemoz-Cogne penso che
compia 20 anni di questi tempi, e così via elencando. Se questi
sono i tempi per dare una risposta all'esigenza di crescita
dell'Università della Val d'Aosta, abbiamo fallito l'obiettivo,
perché se questi sono i tempi, questa Università sarà destinata a
rimanere nelle dimensioni che ha, cioè essere Università ad uso
domestico. Auspicheremmo su questo maggiore chiarezza politica, la
qual cosa impone di fare una previsione possibile credibile e
realistica, perché se dovessimo dirci che quello rimane l'obiettivo
di medio e lungo termine, abbiamo il dovere amministrativo nel
medio-breve termine di trovare delle altre soluzioni. E delle altre
soluzioni non possono essere quelle dei capannoni di fronte
all'Aeroporto, perché una Università che nasce nei capannoni è una
Università da capannoni! Nei capannoni si fanno altre cose e non
una Università seria, che può avere delle sistemazioni temporanee,
ma non possono essere il biglietto da visita con cui si presenta
una Università che voglia avere una sua attrattiva!
Vorremmo perciò capire qual è la previsione sul comparto
"Testafochi" e ciò che ci spaventa ancora di più è quello che lei
ha quantificato come costi, qualcosa come 100 milioni di euro per
il riordino di quel comparto. Il problema è che questa cifra non si
trova in una notte fantasiosa come può essere questa, di
discussioni di un bilancio, ci deve essere una progettualità
dietro. Nel triennale non c'è ombra di questa progettualità e il
fatto che non ci sia ombra nel triennale ci lascia pensare che
l'ipotesi di riutilizzo di cantierabilità degli interventi sul
comparto "Testafochi" sia un'ipotesi molto futuribile e, se
l'intervento è molto futuribile, ci lasci dire che non è credibile
per lo sviluppo dell'Università.
Presidente
- Pagina 245. Pagina 246. Pagina 247. Pagina
248. Pagina 249. Pagina 250. Pagina 251. Pagina 252. Pagina 253.
Pagina 254. Pagina 255. Pagina 256.
Pagina 257: la parola al Consigliere Frassy.
Frassy (CdL)
- Pagine 257 e 258, capitoli 68370 e 68371.
Il 68370 fa riferimento alla legge n. 12/2007, inerente le
celebrazioni del IX centenario della morte di S. Anselmo. Il
capitolo 68371, pur facendo riferimento a S. Anselmo, non fa
riferimento alla legge regionale. Sono andato a recuperare la legge
regionale, perché pensavo di dimenticare qualcosa rispetto
all'impostazione dei fondi a bilancio, allora il fondo 68370 dice
"Spese relative alla celebrazione...", cita la legge e stanzia
100mila euro; il capitolo 68371 non fa riferimento alla legge e
parla genericamente di "Contributi..." e stanzia 200mila euro. La
somma dei 2 capitoli corrisponde alla previsione di finanziamento
della legge n. 12/2007.
Vorremmo capire quali sono i motivi che da un punto di vista
finanziario hanno portato a dividere in 2 distinti capitoli, ma con
2 denominazioni significativamente differenti: spese e contributi,
con ciò che sottende il concetto di contributi, su una legge che
aveva una previsione di spesa unitaria. Di più, Assessore Viérin e
Presidente Caveri: sappiamo che le scelte sulle quali il comitato
si sta impegnando a valutare e le proposte che gli uffici hanno
presentato al comitato e alla Giunta, fanno riferimento ad un
impegno di spesa nel triennio, che è il periodo finanziato dalla
legge n. 12/2007, per una cifra pari a 3,5 milioni di euro. Questa
cifra, rispetto alla previsione di legge, è nettamente superiore
alla copertura garantita nel triennio 2007-2008-2009, per 300mila
euro per ogni anno. Di più: nell'ultima riunione del comitato, sia
il Presidente Caveri, sia l'Assessore Viérin, si erano impegnati
nel ribadire che quelle maggiori previsioni di spese avrebbero
trovato copertura in una diversa composizione dei capitoli di
bilancio, così ci sembrava di aver capito, anche perché non si
capisce altrimenti come sia possibile far fronte ad una spesa sotto
il cappello del comitato per le celebrazioni di S. Anselmo, quando
non ha copertura nel bilancio stesso! Penso pertanto che, da un
punto di vista della trasparenza finanziaria, qualche chiarimento
sia dovuto.
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Per quanto riguarda i due capitoli
citati, anche se non riportato, fanno riferimento entrambi alla
legge su Sant'Anselmo.
Per quanto riguarda il capitolo 68370 sono 100mila euro
destinati a spesa diretta dell'Amministrazione per le spese
relative alla celebrazione di S. Anselmo in generale, mentre i
200mila euro sono stati divisi, perché sono contributi che vengono
erogati ad enti - che siano poi ecclesiastici o altri enti che
propongono eventi collaterali per ricordare il Santo - per studi e
ricerche aventi carattere di novità sulla vita, pensiero e opere di
Sant'Anselmo, quindi: libri, convegni, eccetera. Per quanto
riguarda la previsione, abbiamo come ricordato nell'ultima riunione
del comitato, che oltre ai finanziamenti in legge, ci sono
interventi che vengono portati avanti direttamente
dall'Amministrazione regionale, quindi è vero che sono 300mila euro
anche per quest'anno, ma che vanno a sommarsi ad altri interventi
diretti...
(interruzione del Consigliere Frassy, fuori
microfono)
... vanno a sommarsi ad interventi che vengono portati avanti
direttamente dall'Amministrazione. La riflessione in effetti è
stata fatta nel comitato, chiaramente sulla legge i finanziamenti
previsti sono questi.
Presidente
- La parola al Presidente della Regione,
Caveri.
Caveri (UV)
- Sono in linea con la legge, sono solo stati
spacchettati e l'unico limite sta nel fatto che il 68371 non
riporta la legge, ma è riportabile alla legge, perché così risulta
dalla documentazione.
La cosa che ha detto l'Assessore Viérin è quello che abbiamo
sostenuto in comitato anche in sua presenza, cioè abbiamo 300mila
euro l'anno, sapendo che dovremmo "spalmare" questi soldi, in vista
soprattutto dell'avvenimento topico: quello dell'ottobre 2009.
Una serie di interventi che sono stati presentati dalla
Sovrintendenza, penso agli aspetti di tipo museale, la
valorizzazione della famosa... come diavolo si chiama la... "cosa
estiva Cox", che dovrà sorgere vicino alla Cattedrale... questa
specie di altare, non mi viene il termine tecnico un poco macabro,
cenotafio... quindi facciamo esattamente quello che abbiamo fatto
con il 60° anniversario dell'Autonomia. In realtà si usano per
l'acquisto dei libri, per la convegnistica, si usano tutta una
serie di altri fondi che sono già stanziati. Volevo rassicurarla
che quanto esplicitamente previsto, come ha detto bene l'Assessore
Viérin, viene esattamente confermato negli stanziamenti.
Presidente
- Pagina 258. Pagina 259. Pagina 260. Pagina
261. Pagina 262. Pagina 263. Pagina 264. Pagina 265. Pagina 266.
Pagina 267. Pagina 268. Pagina 269. Pagina 270. Pagina 271. Pagina
272. Pagina 273. Pagina 274. Pagina 275. Pagina 276. Pagina 277.
Pagina 278. Pagina 279. Pagina 280. Pagina 281. Pagina 282. Pagina
283. Pagina 284. Pagina 285. Pagina 286. Pagina 287.
Posso leggere come... Allegato 1...? Allegato 1. Allegato 2.
Allegato 3. Allegato 4. Allegato 5. Allegato 6. Allegato 7.
Allegato 8. Allegato 9. Allegato 10. Per prassi si dà per letto
l'Allegato B che riguarda il bilancio previsionale 2008-2010.
Abbiamo quindi ultimato l'esame degli allegati.
Penso che si possa come concordato chiudere questa giornata.
Riprenderemo domani mattina con la trattazione della legge
finanziaria e della legge di bilancio con la votazione
dell'articolato.
La seduta è tolta.
---
La seduta termina alle ore 23,53.
