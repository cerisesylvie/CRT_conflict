Classificazione
AMBIENTE
Stoccaggio e smaltimento rifiuti



Oggetto del Consiglio n. 3204 del 6 febbraio 2018 - Resoconto
OGGETTO N. 3204/XIV - Interpellanza: "Valutazione dei
risultati ottenuti dalla riorganizzazione dei servizi di raccolta e
trasporto dei rifiuti".
Morelli (Présidente)
- Point n° 18 à l'ordre du jour. La
parole au collègue Roscio pour l'illustration.
Roscio (ALPE) -
Torniamo a parlare (da un po' di tempo a
questa parte non si faceva) della gestione dei rifiuti nella nostra
regione. È sicuramente un tema complesso, un po' per via dei molti
livelli delle competenze, ma non solo, anche per il fatto che la
normativa e la tecnologia sono in continua evoluzione. Però ad oggi
lo stato dell'arte è abbastanza chiaro, le leggi esistono sia a
livello europeo che italiano; anche a livello regionale le leggi
sono chiare, così come sono chiare quelle che ne discendono (i
cosiddetti "decreti attuativi", anche se non sempre sono veri e
propri decreti). Però, nonostante l'esistenza delle norme, il
"modello Valle d'Aosta" non decolla, è un modello che ad oggi vola
a mezz'aria e non raggiunge certamente livelli di eccellenza
gestionali. Vi sono alcuni territori che si comportano meglio e
altri, invece, che hanno comportamenti decisamente al di sotto
delle prescrizioni a livello nazionale, molto lontani dai livelli
di qualità.
La gestione dei rifiuti è un sistema complesso che funziona bene
se tutti gli ingranaggi operano in sinergia, se tutte le rotelle
girano bene, a partire dai cittadini fino ad arrivare alle
Unités
, alle aziende appaltanti il servizio di raccolta e
trasporto, alla Regione: se anche uno solo di questi meccanismi si
inceppa, ne risente tutta la catena.
Per quanto riguarda la normativa regionale, la più recente è il
nuovo Piano di gestione dei rifiuti del 2015, piano che, pur con
tutti i suoi limiti, ha stabilito una nuova programmazione
strategica per la regione: ha abbandonato i trattamenti a caldo
introducendo quelli a freddo, recependo soprattutto quella
gerarchia europea di rifiuti che prevede di agire sulla prevenzione
e sul recupero di materia; in più, fissa gli obiettivi da
raggiungere che, per la raccolta differenziata, arrivano all'80
percento nel 2020. Recentemente sono state anche approvate le linee
guida a carico dei subATO (le Unités) per la raccolta e il
trasporto. Tali linee prevedono di tendere all'uniformità
progressiva dei sistemi di raccolta su tutto il territorio e anche
delle modalità di gestione. Questo perché veniamo da una situazione
estremamente variegata: eravamo a nove subATO, oggi sono cinque, e
l'idea sarebbe quella di arrivare progressivamente ad un unico
subATO, viste anche le dimensioni e la struttura della nostra
regione. Altri punti cruciali delle linee guida sono: il
riconoscimento dell'utenza, che ha come obiettivo di passare entro
tempi ragionevoli alla tariffa puntuale, in base al secco non
riciclabile conferito, e non ad altri parametri; una valutazione
oggettiva sull'estensione dei sistemi di raccolta domiciliari,
fermo restando però il raggiungimento degli obiettivi di
prevenzione e di raccolta; una parte non secondaria è poi quella
del potenziamento della raccolta dell'organico.
A seguito di questa normativa i subATO stanno organizzando la
propria attività, stanno mettendo in campo i loro piani che non
hanno caratteristiche uniformi su tutto il territorio. Ecco il
motivo per cui abbiamo ritenuto opportuno fare questa iniziativa:
vorremmo conoscere come si valutano questi piani in divenire, qual
è il percorso seguito come supporto alla redazione dei piani e come
si valutano le potenzialità che da questi piani dovrebbero
derivare. Attendiamo la risposta.
Présidente
- La
parole à l'Assesseur Guichardaz
pour la réponse.
Guichardaz (PD-SIN.VDA) -
In merito alla prima domanda:
"come valuta i risultati ottenuti e quelli potenziali delle
riorganizzazioni sopra richiamate", al momento la riorganizzazione
è attuata con riferimento ai flussi di raccolta, così come
modificati a partire da giugno 2015, modificazione che, come è
noto, ha introdotto la raccolta del multimateriale base plastica,
la raccolta mono materiale del vetro e l'introduzione della
raccolta della frazione organica di cucina e mensa. Per quanto
concerne il raggiungimento degli obiettivi di raccolta
differenziata, i dati degli anni 2016 e 2017 attestano l'aumento
significativo della percentuale conseguita, in linea con gli
obiettivi fissati dal Piano regionale e con gli obiettivi previsti
dalla normativa nazionale: il 58,24 percento nel 2016 contro il
62,78 del 2017. Si precisa che il dato non è ancora definitivo, in
quanto sono in corso di acquisizione i dati relativi ai rifiuti
differenziati non conferiti direttamente al centro di Brissogne,
che incidono sulla percentuale di raccolta differenziata finale
effettivamente conseguita. Si ricorda, a tale proposito, che le
tempistiche per il raggiungimento dell'obiettivo di raccolta
differenziata pari al 65 percento sono state rimodulate nella
normativa nazionale, la quale stabilisce che tale obiettivo debba
essere raggiunto entro il 2020.
Lei mi chiede come si valutano i risultati sino ad ora ottenuti
e quelli potenziali. Per quanto mi riguarda e ci riguarda (credo di
poter parlare anche a nome della struttura regionale e del Governo,
stante comunque l'opinabilità delle valutazioni di ciascuno), li
valuto in modo sostanzialmente positivo, considerata la situazione
ex ante
e il costante
trend
di crescita della
raccolta differenziata. A breve tra l'altro sarà possibile anche
valutare il miglioramento della percentuale di raccolta
differenziata a seguito dell'estensione nel subATO Mont Émilius
della raccolta della frazione organica anche delle utenze
domestiche. Vale la pena peraltro sottolineare gli obiettivi
raggiunti da alcuni subATO che hanno ormai superato in modo
consolidato il 65 percento di raccolta differenziata. Nel 2017 la
Grand Combin era al 76,23 percento di percentuale, Aosta al 69,06,
la Mont Rose al 68,61 e la Walser al 72,19.
Naturalmente la piena attuazione della riorganizzazione dei
subATO consentirà un ulteriore miglioramento della gestione nel suo
complesso, che possiamo già apprezzare con i primi dati processati
del 2018. Dal monitoraggio periodico eseguito sui conferimenti dei
rifiuti presso il centro regionale di trattamento di Brissogne
emerge un aumento di ulteriori due punti percentuali proprio nel
mese di gennaio 2018 rispetto allo stesso periodo del 2017.
Riguardo alla seconda domanda: "se si è provveduto a monitorare
e supportare i subATO nell'attuazione delle stesse e come si
intende operare per il pieno rispetto delle norme di cui in
premessa", la struttura regionale competente ha già concordato con
il Celva l'effettuazione di incontri con i subATO finalizzati a
fornire i necessari e richiesti chiarimenti rispetto
all'applicazione delle linee guida. Ricordo che la DGR n. 1372/2017
ha approvato le linee guida per la predisposizione dei piani di
subATO, la quale prevede che i piani di riorganizzazione dei
servizi di gestione dei rifiuti all'interno dei subATO, così come
rideterminati dal Piano regionale di gestione dei rifiuti, dovranno
essere trasmessi alla struttura Attività estrattive, rifiuti e
tutela delle acque entro il prossimo 30 aprile 2018. Tra i subATO e
la nostra struttura regionale, come lei ben sa essendo stato
Assessore per ben sette mesi (fino a tre mesi e mezzo fa), vi è un
costante rapporto di collaborazione e anche di supporto. Il
monitoraggio, come ho avuto modo di dire in risposta al precedente
punto, procede regolarmente e i dati periodici sono facilmente
reperibili consultando la nostra struttura preposta.
Dalle ore 12:33 riassume la presidenza il Presidente
Farcoz.
Farcoz (Président) -
La parole au collègue Roscio pour la
réplique.
Roscio (ALPE) -
Ringrazio le strutture per la risposta
che hanno dato. Riprendo tuttavia alcuni passaggi.
Assessore, lei dice che certe affermazioni sono un po'
opinabili, però qua non c'è nulla di opinabile, e non so se è
ancora intenzione di questo Governo fare della nostra regione una
regione di eccellenza per quanto riguarda la raccolta dei rifiuti.
Mi sembra di capire di no, perché se è vero che a livello statale,
viste le enormi difficoltà e le disparità che ci sono, si è
procrastinato il raggiungimento degli obiettivi, il Piano regionale
mi sembra invece che abbia un certo valore. Il Piano regionale
valdostano non parla del 62 o 63 percento, ma dell'80 percento nel
2020.
Lei ha citato il subATO Mont Émilius e si ritiene soddisfatto di
come stanno procedendo, ma è in pieno disaccordo con le linee guida
e con il Piano regionale quel modo di procedere, perché si parla
del 70 percento contro l'80 percento, e mi sembra siano due cose
diverse. Si è introdotta una raccolta dell'organico a livello
stradale, ma credo che sia sottoscrivibile qui il basso livello di
qualità di quanto verrà raccolto. Non si è fatto nulla per cercare
di passare alla tariffa, quindi mi sembra difficile riuscire a
cogliere elementi di positività.
È vero che alcuni subATO hanno operato bene, che sono sulla
strada giusta, ma è altrettanto vero che ci sono dei subATO molto
al di sotto dei livelli minimi prescritti dalla legge. Per quanto
ci concerne, questa risposta è veramente insoddisfacente. Noi
vorremmo capire: si vuole proseguire "a spizzichi e bocconi"
sperando nella buona sorte o c'è l'intenzione politica di fare
della regione un territorio di eccellenza per quanto riguarda
questi temi? A me sembra di capire che si lascia fare; bontà delle
strutture che portano avanti le loro iniziative, ma a livello
politico mi sembra che l'indicazione sia pressoché inesistente.
