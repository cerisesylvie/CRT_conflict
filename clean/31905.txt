Classificazione
AMBIENTE
Stoccaggio e smaltimento rifiuti
ENERGIA
Risparmio energetico e fonti alternative



Oggetto del Consiglio n. 774 del 7 ottobre 2009 - Resoconto
OGGETTO N. 774/XIII - Interpellanza: "Tempi e modalità di
sperimentazione di tecnologie innovative per la produzione di
combustibile da rifiuto".
Interpellanza
Premesso che il Consiglio regionale ha adottato, con
deliberazione n. 639 del 25 giugno scorso, nuove determinazioni in
merito al Piano regionale di gestione dei rifiuti e al sistema di
trattamento finale dei medesimi;
Considerato che la decisione in oggetto dispone, in
particolare:
1) di propendere per la valorizzazione energetica dei
rifiuti;
2) di non smantellare la discarica di Brissogne, evitando
l'avvio dei rifiuti estratti a un impianto di termovalorizzazione
(landfill mining);
3) di sperimentare tecnologie innovative per la produzione di
un combustibile da rifiuto (CdR) da destinare alla valorizzazione
energetica, anche in impianti di cogenerazione e
teleriscaldamento;
Vista la recente deliberazione della Giunta regionale che ha
avviato la procedura per la realizzazione del quarto lotto della
discarica regionale di Brissogne;
ciò premesso, i sottoscritti Consiglieri regionali
Interpellano
il Presidente della Regione o l'Assessore delegato per
sapere:
1) se la sperimentazione di cui al punto 3 della Premessa è
stata avviata:
a) in caso affermativo: da quando e mediante quale tipologia
di impianto;
b) in caso negativo: quando intende dare attuazione concreta
a tale determinazione e mediante quale tipologia di
impianto;
2) se è già stata ipotizzata la destinazione finale del CdR
così prodotto e,
qualora la valorizzazione energetica sia
effettuata in Valle d'Aosta, quale sistema di termovalorizzazione
intende realizzare;
3) entro quando sarà usufruibile il quarto lotto del centro
di conferimento regionale di Brissogne, qual è la sua capacità e
quali sono i tempi prevedibili di saturazione.
F.to: Tibaldi - Lattanzi
Président
- La parole au Conseiller Secrétaire
Tibaldi.
Tibaldi (PdL)
- Il punto di partenza è una decisione del
Consiglio regionale del 25 giugno scorso: la delibera n. 639, che
ha assunto nuove determinazioni in merito al piano regionale di
gestione dei rifiuti, sistema di trattamento finale dei medesimi;
questo è il punto di partenza, perché esattamente cento giorni fa è
stato approvato in Consiglio regionale, dando origine a delle
novità in questo settore. In particolare di queste novità noi ne
abbiamo messe in evidenza tre, perché non dico che siano le uniche
e sole importanti, ma ci sembrano significative in tale contesto:
la prima è che si propende per la valorizzazione energetica dei
rifiuti, la seconda è che non si smantella la discarica di
Brissogne e si evita l'avvio dei rifiuti estratti ad un impianto di
termovalorizzazione (
landfill mining
) e la terza è che si
sperimentano tecnologie innovative per la produzione di un
combustibile da rifiuto (CdR) di qualità da destinare alla
valorizzazione energetica anche in impianti di cogenerazione e
teleriscaldamento. Abbiamo visto che la Giunta regionale ha anche
deliberato l'avvio delle procedura per la realizzazione del quarto
lotto della discarica regionale di Brissogne.
Fatta questa premessa, vorremmo capire come si sta attivando in
tale materia l'Assessore passati questi primi cento giorni e
stabilite queste determinazioni, determinazioni che sono chiare, ma
che lasciano due incognite ancora scoperte: la prima è relativa ai
tempi, entro quando si prevede un avvio di questa iniziativa e
presumibilmente quando si prevede di completare questo nuovo
percorso; la seconda le modalità, ossia come si intende procedere.
La delibera citata, la n. 639 del 25 giugno del Consiglio
regionale, parla chiaramente di un periodo di sperimentazione di
tecnologie innovative, però non si fa cenno alcuno alle tipologie
individuate o individuabili. Con questa interpellanza chiediamo
all'Assessore, stabilita la direzione della nave e del vento che
soffia, come si comporterà la ciurma in termini di tempo e di
modalità operative.
Président
- La parole à l'Assesseur au territoire et à
l'environnement, Manuela Zublena.
Zublena (UV)
- Grazie, Presidente. In merito ai quesiti
dell'interpellanza, in realtà non posso che richiamare la risposta
che avevo già dato due settimane fa nella riunione del Consiglio ad
un'analoga interpellanza, che era stata presentata dal gruppo
Vallée d'Aoste Vive-Renouveau e a questa rimando per
l'inquadramento delle attività svolte dall'assessorato in
attuazione degli indirizzi dati dal Consiglio regionale.
Rispetto a questa precedente risposta, posso comunicare che la
sperimentazione non è da allora stata avviata per almeno due
ragioni: evidenti problemi di tempo, si tratta di tecnologie
complesse e non si può pensare che in due settimane tutto si
svolga, ma soprattutto per gli impegni che ci siamo assunti di
confronto e di condivisione su un tema di tale portata. Considero
quindi questa interpellanza un po' come un invito, una giusta
sollecitazione ad avviare celermente le attività che sono state
individuate con la delibera del Consiglio, chiedendo anche di
valutare la complessità del lavoro e dei tempi che siano adeguati a
questo tipo di attività. In queste ultime due settimane, da parte
dei professionisti incaricati, in collaborazione con i tecnici ARPA
e con un confronto continuo con il personale dell'assessorato, sono
stati fatti ulteriori approfondimenti e soprattutto azioni di
organizzazione e sistematizzazione delle informazioni, in modo da
poter giungere all'individuazione degli scenari di gestione dei
rifiuti, che permettano di definire un percorso completo di
trattamento e valorizzazione energetica dei rifiuti. Da questo
punto di vista, l'indagine conoscitiva è stata integrata anche
prendendo in considerazione altri sistemi innovativi che permettano
di trattare i rifiuti, valorizzandone la componente energetica, che
siano alternativi ai classici metodi con incenerimento, riferendoci
piuttosto ad impianti tipo pirolisi, gassificazione, dissociazione
molecolare, tutti metodi che sembrano permettere un'ulteriore
riduzione degli impatti sull'ambiente rispetto ai sistemi
tradizionali.
In merito alla realizzazione del quarto lotto di discarica con
le deliberazioni citate del 14 e 28 agosto scorso, la Giunta ha
approvato il progetto definitivo ai fini delle disposizioni vigenti
in materia di realizzazione di opere pubbliche, necessaria per il
completamento da parte delle strutture competenti delle procedure
finalizzate all'acquisizione delle aree in cui ubicare tale
impianto. Contestualmente sono state avviate tutte le procedure
amministrative per l'ottenimento dell'autorizzazione integrata
ambientale (IPPC) prevista per la realizzazione e l'esercizio di
queste tipologie di impianti, il cui rilascio è subordinato alla
conclusione delle pratiche espropriative dell'area. È già stato
predisposto il progetto esecutivo, la consegna da parte dei
professionisti incaricati è avvenuta il 29 settembre scorso. I
tempi di realizzazione previsti sono di circa 12 mesi dalla data di
aggiudicazione dell'appalto dei lavori, che prevediamo avvenga nei
primi mesi del prossimo anno. Il nuovo lotto di discarica avrà una
volumetria utile pari a 433.000 metri cubi e una durata presunta di
circa sei anni.
Président
- La parole au Conseiller Secrétaire
Tibaldi.
Tibaldi (PdL)
- Se due settimane fa c'è stata
un'iniziativa che non è identica, ma tratta il medesimo argomento,
significa che la sensibilità su questo argomento è diffusa e questo
ci fa piacere, perché non promana solo da una parte, ma da più
parti e vuol dire che c'è un'attenzione che è sempre nella sua
direzione, perché è lei che ha il bastone a disposizione per andare
avanti. Peraltro sto guardando attentamente i quesiti posti, non mi
sembra che vi sia questa singolare similitudine che lei ha citato
per darci un sommario rinvio, come dire: andate a vedere le
risposte di quindici giorni fa a troverete quelle che oggi cercate,
anche perché le nostre domande mirano anche in un'altra direzione e
ci pare, Assessore, che siano rimaste alquanto inevase in certi
punti e spiego il perché. Già lo abbiamo notato più volte che c'è
una sostanziale prudenza da parte sua nell'affrontare questo
argomento, capiamo che sia un campo minato sotto certi punti di
vista, perché per qualcuno parlare di valorizzazione energetica è
come infrangere un tabù, è un argomento scottante o bruciante se
preferisce, forse calza meglio come aggettivo, però alla fine
bisogna sfatare questo mito. Se si vuole intraprendere questa
direzione, come dice il primo punto della delibera n. 639, bisogna
avere il coraggio di compiere i primi passi. Sulla base di questo
ragionamento, ci sembra che oggi si cerchi ancora di capire come
"muovere le gambe" per andare in tale direzione, che - ripeto - è
stata votata da questo Consiglio regionale, quindi l'assemblea
politica di riferimento della sua attività nel settore.
Si stanno studiando da anni ormai i rifiuti, qualche tempo fa le
feci una battuta:
"probabilmente i rifiuti valdostani sono i più
studiati d'Europa"
, perché come consulenze e incarichi non
difettiamo, abbiamo un ben po' di materiale sul quale chi vorrà
cimentarsi in tesi di qualunque sorta potrà trovare del materiale.
Possiamo però rinnovare tali incarichi, ma ci piacerebbe sapere se
queste modalità e questi tempi prima o poi li deciderete, perché si
parlava nel corso di quella discussione anche di questo sistema
THOR, poi il THOR si dice che è già stato sperimentato, per alcuni
ci sono delle negatività, per altri è efficiente. Adesso
proponendole un tipo di domanda: mediante quale tipologia di
impianto, non ho sentito riproporre questo nome, non so se questa
idea sia stata abbandonata, se sia stata solo una suggestione di
qualche mese fa. Mi fa piacere che la commissione, che è partecipe
e interagisce con lei e con gli altri Assessori di riferimento,
abbia lavorato attentamente sull'argomento, anzi mi piacerebbe...
se lei ha la pazienza di andare a vedere il lavoro fatto dalla
commissione, troverà... mi rifaccio alle dichiarazioni del
Presidente della commissione, Comé, che, in occasione del dibattito
del 25 giugno scorso, è stato il più esauriente, nella sua sintesi
è stato il più efficace. Non so se questo sia un pensiero solamente
di un presidente di una commissione e se sia raccolto
dall'esecutivo regionale, o se sia anche quell'indirizzo nel quale
anche il nostro gruppo ha creduto quando votammo questa delibera.
Glielo leggo:
"La delibera in questione pone in modo sostanziale
la sospensione dell'operazione di smantellamento della discarica di
Brissogne
- e su questo non ci piove -
scelta che ci riporta
alla valutazione della gestione dei soli rifiuti annuali
prodotti
- anche questo è un messaggio molto chiaro: se si
valorizza, si valorizza solo l'ordinario e non quello stoccato
negli anni nella discarica -
il nostro compito quindi, e questo
anche da parte della commissione nei prossimi mesi, sarà quello di
andare a definire l'impianto di trattamento che garantirà sotto
diversi aspetti, sia quello economico, sia quello della
certificazione, un CdR di qualità e, sotto questo aspetto, devo
dire che sono veramente tante le proposte in questi ultimi mesi di
impianti innovativi che sono stati immessi sul mercato nazionale e
internazionale, produrre un CdR di qualità che inevitabilmente sarà
destinato ad un impianto di cogenerazione o
teleriscaldamento"
.
Questo alla fine è il nodo, ossia la chiave di volta di tutta
l'impalcatura sta poi lì; dobbiamo allora avere il coraggio di
affrontarla, l'altra volta le dissi di petto... e lei mi accusò di
machismo, ma "di petto" nel senso che bisogna avere il coraggio di
decidere: chi è all'amministrazione, chi ha una responsabilità
politica deve avere anche il coraggio di decidere. Se il vostro
pensiero, suo e della Giunta, corrisponde a quanto detto dal
Presidente della commissione e io credo condiviso anche dalla
commissione in quella sede al termine di una valutazione che è
sfociata in una relazione, siamo d'accordo. Se siamo d'accordo
però, per favore, andiamo avanti, non perdiamoci sempre in continue
minuzie di analisi, controanalisi, perizie, controperizie o
indagini, eccetera, perché sappiamo che non possiamo scappare da
quel necessario passaggio che è la valorizzazione energetica di una
frazione di rifiuti indifferenziati che sono prodotti annualmente
nella nostra regione. Se la produzione di un CdR di qualità - ciò
che non è ecoballa, ma è un CdR di qualità, un combustibile da
rifiuti particolarmente selezionato - verrà destinato ad un
termovalorizzatore fuori Valle o in Valle, questo dovete dircelo
voi, ma abbiate il coraggio di dircelo! Non si può continuare a
rimanere in sospensione e tanto meno, secondo il mio modesto punto
di vista, vale l'alibi dei sei anni da lei dettoci, che è la
capacità temporale del quarto lotto della discarica del centro di
conferimento di Brissogne. Se questo è diventato l'alibi per di
nuovo far slittare e sospendere il problema, credo che, come
amministratori, non diamo un buon esempio di lungimiranza, ma
sopperiamo all'esistente tamponando con il solito vecchio metodo
della discarica che peraltro, come lei più volte ha evidenziato,
Assessore, è ormai nella classifica della direttiva europea
all'ultimo posto, perché ha una funzione estremamente
residuale.
Devo purtroppo comunicarle l'insoddisfazione della risposta che
lei oggi ci ha fornito, mi auguro che quanto prima ci sia uno
schiarimento di idee, forse non solo da parte sua, ma da parte
anche dell'esecutivo regionale e che si stabilisca con nettezza il
percorso che si vuole intraprendere. Se ci sono dei pruriti, delle
prudenze nei confronti di un certo pensiero che è contro la
valorizzazione energetica, fatecelo sapere, ne prendiamo atto. Se
la valorizzazione energetica è ancora un tabù in Valle d'Aosta,
nonostante sia sviluppata in tutte le regioni europee più avanzate,
prendiamo atto che noi tiriamo il freno a mano e cerchiamo di
fermarci, perché l'innovazione, ancorché dichiarata in delibera, in
realtà viene rifiutata. Se altrimenti quella è la strada, come noi
abbiamo inteso votando favorevolmente la delibera, per favore
cominciamo a muovere i primi passi in quella direzione, perché di
provvisorietà alla fine si muore.
