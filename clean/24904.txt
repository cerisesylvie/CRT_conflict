Classificazione
TURISMO E INDUSTRIA ALBERGHIERA
Ricettività turistica



Oggetto del Consiglio n. 205 del 13 novembre 2008 - Resoconto
OGGETTO N. 205/XIII - Disegno di legge: "Proroga degli organi
delle Aziende di informazione e accoglienza turistica, istituite
con legge regionale 15 marzo 2001, n. 6".
Articolo 1
(Proroga degli organi delle Aziende di informazione e
accoglienza turistica)
1. Nelle more della revisione organica della disciplina
relativa all'organizzazione dei servizi di informazione,
accoglienza ed assistenza turistica e al fine di garantire
continuità all'azione amministrativa delle Aziende di informazione
e accoglienza turistica - Syndicats d'initiatives (AIAT), istituite
ai sensi della legge regionale 15 marzo 2001, n. 6 (Modificazioni
alla legge regionale 7 giugno 1999, n. 12 (Principi e direttive per
l'esercizio dell'attività commerciale) e abrogazione delle leggi
regionali 29 gennaio 1987, n. 9, 17 febbraio 1989, n. 14, 2 marzo
1992, n. 4, 24 giugno 1992, n. 33, 12 gennaio 1994, n. 1 e 28
luglio 1994, n. 35), i relativi organi, in carica alla data di
entrata in vigore della presente legge, sono prorogati, al massimo,
fino al 31 dicembre 2009.
Articolo 2
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- Il progetto di legge ha ottenuto il parere
favorevole all'unanimità della IV Commissione e il parere
favorevole del CPEL.
La parola al relatore, Consigliere Agostino.
Agostino (UV)
- Merci, M. le Président. Cari colleghi, è
ormai un mese che mastichiamo e rimastichiamo questa proroga, ho
quasi la nausea a forza di sentir parlare di turismo, di proroghe,
di interrogazioni per promozioni, marketing e via dicendo. L'unica
cosa che non ho mai sentito veramente è una proposta valida che
dica cosa bisogna fare e una soluzione soprattutto compatibile con
i costi, perché qui mi sembra quasi di essere in Consiglio
comunale, dove tutti si riempiono la bocca: "bello il turismo,
dobbiamo fare molto di più..." e poi, quando è l'ora del bilancio,
tutti lì a guardare, la "coperta" che è quella: "io, come Assessore
al turismo, avrei bisogno...", "eh, ma costa troppo..." "...
no,
ma leussa pedre, asfalten una rotta de pi..."(.. no, ma lascia
perdere asfaltiamo una strada in più...).
Alla fine poi il
risultato mi sembra che sia quello, tutti ci riempiamo la bocca con
il turismo: "
bisogna spendere dei soldi
", "
bisogna
promuovere
", "
bisogna fare qui e là
", poi alla fine...
d'altronde, quando si governa, è un conto, quando si è
all'opposizione, è più difficile governare, è più difficile trovare
dei rimedi. Si dice sempre: "facciamo di più", ci vorrebbero, come
ha detto il Presidente Rollandin, tre finanziarie quando è il
momento di approvare il bilancio per i soldi che servirebbero.
Andiamo alla proroga, sperando che questa non faccia la fine delle
lose, che è tutto prorogato per due anni! Speriamo che alla fine
manteniamo veramente questa data che ci siamo proposti. Sappiamo
tutti che la proroga è necessaria, perché gli attuali organi delle
AIAT sono scaduti il 15 ottobre; quindi, in considerazione del
periodo ordinario di prorogatio, potranno rimanere in carica fino
al 29 novembre 2008; poi, ai sensi della legge n. 6/2001, occorrerà
procedere al rinnovo dei componenti dei medesimi. Tenuto conto che
il disegno di legge regionale concernente la revisione dei servizi
di informazione e di accoglienza turistica è in fase di
finalizzazione e a breve verrà sottoposto all'esame delle
competenti Commissioni consiliari, ossia la nostra, la IV, pare
inutile ed inopportuno procedere al rinnovo di organi che nella
loro rinnovata composizione rimarranno in carica al massimo un
anno, neanche il tempo materiale di insediarsi e cominciare a
lavorare a regime. Al fine di evitare un procedimento lungo,
pesante e inutile qual è quello del rinnovo delle undici AIAT sul
territorio, e quindi di garantire continuità all'erogazione dei
servizi di informazione e di accoglienza turistica, la Giunta ha
ritenuto di intervenire con un provvedimento legislativo ad hoc,
volto a disporre la proroga degli organi delle AIAT, per un tempo
sufficiente ad assicurare l'entrata in vigore della legge regionale
di riforma. In un primo tempo si era anche pensato di presentare
all'esame del Consiglio regionale direttamente la proposta di legge
e di revisione dei servizi di informazione e di accoglienza
turistica, poi più prudentemente - considerati i tempi molto
stretti e l'eventualità non così remota che la legge di riforma non
riuscisse ad entrare in vigore in tempo utile, ossia a fine mese,
ad evitare di dover procedere con il rinnovo degli organi, si è
optato per presentare intanto una disposizione di legge di proroga
degli organi e immediatamente dopo la proposta di legge di riforma.
Perché diciamo una proroga al massimo fino al 31 dicembre 2009? La
formulazione della disposizione che indica un periodo massimo di
proroga fino al 2009 lascia aperta la possibilità di far decorrere
le istituzioni dell'Office régional, questo ente unico, e la
soppressione delle undici AIAT anche da una data antecedente al 1°
gennaio 2010.
Gli uffici dell'Assessorato del turismo stanno valutando sotto
il profilo tecnico (ossia bilancio, adempimenti fiscali,
finanziamento delle AIAT) i pro e i contro verso questa decorrenza
infrannuale, per esempio si valuta che entro il 1° luglio
potrebbero essere pronti. Qui mi rivolgo all'Assessore competente
Marguerettaz, che faccia in maniera di sollecitare i suoi uffici
che vi sia celerità il più possibile, anche perché in Commissione
abbiamo dato un po' di garanzie alla minoranza, è stata una
richiesta fatta dai colleghi Benin e Chatrian, a cui abbiamo
assicurato che entro luglio 2009 dovrebbe essere tutto pronto.
Anche per questo quindi hanno votato all'unanimità il
provvedimento, anche se il collega Benin ieri ha presentato
un'interrogazione dicendo le stesse cose: si vede che non si fidava
di quello che gli ho detto io e ha chiesto di nuovo le stesse cose
all'Assessore Marguerettaz e dopo è stato soddisfatto! Comunque va
bene così. Spero di avervi dato informazioni utili per quanto
riguarda la proroga degli organi, ritengo tuttavia di arricchire la
relazione con alcune anticipazioni concernenti la proposta di
riforma, che verrà prossimamente presentata all'esame della
Commissione.
Innanzitutto come funzioneranno le AIAT nel 2009? Durante il
2009 le AIAT funzioneranno regolarmente e prepareranno la
transizione verso l'Office régional; con tutta probabilità la legge
di riforma prevederà l'istituzione dell'Office régional e dei suoi
organi a partire da una data antecedente alla soppressione delle
AIAT, in modo tale da garantire un tempo di affiancamento e di
passaggio di consegne fra vecchio regime e nuovo regime, diciamo
fra il Direttore generale dell'Office régional e i Presidenti delle
sopprimende AIAT e un avvicinamento più accompagnato. Cosa prevede
la riforma? La proposta di legge di riforma prevede l'istituzione
di un ente unico in luogo delle undici AIAT per lo svolgimento
delle funzioni di informazione e di accoglienza turistica. Tutti
gli uffici AIAT attualmente sul territorio rimarranno in essere. Il
personale dipendente non cambierà il proprio contratto di lavoro,
appartenendo tanto l'Office régional quanto le sopprimende AIAT al
comparto unico. L'unica differenza sarà che tutti gli uffici e
tutti i lavoratori dipenderanno da un unico ente (l'Office
régional) e le funzioni amministrative e gestionali verranno
centralizzate. L'informazione e l'accoglienza turistica saranno
erogate sul territorio dal personale e presso gli uffici già
esistenti attualmente preposti a tale funzione.
Un piccolo accenno ai costi della riforma. Allo stato attuale la
riforma dei servizi di informazione e di accoglienza turistica non
prevede alcuna spesa aggiuntiva, all'Office régional verranno
trasferite le stesse risorse finanziarie che oggi gli vengono
assegnate tramite riparto ai sensi dell'articolo 28 della legge
regionale n. 6/2001. Tuttavia, considerata la strategicità del
settore turistico per la Regione Valle d'Aosta, riteniamo che in
favore dell'Office régional potranno essere previsti stanziamenti
superiori rispetto a quelli attualmente e finora stanziati; questo
lo auspichiamo, Assessore Marguerettaz, caldamente!
I benefici che ci attendiamo da questa riforma sono
essenzialmente in termini di recupero di efficienza e di efficacia
nella organizzazione dei servizi di informazione e di accoglienza
turistica sul territorio regionale, razionalizzazione dell'attuale
sistema di erogazione dei servizi di informazione e di accoglienza
turistica, realizzando economie di scala e recupero di efficienza
mediante l'accentramento delle funzioni amministrative, diciamo
oggi che sono attualmente replicate sulle undici AIAT, approvazione
dei bilanci, espletamento concorsi, organizzazione delle iniziative
formative del personale dipendente, contrattazione decentrata.
Nel modello attuale la contrattazione decentrata effettuata a
livello di singola AIAT fra ciascun Presidente e le organizzazioni
sindacali ha portato a disparità di trattamento fra i dipendenti in
servizio presso le diverse AIAT, infatti in alcune AIAT sono
previste posizioni di categoria D, in altre no; alcune AIAT hanno
attivato percorsi di progressione interna per il proprio personale,
altre no. Con questa riforma i dipendenti sono trattati tutti allo
stesso modo, quindi più equità fra il personale dipendente.
Altro beneficio è l'unitarietà di immagine verso il turista e
maggiore efficacia nella veicolazione delle informazioni attraverso
la predisposizione di materiale informativo organizzato per
prodotto e non per distretto amministrativo in una logica di
campanile. Infatti ci sarà un miglioramento ed un ampliamento dei
servizi resi al turista in ciascuno degli uffici di informazione e
accoglienza turistica regionale, in quanto ciascun ufficio renderà
informazioni e servizi al turista relativamente a tutta l'offerta
turistica regionale e non limitatamente a quella locale.
Verranno inoltre definite attraverso appositi strumenti di
indirizzo e di programmazione le strategie unitarie, condivise,
riguardo al settore dell'informazione e dell'accoglienza turistica
regionale. Ci sarà unitarietà fra i vari assessorati, e parliamo di
Assessorato del turismo, agricoltura, industria e cultura, quindi
lavoreranno in sintonia.
Mi pare di avervi dato delle informazioni utili, mi fermo qui,
sperando di avervi dato queste informazioni utili per votare in
modo positivo tale proroga.
Presidente
- Dichiaro aperta la discussione generale.
La parola al Vice-presidente Chatrian.
Chatrian (VdAV-R)
- Grazie, Presidente. Ringraziamo il
relatore Agostino per la dettagliata relazione, in Commissione non
abbiamo avuto l'opportunità di udirlo, abbiamo udito l'Assessore e
poi dal momento che si tratta di una proroga, che mira a garantire
continuità all'azione amministrativa delle aziende di informazione
e accoglienza turistica, abbiamo approvato il disegno di legge in
IV Commissione. Riteniamo questo un primo passaggio, è un
automatismo è stato detto, successivamente andremo ad analizzare la
futura revisione, quella più strutturale e speriamo quella più
interessante, che possa dare pianificazione al nostro sistema.
Prendiamo atto delle anticipazioni che il collega Agostino ci ha
dato sulla nuova proposta; ci è stato detto in Commissione che la
prima settimana di dicembre ci sarà l'approvazione da parte della
Giunta del disegno di legge e che sarà poi analizzato nei primi
mesi del 2009 in Commissione. Voteremo indubbiamente a favore per
questa proroga, come abbiamo già dichiarato in IV Commissione.
Presidente
- La parola al Consigliere Donzel.
Donzel (PD)
- Solo per ricordare che a suo tempo i gruppi
di minoranza avevano presentato una risoluzione che invitava
l'Assessore ad accelerare i tempi rispetto alla realizzazione di
una AIAT unica, in quella sede l'Assessore si impegnò in tempi
brevi a presentare un primo progetto che andava in quella direzione
e in tal senso ritirammo la risoluzione. Oggi non possiamo che
prendere atto positivamente che si arriva al primo provvedimento, è
chiaro che siamo ancora lontani dal provvedimento definitivo che
però il collega Agostino si è permesso di presentare
anticipatamente, quindi già dettando ampiamente le linee di quello
che seguirà.
Lo vedremo insieme in Commissione, comunque questo primo pezzo è
un pezzo significativo di questo cammino indispensabile perché le
tante interpellanze e interrogazioni sul turismo non sono
pletoriche, sono rese indispensabili dalla situazione che stiamo
vivendo e speriamo che questa scelta strategica che andiamo a
compiere vada nella direzione di dare una risposta finalmente forte
ai bisogni di promozione turistica che ha la Valle d'Aosta. In tal
senso, visto il voto positivo della Commissione, anche in questa
sede voteremo a favore del provvedimento di legge.
Presidente
- La discussione generale è chiusa.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Visto il breve articolato, intervengo
in chiusura della discussione generale solo per ringraziare la
Commissione, in particolare ringraziare il relatore che oltre ad
illustrare il disegno di legge, ha già voluto anticipare alcune
riflessioni che avevamo già avuto modo di fare anche in
Commissione, dove si mette in evidenza il limite di una
suddivisione così frammentaria delle aziende di informazione ed
accoglienza turistica. Il tema è aperto, il Governo regionale non
ha una soluzione predefinita e pregiudizi per affrontare una
discussione con tutte le forze politiche. Sicuramente approdare a
una discussione fattiva il prima possibile credo che sia un atto di
responsabilità.
Per conto mio quindi riconfermo quanto detto in Commissione, ci
sarà un progetto di legge che verrà quanto prima portato in
Commissione, sono anche disponibile a un confronto preventivo
rispetto alla approvazione del Governo regionale per avere già un
primo confronto, e arrivare nei primi mesi dell'anno ad avere un
testo di legge che potrà essere discusso in Consiglio.
Presidente
- Passiamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 2:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione il disegno di legge nel
suo complesso:
Consiglieri presenti, votanti e favorevoli: 30
Il Consiglio approva all'unanimità.
