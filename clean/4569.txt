Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 244 del 12 maggio 1982 - Resoconto
OGGETTO N. 244/VII - ACQUISTO E RISTRUTTURAZIONE DEL
QUARTIERE COGNE DI AOSTA (Interpellanza).
PRESIDENTE
: Do lettura dell'interpellanza presentata dai
Consiglieri Tonino, Mafrica e Bajocco:
INTERPELLANZA
Nell'elenco dei fondi globali del bilancio regionale figura
uno stanziamento di 5 miliardi per l'acquisto e la ristrutturazione
del quartiere Cogne di Aosta.
L'utilizzo di
tali
fondi è particolarmente urgente in
vista del prossimo utilizzo dei finanziamenti previsti dalla legge
457/78 per il biennio 1982/ 1983, tenuto conto delle difficoltà
incontrate dal comune di Aosta nel reperire aree
fabbricabili.
Tutto ciò premesso, i sottoscritti Consiglieri
regionali
INTERPELLANO
la Giunta regionale per conoscere:
a)
come intende utilizzare i fondi stanziati per il
recupero del quartiere Cogne e in quali tempi;
b)
a che punto si trova la trattativa con la direzione
della Nuova SIAS per l'acquisto del quartiere.
PRESIDENTE
: La parola al Consigliere Tonino; ne ha
facoltà.
TONINO - (PCI):
Questa interpellanza prende spunto da una
scadenza che interessa la regione e che interessa anche il comune
di Aosta.
La scadenza a cui mi riferisco è la localizzazione e
l'individuazione dei soggetti che dovranno utilizzare i fondi del
piano decennale per la casa che sono stati recentemente suddivisi
fra le regioni. Di questo problema credo che discuteremo domani
pomeriggio nella Commissione convocata dall'Assessore ai Lavori
Pubblici Borbey, poiché questi fondi devono essere localizzati e
spesi entro dieci mesi dalla data della deliberazione della Giunta
regionale.
In realtà, però, tali fondi avrebbero potuto già essere spesi.
Ne fa fede una richiesta del CERD, che chiede alla regione a che
punto sia l'attuazione del terzo biennio del piano decennale.
Ricordo che la delibera di localizzazione dei finanziamenti
relativi al biennio 82-83 è stata approvata dalla Giunta ed è stata
ratificata dal Consiglio due anni or sono e che, in quella
occasione, è stato localizzato il 70% dei finanziamenti
dell'edilizia sovvenzionata nel comune di Aosta.
Si sono localizzati, sempre nel comune di Aosta, buona parte
degli interventi che riguardavano le cooperative. Ripeto, questi
interventi potrebbero già iniziare, tant'è che ci sono esempi nelle
altre regioni di interventi già iniziati.
Questo è il fatto contingente che ci ha portati a chiedere a che
punto siamo con la trattativa per l'acquisto del quartiere Cogne.
Più volte, infatti, anche in occasione di un dibattito che è stato
organizzato alcune settimane or sono, a cui ho partecipato,
l'Assessore all'Urbanistica del comune di Aosta ha affermato che è
intenzione di quella amministrazione convogliare i finanziamenti
solo nel quartiere Cogne. Evidentemente, non c'è l'intenzione di
reperire aree in altre località del comune.
Le difficoltà di reperimento sono state, in quell'occasione,
illustrate; non sempre, a nostro avviso, le motivazioni sono
valide; comunque c'è stato questo orientamento dell'amministrazione
comunale. I tempi, evidentemente sono ristretti. Siccome noi
abbiamo fatto, come Consiglio regionale, un atto di buona volontà
stanziando nel bilancio regionale i 5 miliardi che, credo,
costituiscano il primo intervento per l'acquisizione delle aree e,
siccome le necessità sono quelle di acquisire una parte del
quartiere entro un mese, due mesi al massimo, se si vogliono
rispettare i programmi che ci siamo posti due anni fa, è opportuno
sapere a che punto sia questa trattativa.
PRESIDENTE
: La parola al Presidente della Giunta; ne ha
facoltà.
ANDRIONE - (UV
): Con i nuovi indirizzi prevalsi
nell'ambito dell'IRI e della FINSIDER, in particolare, vi è la
precisa presa di posizione per lo smobilizzo di tutte le situazioni
patrimoniali e immobiliari di proprietà della Nuova SIAS.
Per esempio, la Giunta porterà all'esame del Consiglio, già
nella prossima seduta, la delibera di acquisto dell'area sulla
quale esistono i capannoni costruiti a Cogne; prima non potevano
vendere i terreni adesso, invece, li venderanno. Però, anche prima,
la Nuova SIAS ha sempre dichiarato di essere disponibile a vendere
l'intero quartiere Cogne, così come noi avevamo richiesto.
Ho visto, questa mattina, il sindaco di Aosta, il quale mi
invierà una lettera che penso arriverà oggi, così provvederemo alla
stesura della legge sostanziale, dal fondo globale, per stanziare
questi fondi. E' previsto l'acquisto di un immobile che deve
servire come polmone per poter abbattere e ricostruire;
l'intenzione della Giunta regionale, che seguirà il comune in
questa questione, è quello di partire dalle case più antiche dove
il recupero in volumetria è notevole.
Evidentemente, con i nuovi stanziamenti e cori le localizzazioni
illustrate dal Consigliere Tonino, si procederà nel tempo alla
realizzazione delle opere.
Questa è l'intenzione. Praticamente l'intero quartiere, ivi
compresa l'Assistenziale Cogne, è in vendita. Cioè, non vi è più da
parte della Nuova SIAS l'intenzione di mantenere questo patrimonio
immobiliare.
PRESIDENTE
: La parola al Consigliere Tonino; ne ha
facoltà.
TONINO - (PCI):
Noi siamo insoddisfatti della risposta.
Intanto perché non c'è nessun accenno ai tempi: si discute di
questo quartiere e dell'opportunità di acquistarlo da due anni. La
trattativa, rispetto alla società, a che punto è giunta? E'
possibile comprare una parte del quartiere domani con questi
finanziamenti?
Se questa è la possibilità, credo sia opportuno provvedere
subito al varo della legge sostanziale.
La competenza urbanistica è del comune e mi auguro che il comune
non segua gli indirizzi dati testé dal Presidente della Giunta di
abbattere e ricostruire.
Noi siamo molto d'accordo nel senso che non è opportuno, per una
parte del quartiere, abbattere e ricostruire; mentre l'intervento
di demolizione, invece, può, forse, interessare alcune vecchie
case, le cosiddette popolarissime. Comunque, questa è una
competenza del comune.
Quello che non capisco è perché la Giunta aspetta la richiesta
del comune per stanziare questi fondi: mi sembra la logica dello
scarica-barile. E' opportuno che la regione elabori subito questa
legge sostanziale.
Se è vero, infatti, che il comune non può acquistare senza la
legge sostanziale, la cosa rischia di trascinarsi all'infinito.
Ripeto, i tempi sono strettissimi se vogliamo impegnare ad Aosta i
fondi del piano decennale.
Noi chiediamo, perciò, che si approvi una legge che assegni
questi fondi al comune di Aosta.
Tralascio, evidentemente, tutta la discussione su che cosa fare
nel quartiere, perché non è questo il momento più opportuno.
