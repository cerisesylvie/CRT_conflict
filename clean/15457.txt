Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 2360 del 19 dicembre 2001 - Resoconto
OGGETTO N. 2360/XI Situazione dei centri traumatologici
operanti sul territorio. (Interpellanze)
Interpellanza Preso atto delle sollecitazioni e richieste
provenienti dalle località turistiche di alta montagna tendenti ad
ottenere il potenziamento e l’aumento dei Centri di
Traumatologia sul territorio;
il sottoscritto Consigliere regionale
Interpella
la Giunta regionale e l’Assessore competente per
conoscere:
1) qual è la situazione attuale dei Centri Traumatologici
esistenti sul territorio valdostano sul piano organizzativo e
dell’efficienza dei servizi resi alla collettività
valdostana e turistica;
2) perché l’U.B. di Traumatologia Territoriale
non è più coordinata da un medico ortopedico e i motivi per i quali
è stato sostituito l’ortopedico che se ne
occupava;
3) se e quali centri saranno aperti nel prossimo futuro;
4) se e quali iniziative intende adottare per il potenziamento
del servizio sopra richiamato.
F.to: Beneforti
Interpellanza Premesso che:
- il Piano Socio Sanitario per il triennio 2002-2004 ribadisce
l’importanza della territorializzazione della
Sanità;
- nell’ambito di tale principio
l’Assessore ha accolto nel Piano le richieste
formulate da Forza Italia relativamente alla valorizzazione di
centri traumatologici;
Appreso che:
- da ottobre la traumatologia territoriale non dispone più di
sede propria;
- che l’atto aziendale dell’USL
riassorbe nell’ambito ospedaliero tale U.B.;
- che la direzione USL avrebbe "congelato temporaneamente" la
struttura della traumatologia territoriale, sopprimendo in
conseguenza ogni coordinamento dei centri stessi;
il sottoscritto Consigliere regionale
Interpella
l’Assessore alla Sanità per sapere:
1) se ritenga le scelte dell’USL relativamente
alla traumatologia territoriale compatibili con le indicazioni del
Piano Socio Sanitario e funzionali alla loro gestione;
2) se nell’imminente stagione sciistica verranno
aperti i preannunciati centri traumatologici di Ayas e
Gressoney;
3) con quali risorse professionali verrà garantita la gestione
dei centri traumatologici e quali sorti ha avuto il bando di cui
alla deliberazione USL n. 524 del 26/02/01;
4) qual è la situazione in organico dell’U.B. di
ortopedia e traumatologia.
F.to: Frassy
Président La parole au Conseiller Beneforti, pour la
présentation de l’interpellation dont au point 16 à
l’ordre du jour.
Beneforti (PVA-cU)
La mia illustrazione sarà breve,
perché le domande contenute nell’interpellanza sono
chiare e precise. Devo dire che quando sono venuti ad informarmi
sull’andamento dei centri traumatologici esistenti
sul territorio, mi sono andato a rileggere cosa prevedeva in tal
senso il Piano sociosanitario precedente ed anche quello attuale.
Nell’attuale piano si afferma che, oltre al
mantenimento dei livelli qualitativi raggiunti, c’è
la volontà di potenziare i centri stessi, ma vista la spesa da
sostenere, si dice, occorre passare da una situazione di efficacia
ad alto costo ad una situazione a minor costo, purché della stessa
efficacia. A ciò si arriverà, si dice, tramite
un’opera di razionalizzazione degli interventi, il
recupero delle spese sostenute per prestazioni effettuate a non
residenti e quindi il recupero di crediti da mobilità attiva e,
infine, tramite una campagna di educazione degli utenti e dei
medici, in merito al corretto impiego del servizio stesso.
Assessore, responsabilizziamo pure i medici, avviamo pure le
campagne di informazione dell'utenza, predisponiamo pure le
procedure per il recupero totale dei crediti da mobilità attiva, ma
non rallentiamo l’impegno verso il potenziamento di
questo servizio decentrato. Ricordo che in partenza erano due o tre
i centri traumatologici aperti: c’erano Courmayeur,
Pila e La Thuile, poi se ne sono aggiunti altri; questa è comunque
una domanda dell’interpellanza, quindi ci dirà lei,
Assessore, quali sono stati aperti o sono in via di apertura.
L’allargamento è avvenuto su indicazione
dell’USL, ma anche su richiesta degli enti locali
interessati al turismo invernale ed estivo esistente nelle zone
dove vengono richiesti i centri.
È avvenuta questa estensione perché si è ritenuto necessario
avere sul posto un pronto intervento per chi si infortuna sciando o
cadendo in montagna. Non si comprende allora perché il posto di
primario, di responsabile, di coordinatore, da quando il medico che
era responsabile - non voglio fare nomi - ha lasciato il servizio
il 1° settembre 1998, da quella data non è stato più ricoperto.
C’era un responsabile che oggi non
c’è più, perché è stata dichiarata "struttura
semplice", così si dice, e affidata dal dicembre 1998 alla
dirigenza del "118". Perché allora l’ortopedico che
ha seguito i centri successivamente è stato sostituito, nonostante
le mansioni svolte e il numero delle prestazioni che sono state
erogate? Se questa struttura ha reso bene sul piano
dell’assistenza, visto anche il numero delle
prestazioni, il riconoscimento credo vada anche a chi
l’ha seguita dal 1998 ad oggi!
Assessore, forse non sarà così, ma si ha
l’impressione che vi sia un certo disinteresse da
parte dell’USL nei confronti di questo servizio;
l’aver tolto alla Traumatologia territoriale la sede
che gli era stata assegnata, questo susseguirsi di assegnazione del
servizio fra il "118" e il reparto di Ortopedia
dell’Ospedale, l'eliminazione di qualsiasi
coordinamento dei centri ce lo fa pensare! In sostanza non si
riesce a comprendere come l’USL voglia affrontare il
potenziamento di questo servizio: per tale motivo, al punto 4
dell'interpellanza, le chiediamo quali iniziative intende adottare
per il potenziamento del servizio, dato che lo riteniamo un
servizio territoriale indispensabile.
Président
La parole au Conseiller Frassy, pour la
présentation de l’interpellation dont au point 19 à
l’ordre du jour.
Frassy (FI)
Su questo argomento due interpellanze di due
gruppi differenti dimostrano l’attualità di questa
vicenda e, oltre che l’attualità, dimostrano anche
la preoccupazione che questa vicenda suscita nelle persone che
seguono da vicino le vicende della pubblica amministrazione, in cui
rientra anche la gestione della sanità in Valle. Devo dire che
abbiamo parecchie preoccupazioni su quello che sarà il futuro
prossimo venturo della sanità valdostana, non solo e soltanto per
quelle che sono preoccupazioni che lei, Assessore, penso possa
condividere con noi, di ordine più prettamente economico e
finanziario di "quadratura dei conti", ma anche per
l’atmosfera che si sta respirando negli ambienti
della sanità valdostana.
Abbiamo la sensazione che dopo un momento, in cui forse il pugno
di ferro dell’Assessore aveva riportato un ordine
discutibile, ma che era l’ordine
dell’Assessore, ultimamente nella sanità valdostana
ci sia una situazione che sia abbastanza vicina a quello che è un
quadro di "anarchia strisciante".
Lei sorride, ma io le cito dei fatti. Abbiamo la sensazione, da
attenti osservatori della sanità valdostana, che ultimamente siano
contrastate scelte di responsabilità da situazioni non di tipo
gestionale o politico, ma di tipo personale. Le citerò la vicenda,
che lei ben conosce, del dr. Thiébat per quanto riguarda
l’Urologia, le cito una vicenda che è sulle cronache
di questi giorni, del dr. Cremascoli, altro personaggio noto e
stimato della sanità valdostana, e le cito il nome che il collega
Beneforti - non so per quale pudore - non ha fatto, del dr.
Zimarra. Allora, o qualcuno ci documenta che il dr. Thiébat, il dr.
Pierini, il dr. Cremascoli, il dr. Zimarra - potrei aggiungerne
altri, ma questi sono i casi più noti - sono delle persone
pericolose per la salute pubblica, e che di conseguenza devono
essere allontanati dai posti che ricoprono, perché hanno fatto
danni inenarrabili, oppure va gestita con criteri diversi la sanità
in questa regione o, meglio, in questa USL!
Abbiamo la convinzione che si stia ormai procedendo con una
logica che poco abbia a che vedere con le emergenze - tante - della
sanità valdostana, e allora nel caso di specie siamo sorpresi dalle
scelte che ha fatto l’USL di questa regione, perché
se è vero che la gestione della sanità, dal punto di vista
spicciolo, compete all’ente gestionale,
l’USL, è altrettanto vero che la politica della
programmazione della sanità a livello regionale compete al
Consiglio regionale. E non più tardi di sei mesi fa questo
Consiglio ha dedicato due intere giornate e una nottata ad
approvare le linee guida di quello che viene comunemente chiamato
"Piano sociosanitario per il triennio 2002-2004".
Penso che su tutte le differenziazioni che sono emerse in quel
dibattito, ci sia una linea che in maniera trasversale era
condivisa dal Consiglio regionale, ed era l’esigenza
della territorializzazione, o meglio di una maggiore
territorializzazione dei servizi sociosanitari.
Dirò di più: che proprio su questa condivisione il nostro
gruppo, che ha votato contro a quel documento, non si è sottratto
dall’effettuare delle proposizioni, alcune delle
quali sono state accolte, e fra quelle accolte proprio una
riguardava la valorizzazione dei centri traumatologici sul
territorio. Lei stesso, Assessore, accolse di buon grado in
commissione e in aula questa nostra richiesta!
Com'è possibile allora che una linea politica precisa, una linea
politica segnata anche da altre iniziative, e lo sa il collega
Piccolo, che vive una realtà territoriale sulla quale noi, come
Forza Italia, siamo intervenuti e sulla quale
l’Assessore ha convenuto - mi riferisco al
Poliambulatorio di Châtillon e a tutto quel meccanismo che ad esso
è concatenato con le coincidenze delle auto mediche, eccetera -
come è possibile che l’USL decida di sopprimere nei
fatti un servizio che doveva essere invece valorizzato? Senza voler
gestire la sanità, perché non è competenza di questo Consiglio,
pretendiamo quanto meno che l’Assessore ci spieghi
se questo Piano sociosanitario deve trovare applicazione concreta o
se, invece, è un esercizio di tipo oratorio che svolgiamo in
quest’aula destinato a cadere nel nulla!
Cosa è successo? È successo che ci aspettavamo
l’apertura dei centri traumatologici nuovi di Ayas,
di Gressoney; non sappiamo se, quando e come verranno aperti - e
fanno parte delle domande che poniamo in questa interpellanza -;
apprendiamo invece che i centri traumatologici vengono riassorbiti
dalla gestione ospedaliera, in quanto quelle poche risorse in
organico che coordinavano i centri traumatologici vengono destinate
ad altro incarico.
La cosa più strana, Assessore - e su questo vorremmo delle
precisazioni perché non abbiamo trovato conforto né nella normativa
regionale, né in quella statale, mi riferisco a questo termine che
forse è in linea con le temperature rigide di questi giorni, di
congelamento dei centri della Traumatologia territoriale - la cosa
strana, dicevo, è che l’USL ha congelato i centri.
Siamo convinti che ora possono addirittura essere soppressi, ma
questo deve essere fatto con un atto formale, che noi individuiamo
nell’atto aziendale che, invece, non andava a
sopprimere e nemmeno a congelare i centri.
È legittimo, secondo il parere dell’Assessore,
che un atto epistolare, dunque privo di valore giuridico e
amministrativo, possa disporre un'indicazione che contrasta con
l’atto aziendale e che contrasta ancor di più con il
piano triennale? Con quali risorse professionali andremo a gestire
i centri esistenti di La Thuile, di Courmayeur, di Pila, e i nuovi
centri che dovrebbero essere aperti - perché così lei si era
impegnato discutendo del piano triennale e nella mozione che era
stata presentata poco prima di quel piano triennale - i centri di
Ayas e di Gressoney?
Sappiamo, perché l’atto è di dominio pubblico,
che con delibera n. 524/2001 l’USL aveva bandito un
concorso per la copertura di posti in organico da attribuire
all'unità budgetaria di Ortopedia e Traumatologia e della
Traumatologia territoriale.
Non sappiamo che ne sia stato di quel bando, non sappiamo se
abbia avuto espletamento, se abbia avuto risultati positivi o meno,
per cui chiediamo informazione anche di questo. Queste, in sintesi,
sono le problematiche che noi poniamo in questa interpellanza;
pensiamo che siano delle problematiche che stanno al di sopra della
gestione che lei, Assessore, molte volte evidenzia giustamente,
spetti all’USL.
Noi riteniamo che queste problematiche stiano alla sfera della
decisione politica, che non può essere disattesa da un organo
gestionale: di conseguenza, ci aspettiamo delle risposte precise, a
delle domande precise, su un problema altrettanto "preciso".
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Non avrei citato il dr. Zimarra se già non
fosse stato fatto, per cui lo cito complimentandomi con
l’interessato per la sua capacità "bipartisan" di
interessare sia i Consiglieri delle opposizioni di Sinistra che i
Consiglieri delle opposizioni di Destra. Rispondo puntualmente alle
domande che sono state poste, alcune sono contenute nelle vostre
premesse. I centri traumatologici esistenti sono quelli di Pila,
Courmayeur e La Thuile, ormai da anni; è prossima
l’apertura del centro traumatologico di Ayas, che
sarà gestita direttamente dalla struttura
dell'Ortopedia-Traumatologia e quella di Gressoney-Saint-Jean che
sarà gestita in convenzione con il CTO di Torino: questo dal 22
dicembre prossimo. Si sperava di poter aprire a S. Ambrogio, i
ritardi sono stati nella consegna degli arredi, ma devo dire che
siamo riusciti in extremis a dare copertura a queste due importanti
iniziative. Prossimamente, mi riferisco alla stagione invernale
2002-2003, decollerà il centro traumatologico di Valtournenche e
avremo così completato la rete prevista dal Piano
sociosanitario.
Dal punto di vista organizzativo i centri funzionano per tutta
la stagione invernale, indicativamente dall’8
dicembre al 25 aprile, 7 giorni su 7, dalle ore 9 alle 18.
L’operatività è garantita soprattutto grazie ad un
accordo interaziendale con l’azienda ospedaliera CTO
di Torino e da quest’anno anche con i medici
dell'unità di Ortopedia.
Considerato che il servizio erogato dai centri traumatologici si
colloca nell’area territoriale,
l’azienda ha ritenuto opportuno, in analogia ad
altri servizi di emergenza, di affidare il coordinamento
all’unità budgetaria "118", recuperando una risorsa
a favore dell'unità di Ortopedia al momento carente di personale:
il problema è tutto qui, non c’è nessuna
dietrologia.
Se andiamo a vedere le liste di attesa
dell'Ortopedia-Traumatologia, ci rendiamo conto che è uno dei
settori più carenti dal punto di vista della sala operatoria, per
svariati motivi, ma soprattutto per una carenza di personale, di
cui parlerò. Non è pertanto esatta l’affermazione,
secondo cui la Traumatologia territoriale non dispone più di una
sede propria; in realtà con il trasferimento della struttura
semplice di Traumatologia territoriale nell’unità
budgetaria di Ortopedia si è ritenuto di utilizzare un unico
ambulatorio territoriale di Aosta, vale a dire quello già operante
presso la sede di Via Guido Rey n. 1, destinando ad altro scopo
l’ambulatorio di Via Guido Rey n. 3.
Riguardo alla struttura semplice, devo essere franco:
c’è una forzatura in essere. La struttura semplice è
stata regolamentata, dal momento in cui era stata istituita ad oggi
è stato fatto un regolamento riguardante tutte le strutture
semplici.
Per "struttura semplice" si intende una struttura che ha
un'autonomia funzionale, ha un'organizzazione propria, pur
rispondendo al primario di riferimento. Per essere franchi fino in
fondo, allora, la struttura semplice di Traumatologia territoriale
è una forzatura, è a rischio, perché non ha autonomia funzionale e
non ha personale dipendente.
Questo va al di là delle persone fisiche, su cui non mi
pronuncio perché non è mio compito pronunciarmi, è attività diretta
dell’azienda, è a rischio in base al regolamento, è
stata congelata per non eliminarla, per cui il problema è
esattamente l’inverso da come è stato posto. Questo
il diretto interessato lo sa, mi dispiace che si voglia
strumentalizzare non dico da parte vostra, ma da parte del diretto
interessato, un argomento che è, dal punto di vista procedurale,
elementare. Leggetevi il regolamento della struttura semplice, vi
renderete conto che è una forzatura!
Detto ciò, rispondo all’ultima domanda posta dal
Consigliere. Il concorso, di cui alla deliberazione n. 524/2001, si
è concluso con l’assunzione di un medico, il dr.
Ferrini. Per quanto riguarda l’organico dell'unità
budgetaria di Ortopedia di 11 dirigenti medici e 1 direttore, i
posti coperti in ruolo, oggi, sono 7 medici e 1 direttore. Da qui
la necessità rispetto a 11 più 1 di potenziare quel settore che è
carente, e che non riesce neppure a rispondere adeguatamente ai
turni in Pronto soccorso. I restanti posti sono stati inseriti in
un bando di concorso con deliberazione n. 2386 del 3 dicembre per 6
posti, e sono attualmente coperti da medici in convenzione.
Ritorno su quanto Frassy e Beneforti hanno detto. Se prendiamo
il Piano sociosanitario, al capitolo "urgenza territoriale" si fa
riferimento specificatamente al centro traumatologico, pagina 4628,
si fa la premessa e poi si dice:
"è quindi necessario, a fronte
del mantenimento dei livelli qualitativi raggiunti e di un
eventuale potenziamento dei centri traumatologici, passare da una
situazione di efficacia ad alto costo, ad una di ipocosto ed
isoefficacia, grazie ad un'opera di razionalizzazione di
interventi, ad un recupero delle spese sostenute per prestazioni
effettuate a non residenti, infine ad una opportuna campagna di
educazione degli utenti e dei medici in merito al corretto impiego
del servizio stesso".
Gli obiettivi sono la valorizzazione dei centri traumatologici,
attribuendo ad essi, oltre all’attuale ruolo di
supporto sanitario delle stazioni sciistiche, il ruolo di effettive
strutture di rete sanitaria, finalizzata a decentrare e
decongestionare con appropriata azione di filtro prestazioni
specialistiche oggi erogate impropriamente nella struttura
ospedaliera; ridefinire le tariffe per il rientro finanziario,
pianificare l’eventuale istituzione di ulteriori
centri traumatologici.
Le azioni sono la responsabilizzazione dei medici e
l’avvio di informazione all'utenza, predisposizione
di procedure necessarie al recupero dei crediti della mobilità
attiva.
Cosa significa allora "al di là della terminologia"? Significa -
quando diciamo che vogliamo valorizzare i centri traumatologici,
attribuendo loro un ruolo di effettive strutture di rete sanitaria
- significa che loro devono diventare un qualcosa in più, che va al
di là del centro traumatologico il quale cura solo la
traumatologia. Devono diventare sempre di più un punto di primo
soccorso decentrato - ripeto: di "primo soccorso", perché non
parliamo di pronto soccorso - cosa che è assolutamente
indispensabile nelle vallate laterali da Gressoney ad Ayas, a
Valtournenche, a La Thuile e a Courmayeur, tant’è
che partirà, a giorni, una mia circolare esplicativa indirizzata
alle associazioni volontarie di soccorso per cui, nel momento in
cui si verificasse un'urgenza (e lo diremo anche al "118"), il
primo punto di riferimento - se l’emergenza avviene
nella parte alta delle vallate - dovranno essere i centri
traumatologici di fondo valle, cosa che finora non è avvenuta
perché finora il "118" trasferiva o all’Ospedale di
Ivrea o all’Ospedale di Aosta direttamente i casi
non di stretta competenza traumatologica.
Questa è la volontà del Piano sanitario: ecco perché dico che la
struttura semplice a rischio; è a rischio perché si sta valutando
la possibilità di inserire - nei centri traumatologici che
attualmente sono aperti, tranne Courmayeur, solo nel periodo
invernale - anche i medici di emergenza territoriale (MET) che sono
previsti nei poliambulatori di Morgex dove già ci sono H24, di
Donnas dove ci sono H24, in futuro anche Châtillon H24.
Si sta studiando la possibilità di inserire anche costoro in
appoggio ai medici specialisti di traumatologia con costi molto
inferiori, perché i costi per uno specialista sono di 1.200.000
lire al giorno, per 12 ore di turno, per questa attività di primo
soccorso; il paragrafo dedicato all'urgenza territoriale mira
proprio ad effettuare questa azione di filtro di specialistiche che
oggi sono impropriamente riferite alla struttura ospedaliera.
Questa è la volontà. Non so se riusciremo a realizzarla, perché
l'obiettivo finale sarebbe quello di avere, almeno nei periodi di
punta, i centri traumatologici aperti, anche durante la stagione
estiva, anche se ciò deve essere valutato con molta attenzione in
rapporto alle risorse finanziarie ed umane a disposizione. Di
certo, è più semplice avere medici di emergenza territoriale a
disposizione rispetto a medici traumatologici, perché sono carenti
ovunque, tant’è che dobbiamo affidarci al CTO, la
cui professionalità è indiscussa. Per cui vi invito caldamente a
tralasciare "l’arrière-pensée", perché qui si tratta
di valutare gli aspetti organizzativi e non possiamo inseguire
logiche di altro tipo!
Président
La parole au Conseiller Beneforti.
Beneforti (PVA-cU)
Prendo atto della risposta
dell’Assessore, ma devo dichiararmi del tutto
insoddisfatto. Più che sentire una giustificazione, speravo di
conoscere anche il pensiero dell’Assessore che ne ha
la responsabilità politica, un pensiero molto più approfondito su
un servizio così importante, anche alla luce di quanto prevede il
Piano sociosanitario in materia.
A me dispiace vedere che una unità di base - centri territoriali
di traumatologia, che nel tempo si sono andati estendendo - non
abbia avuto, almeno fino ad oggi, la considerazione che merita. Non
concordiamo su quello che oggi avviene, come non concordiamo - e lo
abbiamo già detto in questa sede, con altre iniziative - su quanto
viene riservato ad altre unità di base, come quella di
Odontoiatria, il Laboratorio di analisi, anche il Pronto soccorso
dell’Ospedale, e, in questo caso, la
Traumatologia.
Si ha l’impressione che da parte sua, Assessore,
ma in modo particolare da parte della Direzione sanitaria
dell’USL, ci sia più interesse ad allargare la
propria influenza che a dare lustro a certi servizi, assegnando ad
ognuno il personale necessario e una direzione confacente, che
assolva ai compiti a cui è chiamata a rispondere. Si tratta, anche
nel caso di oggi, di centri di soccorso decentrati, che devono
essere messi in condizione di funzionare, se vogliamo dare il primo
soccorso.
Come regione di uno Stato che sta ripristinando i ticket anche
sui medicinali salvavita, ci dobbiamo distinguere almeno sul come
affrontare i servizi sanitari, in modo da rendere tutti uguali di
fronte alla salute; ci dobbiamo distinguere impegnandoci a
migliorare quanto già si sta facendo oggi. Infatti, per quanto ci
riguarda, non possiamo accettare che i centri di traumatologia, che
devono essere un nostro "fiore all’occhiello", siano
sviliti nelle loro funzioni, o che sia svilito anche il ruolo dei
medici che hanno prestato e prestano la loro opera in certi
servizi. C’è anche una dignità personale del medico
che lì opera, che ad un tratto si trova trasferito perché, con le
decisioni che vengono prese, la persona che c’era
fino al 1998 ora non c’è più, e poi si va avanti
così: si torna una volta al servizio competente interno, una volta
al servizio di emergenza, eccetera.
Oggi si spende di più e il servizio non migliora: perché? Perché
mancano i medici specialisti, quelli che ci sono se ne vanno,
l’organico non è completo,
l’organizzazione non è razionale! Ma se ci sono
motivi che ritenete validi, aprite un confronto nelle sedi
opportune! Lei dice che qualcuno va a destra e va a sinistra; ma a
chi si deve rivolgere un povero Cristo nel momento che non sa più
cosa fare?
(interruzione dell’Assessore Vicquéry, fuori
microfono)
? le devo dire che io ho mandato qualcuno da lei, anche della
Radiologia, e mi hanno riferito anche quello che lei gli ha
risposto. Non me lo faccia ripetere in
quest’aula?
(interruzione dell’Assessore Vicquéry, fuori
microfono)
? no. Molto cortesemente li ha quasi messi alla porta, ma non mi
fraintenda, "messi alla porta" nel senso delle parole con
educazione, "messi alla porta" in quello che le chiedevano.
Vicquéry, sono gentile anch'io, non faccio nomi, ma mi deve dire:
un povero Cristo a chi si rivolge? Si rivolge là dove può trovare
un appiglio per risolvere il problema che ha e che non è il
problema suo personale, è anche il problema della collettività!
Come dicevo, prima ci sentivamo di avere "un fiore
all’occhiello" con questi centri, mentre oggi si
ritarda di gran lunga perché manca
un’organizzazione, mancano i medici, manca un
impegno più preciso!
Dico che voi dovete entrare nella logica della concertazione
anche per quanto riguarda questo decentramento sul territorio,
perché qui si parla della traumatologia, ma ci sono anche problemi
di decentramento per quanto riguarda i poliambulatori, ci sono i
problemi dei distretti, non è che tutto va a gonfie vele, perché la
deospedalizzazione si attua nella misura in cui i servizi sanitari
del territorio funzionano, e se non si fanno funzionare i servizi
sul territorio, la gente ricorrerà sempre più
all’ospedale!
La deospedalizzazione si attua anche nella misura in cui sono
disponibili culture e competenze professionali, finalizzate allo
sviluppo dell’assistenza territoriale e
distrettuale.
Approfondiremo comunque i contenuti della sua risposta e
dell’USL, ne analizzeremo i contenuti, verificheremo
se corrispondono ai fatti che ci sono stati denunciati: al momento,
devo dire che non corrispondono! Torneremo certamente su tali
problemi, anche se a qualcuno può dare fastidio questa nostra
insistenza, e insisteremo fino a quando i problemi non verranno
affrontati e risolti realmente!
Président
La parole au Conseiller Frassy.
Frassy (FI)
Assessore, siamo insoddisfatti della risposta
e spiegherò, in sintesi, quali sono i motivi della nostra
insoddisfazione. Nell’esordio di questa
interpellanza avevamo sottolineato i due tempi e i due momenti
della sanità, quello politico e quello gestionale, anche perché
questa dovrebbe essere la teoria da applicare alla gestione della
sanità, e lei non ha perso l’abitudine purtroppo di
scendere subito sul livello pratico, ossia sul livello gestionale,
perché la sua risposta è la conferma che la sanità in Valle
d’Aosta la si può gestire anche al di fuori di
quelle che sono le linee politiche di indirizzo scritte.
Non si spiegherebbe altrimenti come sia compatibile e
sostenibile, con quel piano che abbiamo citato - e che lei, oltre
ad aver citato, ha redatto insieme agli uffici e lo ha portato
all’approvazione del Consiglio - come sia
compatibile che venga congelata una struttura che sta sul
territorio, perché penso sia incontrovertibile che i centri sono
elementi della sanità sul territorio, al di fuori
dell’accentramento ospedaliero, come sia possibile
che questi centri che stanno sul territorio vengano gestiti a
livello di responsabilità.
Vorremmo poi capire cosa vuol dire questa "responsabilità" da
chi è il facente funzione del responsabile del "118", che è dunque
struttura preposta a gestire il territorio, e nella sostanza
vengano gestiti nella maniera più caotica, perché lei ha appena
finito di dire che Ayas verrà gestito direttamente dal reparto
ospedaliero, se abbiamo capito bene, Pila e Gressoney verranno
gestiti con medici del CTO in convenzione, La Thuile e Courmayeur a
seconda del bisogno.
Se questa è gestione della sanità sul territorio, non possiamo
che rimanere perplessi, perché questi centri sono la dimostrazione
di come si stia rinunciando anche in tale circostanza a puntare
sulla specializzazione di alcuni settori della sanità valdostana, e
sicuramente la traumatologia potrebbe essere uno di questi settori
per le implicazioni che ha con i movimenti di tipo turistico,
legati alla stagione sciistica invernale.
La sua risposta è allora un giustificare delle scelte
gestionali, che non sono né coerenti con gli indirizzi politici che
questo Consiglio ha dato, né soprattutto coerenti nel loro pratico
articolarsi. Di più, evidenziamo come il dato che lei ci ha fornito
su quel concorso per sei posti sia l’ennesima
dimostrazione del fallimento di una certa impostazione della
politica sanitaria in Valle, perché di quei sei posti in realtà - e
lei lo sa benissimo - non abbiamo portato a casa un medico! Perché
il medico che lei ha citato, dr. Ferrini, stimabile professionista,
è un medico che già operava in Ospedale come precario?
(interruzione dell’Assessore Vicquéry, fuori
microfono)
? perché lei ha parlato di un posto, se sono due posti? la
risposta l’ha data lei, Assessore? sì, ho capito,
c’erano sei posti a bando e ce ne sono altri sei
nuovi, ma sui sei posti a bando il risultato è stato limitato a
quanti, Assessore? Ah, deve essere fatto? È la riapertura per
l’ennesima volta di un bando che era già stato
riaperto! Se i bandi vengono riaperti vuol dire allora che il modo
con cui si gestiscono i concorsi dell’USL continua a
lasciare indifferenti e non appetibili gli interessi professionali
dei medici, che non hanno attrazione a venire ad esercitare in
questa regione la loro attività professionale. Torniamo al vecchio
problema del francese nella sanità, che voi non volete risolvere e
sul quale ci si scontra con la realtà dei concorsi, e chiudo la
parentesi, perché ci porterebbe lontano, ma sicuramente questo è
uno degli elementi che prima o poi qualcuno dovrà affrontare e
risolvere.
Ritornando invece ai centri traumatologici per concludere questa
replica, ci riteniamo insoddisfatti per la confusione con la quale
è stata affrontata la gestione dei centri, per
l’evidenza che i centri sono gestiti in maniera
disomogenea e disorganica, per l’evidenza che la
gestione dei centri non arricchisce di professionalità
l’équipe della Traumatologia
dell’Ospedale regionale in quanto, per massima
parte, è oggetto di appalto esterno, e anche, ma non ultimo, per
quello che è il riflesso economico, perché riteniamo che una
gestione di questo tipo, a prevalente appalto esterno, faccia
lievitare ulteriormente i già alti costi della sanità senza portare
alcun valore aggiunto alla sanità valdostana, che deve operare in
Valle d’Aosta, sul territorio e nelle strutture
ospedaliere di questa regione.
