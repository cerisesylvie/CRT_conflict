Classificazione
EDILIZIA
Edilizia pubblica
ISTRUZIONE PUBBLICA



Oggetto del Consiglio n. 1030 del 24 ottobre 2019 - Resoconto
OGGETTO N. 1030/XV - Interpellanza: "Conclusione della
verifica tecnica in ordine alla realizzazione di una scuola
prefabbricata in Regione Tsambarlet in Comune di Aosta".
Rini (Presidente)
-
Punto n. 43 all'ordine del
giorno. La parola alla collega Spelgatti per l'illustrazione.
Spelgatti (LEGA VDA) -
Dopo aver parlato di un punto
cruciale per il futuro della città di Aosta grazie all'intervento
del collega Distort, finalmente torniamo su un'altra questione
altrettanto cruciale per tutto il tessuto cittadino, quella della
scuola Tzamberlet, e di questa scelta di prendere tutti gli
studenti di Aosta svuotando la città di tutti gli studenti, e di
portarla in una zona periferica dedicata allo sport dove non ci
sono infrastrutture, trasporti e quant'altro. Tutte le
problematiche connesse a questo sono enormi, non scendiamo nella
questione tecnica, ma visto e considerato che dovrebbe essere
arrivata la relazione - anzi so che è arrivata - predisposta dalla
Commissione, ho bisogno di chiedere un po' di cose.
Con deliberazione n. 1364 del 6 novembre 2018 avente per oggetto
"Affidamento verifica tecnica in ordine alla realizzazione di una
scuola prefabbricata in Regione Tzamberlet. Sospensione del
procedimento di gara ai sensi dell'articolo 21 quater, comma 2,
della legge n. 241 del 1990. Prenotazione di spesa e cronoprogramma
di esigibilità" la Giunta regionale - era la Giunta Spelgatti - ha
stabilito, contestualmente alla sospensione della procedura di gara
per la realizzazione di una scuola prefabbricata in Regione
Tzambarlet, di procedere alla verifica tecnica dei presupposti e
degli impatti connessi alla realizzazione della scuola medesima
acquisendo in particolare: a) gli elementi tecnici ed economici,
per valutare i costi diretti e indiretti connessi a soluzioni
alternative a quella di cui alla realizzazione della scuola di
Regione Tzamberlet, rispondenti alle esigenze della programmazione
scolastica di cui alla deliberazione di Giunta regionale n. 572 del
2016, avuto riguardo, in particolare, ai costi effettivi di
ristrutturazione o nuova edificazione dell'ex sede di via Torino
dell'istituzione Maria Adelaide; b) gli elementi tecnici ed
economici, per valutare l'impatto dell'eventuale realizzazione
della scuola di Regione Tzamberlet, avuto riguardo, in particolare,
alla necessità di potenziare la rete dei trasporti di collegamento
alla scuola, al fine di garantire un efficiente servizio per gli
studenti negli orari di frequenza scolastica; c) gli elementi
tecnici ed economici per un raffronto, in termini di vantaggi e
svantaggi comparati, tra le risultanze delle verifiche di cui alle
lettere a) e b), tenuto conto anche dei tempi di realizzazione e
delle esigenze di ricollocazione degli studenti nelle more della
ristrutturazione, programmata o da programmare, degli edifici
scolastici esistenti, anche rispetto alle conseguenze delle
verifiche statiche e sismiche.
Con la medesima deliberazione è stato di conseguenza stabilito
che la suddetta valutazione debba concludersi mediante la redazione
di una relazione da parte di esperti, nella quale dovevano essere
riportati gli elementi sopra precisati, corredati dai necessari
schemi, diagrammi e disegni, da trasmettere alla Giunta regionale
entro 120 giorni dall'affidamento dell'incarico in modo da
addivenire, prima dell'aggiudicazione definitiva dell'appalto, ad
una "motivata" determinazione in ordine al proseguimento della
procedura della gara in corso o, ricorrendone i presupposti, alla
revoca della stessa. Veniva altresì stabilito che il compito di
effettuare la verifica dei punti di cui sopra avrebbe dovuto essere
affidata ad un gruppo appositamente costituito, composto da un
massimo di tre esperti, autonomi e indipendenti, che avrebbe dovuto
operare sotto il coordinamento del NUVVOP, anche per le necessità
connesse al reperimento delle informazioni, dei dati e dei
documenti necessari presso le strutture competenti, all'uopo
integrato dai Presidenti dell'Ordine degli Architetti,
Pianificatori, Paesaggisti e Conservatori e dell'Ordine degli
Ingegneri della Regione autonoma Valle d'Aosta. Sappiamo che questa
relazione conclusiva vi è arrivata e quindi interpellavo
l'Assessore competente per sapere: se l'iter di verifica tecnica si
sia concluso e quali siano le risposte fornite dagli esperti, come
sopra individuati, in relazione ai quesiti di cui alla
deliberazione n. 1364 del 6 novembre 2018; se sia intenzione della
Giunta di portare all'attenzione della Commissione competente la
relazione medesima, al fine di rendere edotti tutti i Consiglieri
su valutazioni così importanti non solo per la città di Aosta, ma
per tutto il territorio regionale.
Dalle ore 11:23 assume la presidenza il Vicepresidente
Distort.
Distort (Presidente)
-
Per la risposta da parte
del Governo la parola all'Assessore Certan.
Certan (AV)
-
Collega Spelgatti, avevamo preso
l'impegno con il collega Aggravi, mi sembra all'ultimo Consiglio di
luglio, di arrivare comunque in Commissione in autunno con il
discorso un po' più ampio sull'edilizia scolastica, di via Torino
in particolare, che lei ha citato nel suo intervento, ma
naturalmente poi anche di Tsambarlet. Solo una precisazione
rispetto al suo intervento: il progetto di Tsambarlet non prevede
lo spostamento di tutti gli alunni di Aosta a Tsambarlet, perché a
grandi linee sarebbero almeno 5 mila - penso lei si riferisse ad
Aosta - considerando i cinque anni delle superiori. La struttura è
molto più piccola, sarebbe una scuola secondaria e sarebbero circa
2 mila studenti. Non sono tutti gli studenti, perché se noi li
consideriamo tutti sono 15 mila. Questo solo per dare una
proporzione.
Prima di rispondere alle domande specifiche che ha fatto,
premetto anche che le attività del NUVVOP relativamente al mandato
della deliberazione che lei ha citato della Giunta n. 1364 del 2018
sono state concretamente avviate solo in data 14 febbraio con la
prima riunione del NUVVOP, poi allargato ai diversi componenti da
lei già declinati, previsti dalla deliberazione della Giunta, tra i
quali gli esperti appunto da parte del Politecnico di Torino, la
cui designazione è avvenuta solo in data 30 gennaio. Il
provvedimento formale di incarico è il n. 1551 del 22 marzo, quindi
la data del 30 gennaio è quella in cui sono stati forniti al NUVVOP
i nominativi degli esperti e dei delegati designati dal
Politecnico.
Ho diviso in due punti le sue richieste. Per quanto riguarda il
primo punto: "
se l'iter di verifica tecnica sia concluso
",
eccetera, gli esperti hanno presentato una prima bozza di relazione
finale ad inizio luglio e su tale bozza si è svolto il confronto
con i componenti del NUVVOP che ha portato ad una bozza conclusiva
trasmessa in data 5 settembre 2019. Quest'ultima bozza è all'esame
del NUVVOP e sono già emersi alcuni ultimi dettagli da sistemare,
ci sono dei numeri e alcune cose che il NUVVOP sta rimettendo in
ordine anche con la Sovraintendenza. Abbiamo preparato la risposta
io e il collega Borrello, congiuntamente, quindi naturalmente anche
con gli uffici delle opere pubbliche. Le risposte date dagli
esperti ai quesiti sono ritenute esaurienti, complete e funzionali
all'assunzione delle decisioni finali da parte degli
amministratori. Si stanno quindi definendo le ultime integrazioni
perché anche il NUVVOP possa chiudere la sua istruttoria sulla
relazione.
Riguardo al secondo quesito che lei poneva "
se sia intenzione
della Giunta regionale di portare all'attenzione della Commissione
competente la relazione medesima
", ho già parlato con il
Presidente della V Commissione per venire in Commissione e parlare
con tutti i componenti riguardo alla programmazione dell'edilizia
scolastica, perché è evidente che Tsambarlet è un punto nodale, la
scelta su Tsambarlet o su via Torino è chiaramente nodale rispetto
a tutta l'organizzazione e alla programmazione che stiamo
predisponendo, ma è chiaramente vincolata alle diverse scelte che
verranno fatte su Tsambarlet e su via Torino. La disponibilità
l'avevo già data. So che le Commissioni stanno programmando i vari
argomenti, è già stato dato mandato alle strutture competenti di
predisporre tutti i documenti necessari che possano consentire alla
Commissione consiliare competente di valutare non solo la relazione
degli esperti, ma tutta la problematica relativa agli edifici
scolastici della città di Aosta, in modo da avere un quadro
esauriente e completo della situazione, anche nella logica di un
futuro dimensionamento dei prossimi anni scolastici, anche per
capire come potrà essere fatto. Tra i mesi di ottobre e novembre -
questa era la risposta che le avevo fornito lo scorso Consiglio -
si potrà quindi avviare il confronto in Commissione consiliare su
tali argomenti.
Come Governo regionale abbiamo preso una prima visione della
prima relazione, della prima bozza; la stiamo valutando in questo
periodo, ma siamo disponibili a venire in Commissione. Per avere un
quadro più ampio, stiamo pure cercando di preparare tutta una serie
di indicazioni che, secondo me, sono fondamentali anche per le
scuole secondarie nel resto del territorio valdostano, su quale
futuro si intende dare, ad esempio. Il fatto di aver effettuato lo
spostamento da Pont-Saint-Martin a Verrès ed avere adesso un grande
polo ha dei vantaggi, sta creando qualche criticità, ma a mio
avviso è importante che anche in Commissione se ne parli e si abbia
la visione generale. C'era e c'è ancora un polo scolastico
importante nella zona tra Saint-Vincent e Châtillon, che però deve
avere una sua dimensione ed è importante fare delle valutazioni in
generale. Chiaramente ci rendiamo conto che Tsambarlet e il nucleo
delle scuole secondarie di Aosta sono importanti.
Aggiungo anche - ma su questo potrebbe essere più esauriente il
mio collega Borrello - che stiamo facendo poi altre valutazioni,
come le prove sismiche, eccetera, che le scuole necessariamente in
qualche modo stanno predisponendo. Le parlavo del dimensionamento
degli istituti scolastici, che come sa è triennale, quindi avverrà
nel 2021/2022, pertanto è importante avere tutto il piano e la
pianificazione per quell'anno scolastico. Siamo in tempo, abbiamo
avviato la programmazione ed è importante per l'edilizia scolastica
avere il quadro anche perché poi, in base alle scuole e alla
predisposizione degli istituti, è chiaro che dipende tutto il
resto, come l'organico delle classi e altro. Pertanto è evidente
che questo è un passaggio che dobbiamo fare, perché poi da lì
dipenderà tutta un'altra serie di azioni.
Presidente
-
Completa la risposta l'Assessore
Borrello. Prego.
Borrello (SA)
-
La collega Certan ha illustrato
bene le tematiche legate alla programmazione scolastica.
La delibera, che se non erro era stata concepita a novembre,
aveva come obiettivo quello di andare ad esplodere l'analisi di
questa situazione. Ovviamente è importante condividere questo
procedimento, anche perché è giusto che tutti i Consiglieri abbiano
accortezza delle esigenze reali dal punto di vista dei numeri e di
tutte le problematiche legate alla programmazione scolastica. Ne
avevamo già parlato, però è giusto anche fare un ragionamento
allargato rispetto al problema delle palestre, dei trasporti, al
problema del recupero di beni di proprietà della Regione quali
quelli dell'istituto "Regina Maria Adelaide", tutta una serie di
considerazioni che devono essere condivise per poi fare una
programmazione scolastica. Inoltre è importante che la decisione
venga presa quest'anno, perché - non ci nascondiamo dietro un dito
- ci sono anche problematiche legate ad una gara d'appalto in
corso, sono tutte cose che devono essere messe sul tavolo, però
decidiamo qualcosa, in modo tale da avere un orizzonte temporale
(il 2023), al fine di dare risposte rispetto alla programmazione
scolastica. Ben venga quindi la possibilità di coinvolgere le
Commissioni consiliari, ma anche il Consiglio intero, perché poi
alla fine come dicevamo precedentemente il lavoro deve essere
coordinato, quindi è sicuramente positivo questo tipo di
ragionamento.
Presidente
-
La parola alla collega Spelgatti per
la replica.
Spelgatti (LEGA VDA) -
Ringrazio i due Assessori per la
risposta, d'altronde questo era un
iter
che avevamo avviato
insieme in Giunta.
Sappiamo benissimo che in relazione a questa scelta della scuola
Tzamberlet ci sono una quantità immensa di problematiche che
avevamo già analizzato all'epoca, e scelte politiche che non sono
state assolutamente lungimiranti e che possono avere delle
ripercussioni negative sulla città estremamente pesanti. Comunque
sia, sono delusa dal fatto - ma non è colpa vostra - di non poter
avere oggi le anticipazioni in relazione all'esito di tutte le
domande che abbiamo posto, visto e considerato che c'è un'ansia da
parte nostra finalmente di sapere che cosa gli esperti ci dicono in
relazione ai quesiti che noi ci eravamo posti nel momento in cui
abbiamo fatto determinate scelte. Aspettiamo ansiosi, ci rivedremo
in Commissione.
Presidente
-
Uno spazio di replica al collega
Lucianaz, cofirmatario dell'interpellanza.
Lucianaz (LEGA VDA) -
È solo per una mozione d'ordine
sulla grafia del francoprovenzale, in quanto vedo assegnato sul
video TZ. Il grafema TZ è stato soppresso da almeno una quarantina
di anni, quindi se scriviamo francoprovenzale è TS; essendo
un'alveolare affricata sorda e non sonora, vi prego di scrivere
sempre TS. Anche Cerlogne all'inizio cominciava con TZ e poi è
modificato in TS.
Presidente
-
Grazie a lei collega Lucianaz. Queste
indicazioni sono gradite trasversalmente dall'intero Consiglio.
