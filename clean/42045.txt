Classificazione
EDILIZIA
Edilizia residenziale
ORDINE PUBBLICO - FORZE ARMATE



Oggetto del Consiglio n. 1000 del 23 ottobre 2019 - Resoconto
OGGETTO N. 1000/XV - Interrogazione: "Effettuazione di
controlli sui contratti di emergenza abitativa in relazione a
segnalazioni di molestie condominiali".
Distort (Presidente) -
Punto n. 12 dell'ordine del
giorno. La parola all'assessore Borrello.
Borrello (SA) -
Intendo avvisare il collega in prima
battuta proprio in virtù del fatto che penso che sia conseguenza di
tutta una serie di accessi agli atti che lei ha formulato e che noi
abbiamo prodotto e in virtù del fatto che io non conosco tutte le
casistiche e tutta la documentazione delle persone che ricadono in
contesti di emergenza abitativa, che io riferisco quanto formulato
dal dirigente competente in quanto si tratta di un procedimento
amministrativo e, di conseguenza, informo il collega delle
informazioni e rispondo ai quesiti che lei ha prodotto.
Innanzitutto, al di là delle questioni che lei ha elencato, c'è un
passaggio legato all'articolo 42, comma 1 lettera f), della legge
regionale n. 3 del 2013, che riguarda i procedimenti di decadenza,
vorrei solo fare solo una specifica dal punto di vista normativo in
quanto c'è un po' di confusione tra i progetti di emergenza
abitativa e i contratti di assegnazione ERP. L'articolo 42 si
riferisce ai contratti di assegnazione e non ai procedimenti di
emergenza abitativa. L'emergenza abitativa è un sostegno temporaneo
di competenza del Comune di residenza, che sottopone la propria
valutazione della pratica del nucleo richiedente al parere della
Commissione per le politiche abitative, che ricordo è presieduta da
un giudice nominato dal tribunale. Se il nucleo viene riconosciuto
in emergenza abitativa, l'Amministrazione regionale individua e
sostiene le spese di un alloggio da assegnare al nucleo, previa
condivisione e sottoscrizione con i servizi sociali di un progetto
di presa in carico. Questo, secondo me, è l'elemento da analizzare,
noi ragioniamo in termini di progetti e non di contratti, i
contratti sono una conseguenza rispetto all'attivazione del
progetto, che, ripeto, è a carico dei servizi sociali,
Amministrazione comunale e Amministrazione regionale. Nel progetto
sono previsti, disciplinati, quindi sempre nel progetto, gli
impegni da parte delle persone coinvolte, quindi ripeto Comune,
assistenti sociali, struttura regionale di edilizia residenziale,
compresi quelli che il nucleo assume con la sottoscrizione del
progetto stesso. Ogni rapporto con il nucleo deve avvenire per il
tramite dell'assistente sociale, il progetto viene monitorato
regolarmente secondo le necessità e di norma due volte all'anno. I
monitoraggi di norma svolti dall'assistente sociale e da un
rappresentante del Comune competente, consentono di verificare la
permanenza oppure il venir meno dei requisiti dell'emergenza
abitativa, fornendo al Comune stesso gli elementi per la propria
valutazione, anche in confronto con l'assistente sociale e la
struttura regionale, per quanto riguarda la proroga o la revoca
dell'emergenza abitativa. Per quanto riguarda invece l'aspetto
legato alle summenzionate segnalazioni, posso dire che proprio a
seguito di queste segnalazioni, è stata convocata un'ulteriore
riunione il 30 settembre, all'interno della quale l'utente ha
formulato delle specifiche risposte; ovviamente, qualora abbia
necessità, le chiederei di formulare una richiesta.
Per quanto riguarda invece il secondo punto: "
quali sono i
presupposti amministrativi della mancanza di proroga...
",
proprio in virtù del fatto che è un progetto di presa in carica - e
quindi non è un contratto - e tale progetto o è prorogato o è
revocato, non esiste una via intermedia... e tutto questo rispetto
a quello che le dicevo precedentemente. Nel caso di specie nel
monitoraggio dell'11 marzo del 2019, che era stato formulato nella
documentazione richiesta con l'ex articolo 116, è stata accertata
la permanenza dei requisiti richiesti e, di conseguenza, la
permanenza fino al 31 dicembre 2019 nel contesto di emergenza
abitativa.
Per quanto concerne la domanda sui controlli in merito ai
contratti sottoscritti, in virtù anche di quello che le ho
risposto, l'attività di controllo sui contratti è continuativa, la
valutazione deve essere fatta invece sui progetti di presa in
carico che, come le dicevo, è in capo all'Amministrazione comunale,
con l'Amministrazione regionale e i servizi di assistenza
sociale.
Mi permetterà, collega, molto velocemente proprio in virtù del
terzo punto... e, secondo me, questo dato le potrà essere utile,
anche perché lei l'aveva attenzionato nel suo precedente percorso
all'interno del Consiglio comunale di Aosta rispetto a questa
tematica... mi permetto allora a questo punto di dare un dato
aggiornato rispetto ai controlli dei dati di emergenza abitativa:
nel 2017 i casi di emergenza abitativa erano 260 di cui - proprio
in virtù del fatto che sono le Amministrazioni comunali - 130 del
comune di Aosta e 130 nelle altre realtà comunali di tutti gli
altri comuni. A questi vanno aggiunti - e so che lei sa di che cosa
sto parlando - quei famosi 76 alloggi, quindi un totale di circa
340 casi di emergenza abitativa nel 2017. Ad oggi nel 2019 i casi
di emergenza abitativa sono 170, così suddivisi: 100 per il comune
di Aosta e 70 nel resto del territorio, più 10 che sono in attesa
di collocazione. Per quanto riguarda i dati del 2017, è un elemento
che rientra nel discorso dei monitoraggi: a circa la metà dei 76
casi del Comune di Aosta, quelli che si aggiungevano ai 260,
abbiamo revocato i contratti di emergenza abitativa; penso che
questo possa essere un dato utile a completamento di un
percorso.
Presidente -
Per la replica, la parola al collega
Manfrin.
Manfrin (LEGA VDA) -
Ringrazio l'Assessore per i dati
forniti che sono interessantissimi, mi permetto di replicare ad
alcune delle affermazioni che sono state fatte appunto dagli
uffici, perché innanzitutto lei sa che io principalmente faccio le
iniziative per segnalare alla macchina amministrativa che ci sono
delle incongruenze. Il secondo punto è che lei dice che c'è
confusione fra emergenza abitativa ed ERP, in realtà a smentire che
vi sia confusione sono gli stessi uffici regionali, che scrivono
nel progetto che bisogna rispettare alcune norme di civile
convivenza, ma vi faccio un pochino la cronistoria. Il 7 giugno
2016 c'è questo primo incontro con questo nucleo relativo
all'emergenza abitativa e appunto si dice che il contratto partirà
dal 15 giugno 2016 fino al 31 dicembre 2016. Oggi quindi siamo
arrivati a circa tre anni di emergenza abitativa, il che mi sembra
un po' incongruente, comunque si dà l'appuntamento per il
monitoraggio - quello di cui parlava lei, collega e Assessore
Borrello -, settembre 2016. Nel contratto, come dicevo, si
evidenzia che il destinatario di questa emergenza deve avere cura
degli spazi della casa garantendo un'igiene adeguata degli ambienti
e un comportamento consono alle normali regole di convivenza tra
vicini, pena la rescissione del contratto, quindi qui c'è la pena
della rescissione del contratto.
Il 14 ottobre, quindi un mese dopo che si diceva: "facciamo il
monitoraggio", c'è pienamente questo monitoraggio, e una cosa
bellissima - purtroppo non posso proprio riassumere tutto - che è
scritta nel documento è che ci si accorda di incontrarsi nuovamente
nel mese di marzo 2017, perché il progetto scade il 31 dicembre
2016. Il progetto che viene stabilito dall'assistente sociale scade
il 31 dicembre 2016 e l'assistente sociale unitamente al dirigente
dice: "ci vediamo a marzo 2017 per la verifica", ma cosa verifichi?
Un progetto che è scaduto tre mesi prima? Mi sembra un po'
un'incongruenza. Ancora: non si incontrano nemmeno a marzo, e già
sono in ritardo, ma il 26 aprile 2017, a 4 mesi dalla scadenza del
progetto, sancendo un nuovo percorso che parte dal 15 giugno 2016,
quindi un percorso retroattivo, ormai si è nel 2017 ma si parte nel
2016. Mi chiedo quindi a quale titolo a questo punto questa persona
occupava l'alloggio se non c'era un accordo, né un progetto che lo
diceva e mi sembra strano poter fare dei contratti retroattivi,
cioè io nel 2017 vi dico: "benissimo, hai rispettato tutti i
requisiti, il tuo contratto parte dal giugno 2016". Mi sembra una
cosa abbastanza strana, ma sono sicuro che questa iniziativa
servirà per evitare che queste cose strane accadano nuovamente. Per
quanto riguarda il monitoraggio di questo progetto, viene stabilita
la scadenza il 14 luglio 2017, con un monitoraggio il 30 giugno
2017. Peccato che ci si vede per il monitoraggio il 17 ottobre
2017, quindi di nuovo 4 mesi dopo che si è decisa la fine di questo
monitoraggio e quindi per altri 4 mesi non c'è un progetto a
supporto di questa emergenza abitativa, si è un po' buttati alla
rinfusa così. La struttura ERP e l'assistente sociale propongono di
prorogare l'emergenza abitativa, dopo che questa è scaduta, dal 15
luglio 2017, di nuovo retroattivamente, al 15 luglio 2018,
concordando di rivedersi a maggio 2018 per il monitoraggio. Di
questo monitoraggio non vi è traccia, ma c'è un nuovo contratto che
parte dal 1° novembre 2017, una data che non si trova da nessuna
parte nei documenti che sono stati forniti e non capisco come il
dirigente possa scrivere che tutto è a posto. Da questo documento
però, dall'ultimo che proroga il contratto fino al 31 dicembre 2019
- e qui arriviamo al nocciolo della questione - si evincono tre
cose molto interessanti: la prima è che gli assegnatari hanno
commesso degli abusi edilizi segnalati a ottobre 2018 e non hanno
provveduto a rimuoverli violando le norme di comportamento, le
stesse ricordate all'interno del contratto; due, che continuano ad
arrivare lamentele sui loro comportamenti degli altri condomini e
ho le lettere di lamentela che sono arrivate e per questo
quest'iniziativa prende corpo da quello; infine si evidenzia come
cosa positiva che il nucleo è collocato in buona posizione per un
alloggio di edilizia residenziale pubblica. Io mi chiedo: ma questa
procedura piena di buchi, di "parto oggi, monitoriamo dopodomani",
poi si monitora sette mesi dopo e va tutto bene, è effettivamente
legittima? Perché non si capisce se si può effettivamente fare
delle regolarizzazioni postume. Ancora: è possibile mettere una
famiglia rispetto alle altre, davanti a tutte relativamente al
problema degli alloggi? Si dice all'interno di un documento di una
famiglia in emergenza abitativa è collocata utilmente in
graduatoria e tutte le altre che sono collocate in graduatoria
utilmente invece che non hanno una casa che cosa devono aspettare?
Qual è il motivo per cui devono aspettare?
Ancora: c'è una famiglia che compie abusi edilizi e reitera
comportamenti sbagliati violando i regolamenti verso gli altri
condomini, a fronte di cinque segnalazioni, e non si procede a
mandarla via. Io quindi direi che vi è una somma di incongruenze,
io mi auguro davvero, lo so, Assessore, che lei, purtroppo, dipende
e non conosce il caso specifico, ma sono gli uffici che se ne
occupano, però io ritengo che con il
focus
su questa
situazione si possa effettivamente fare un po' di chiarezza ed
evitare di utilizzare innanzitutto l'emergenza abitativa come un
parcheggio in attesa che poi magari arrivi una casa, perché o si dà
un parcheggio a tutti quelli che aspettano una casa oppure non lo
si dà a nessuno, l'emergenza abitativa è una situazione
emergenziale, per un momento emergenziale, non una cosa che dura
quattro-tre anni e prorogata di volta in volta.
Secondo: mi auguro che questi comportamenti... che queste
motivazioni di cui appunto chiederò copia... siano assolutamente
soddisfacenti, perché sono già cinque le richieste, le lamentele
che sono arrivate dai condomini e se queste persone, oltre a pesare
sulle casse pubbliche, continuano a reiterare i comportamenti che
non si confanno con la quiete degli altri condomini, che vorrebbero
vivere tranquilli, forse è il caso di rivedere il tutto.
