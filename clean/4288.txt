Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 630 del 15 dicembre 1981 - Resoconto
OGGETTO N. 630/81 - REPERTI DI INTERESSE ARCHEOLOGICO ESISTENTI
NELL'AREA DELL'EX HOTEL COURONNE DI AOSTA. (Interrogazione)
Presidente
-
Do lettura dell'interrogazione del
Consigliere Carlassare:
INTERROGAZIONE
APPRESO che nel corso di scavi nell'area dell'ex Hôtel
Couronne sono stati ritrovati i reperti risalenti al periodo Romano
di notevole interesse archeologico;
RILEVATO in particolare che erano stati riportati alla luce
resti di un tempio Romano risalenti al I secolo dopo
Cristo;
CONSTATATO che, improvvisamente, il 30 novembre 1981
l'Assessore regionale ai Beni Culturali ha autorizzato la
distruzione di gran parte dei resti riportati alla luce;
RILEVATO infine che il tempo lasciato per lo studio dei
reperti è stato eccessivamente limitato;
INTERROGA
l'Assessore regionale al Turismo, Urbanistica e Beni
Culturali per conoscere:
1) per quali motivi si è autorizzata la distruzione di tali
importanti reperti;
2) in che modo si intende salvaguardare e rendere accessibile
agli studiosi e al pubblico i pochi reperti della citata area
finora salvati dalla distruzione.
Presidente
-
Risponde l'Assessore al Turismo,
Urbanistica e Beni Culturali, Pollicini; ne ha facoltà.
Pollicini (DP)
-
Rispondo in analogia con il
comunicato stampa fatto proprio in relazione a valutazioni emerse
in maniera discordante.
In riferimento alla decisione di conservare parte dell'area
dell'ex albergo Couronne vincolata, in seguito alla scoperta di
testimonianze archeologiche di età romana, in gran parte rase alle
fondamenta, ho informato che la decisione di liberare dal vincolo
parte dell'area è stata assunta in relazione a precise valutazioni
dei competenti organi della Sezione archeologica regionale. La
prima proposta era di vincolare un'area corrispondente a due
autorimesse, quindi un'area di cinque autorimesse, e,
definitivamente, un'area di otto autorimesse, con le seguenti
motivazioni fatte dalla dott.sa Mollo, che è la responsabile del
settore archeologico regionale.
Se c'era qualcosa - dice la responsabile della Sezione
archeologica - già all'epoca romana vi è stata una distruzione
razionale ed è stato spogliato il tutto con metodo, probabilmente
perché c'è stato il passaggio dal rito pagano al rito
cristiano.
Del resto - ha affermato ancora la dott.ssa Mollo - dal punto di
vista del reperto conservato, è molto difficile la lettura.
Per quanto concerne la zona che è rimasta vincolata, la
responsabile dell'archeologia regionale ha affermato che la
proposta del vincolo dell'area corrispondente a cinque autorimesse,
quindi spazio ancora più ristretto, soddisfa tutte le esigenze
scientifiche e sono presenti tutte le strutture significative.
In seguito a un'ulteriore proposta della dott.ssa Mollo, si è
allargata la zona da vincolare a una superficie pari a otto
autorimesse. Tale ultima decisione è stata definita dalla
responsabile del Settore archeologico, come la più saggia per la
conservazione di questa testimonianza.
A completamento di quanto detto sopra, a un certo punto, per
dare una definitiva risposta, ho chiesto alla dott.ssa Mollo di
dare un ordine di servizio specifico e preciso al cantiere; e
l'ordine di servizio redatto dalla responsabile dell'archeologia al
cantiere è stato questo: "Si dichiara di conservare quale
testimonianza strutturale dei resti emersi nell'area dell'ex Hôtel
Couronne, parte delle strutture conservate in alzate con posamento
in faccia a vista, lato est; metà dei lati settentrionali e
meridionali e la piattaforma circolare. Le sottofondazioni
dell'edificio rettangolare che non sono state conservate sono state
rilevate e dettagliatamente esaminate, per quanto era possibile
dati i pochi resti conservati. Si osserva che i resti erano
sicuramente ridotti allo stato di sottofondazione e non rimanevano
tracce di alzato. Ciò è rilevabile nelle sezioni che documentano i
vali livelli conservati e le stratificazioni successive all'età
romana".
Questa è la disposizione data al cantiere per iscritto dalla
responsabile dell'archeologia regionale.
Presidente
- Ha chiesto di parlare il Consigliere
Carlassare; ne ha facoltà.
Carlassare (DPROL)
- Mi sia consentito fare una battuta
sull'Assessore Pollicini, perché, quando presenta le varie mostre
d'arte, mi fa dire: "Qui abbiamo un nuovo Lorenzo De' Medici,
protettore delle arti, e magari artista anche lui raffinato".
Oltre questa, che è solo una battuta, voglio far rilevare che
certi interventi, anche se speculativi, sono fatti a volte con
raffinatezza e intelligenza. La ristrutturazione dell'Hôtel
Couronne non può che essere definita invece una ristrutturazione
solo speculativa, visto il costo di mercato di queste aree, degli
alloggi, degli studi che ne deriveranno.
E sono convinto - dal punto di vista personale, perché
tecnicamente non ho la capacità di valutare in termini finanziari -
che un condominio di quel genere, ultralussuoso, avrebbe guadagnato
altro valore se fossero stati incorporati nella sua area questi
ruderi romani, magari non facendo le autorimesse al piano
inferiore. Ci saremmo trovati davanti ad una speculazione raffinata
che ci avrebbe fatto tutti contenti, sistemando le autorimesse da
qualche parte. Secondo me ci avrebbero anche guadagnato
commercialmente.
Noi sappiamo che sono state fatte delle notevoli pressioni un
po' a tutti i livelli nei confronti dei tecnici dell'Assessorato;
sappiamo anche che questi resti erano molto interrati e che non era
sicuro si trattasse di un tempio. Tuttavia sono state scoperte
all'interno delle mura romane delle botteghe precedenti alla
costruzione del tempio, e, in quanto tali, hanno un notevole valore
dal punto di vista storico.
È stata trovata una cloaca intatta, se non per un foro fatto
presumibilmente nel XVII - XVIII secolo, che era ancora tutta da
esplorare, tutta da codificare, ancora tutta da studiare. E se è
vero che i tecnici dell'Assessorato non hanno, giustamente,
affermato con assoluta sicurezza che questi erano reperti
estremamente importanti e significativi, è altrettanto vero che
hanno sempre affermato che bisognava studiarli, approfondire la
loro conoscenza.
Voglio ancora fare due osservazioni.
Forse un paio d'anni fa, mentre venivano fatti dei lavori di
sistemazione dell'impianto di riscaldamento della scuola media "XXV
Aprile", sono stati trovati dei resti di quelle che si presumeva
fossero le terme. È stata bloccata per lunghissimo tempo la
sistemazione dell'impianto di riscaldamento, giustamente, e sono
stati fatti tutti gli studi, tutti gli approfondimenti del caso
necessari, col rischio di lasciare la scuola senza riscaldamento. E
io sono d'accordo che si facciano tutti gli approfondimenti del
caso.
È da rilevare comunque la differenza di comportamento tra un
ente pubblico che fornisce un servizio essenziale come la scuola, e
una speculazione, perché la ristrutturazione del Couronne, per
ammissione unanime, è soprattutto una ristrutturazione, non solo
per il piano in più rispetto a prima, ma per la possibile alzata
del colmo del tetto, ecc.
Si dice, inoltre, che di queste mura romane, soprattutto per
quanto riguarda il tempio, ci siano tracce anche in alcuni scritti
del De Tillier che fa riferimento ad un tempio che si trovava a sud
della Piazza Chanoux, ed invito gli astanti ad andare ad
approfondire questa situazione.
E adesso, Assessore, dico mai io, assolutamente profano, vengo a
sapere queste cose. Vengo cioè a sapere che è vero che ci sono
state delle distruzioni in epoca romana, è vero che il buco nella
cloaca che ha intaccato la struttura della cloaca stessa è stato
fatto due secoli fa, presumibilmente. Vero anche che una parte di
questo muro è stato portato via dalle ruspe, poiché non sono
riusciti a spianare interamente, perché il tentativo fatto dai
proprietari del condominio era quello di far sparire tutto prima
che il problema diventasse di dominio pubblico.
Io sono venuto a sapere tutto questo perché esiste un documento
filmato che conferma tutte le cose che ho detto; un documento
filmato girato da degli amatori che fa la cronistoria e
l'illustrazione dei ritrovati fatta da tecnici e che dice le cose
che ho cercato di dire io, ma in modo più approfondito.
Discute sul fatto che ci sono dei cocci, sulla natura dei cocci,
sulla natura dei pani di argilla presenti in queste botteghe, pani
coatti da un presumibile incendio avvenuto nell'epoca, e dice anche
che le botteghe sono state costruite prima del tempio. Questa è una
scoperta dal punto di vista storico estremamente interessante, in
quanto prima si riteneva che le botteghe fossero solo fuori dalla
cinta delle mura. Il filmato dà una descrizione estremamente
dettagliata di come questa struttura si colloca tra cardini e
decumani; e sulla base di questo documento io ho presentato
l'interpellanza.
Mi dispiace francamente che ci siano state delle pressioni, da
parte tua soprattutto, pressioni o il fatto che tu non abbia difeso
questa scoperta, perché secondo me aveva un notevole valore e
bisognava approfondire fino in fondo la realtà di questi reperti.
Potevano essere effettivamente una valorizzazione della città e una
valorizzazione del condominio, per cui, quando di vuol giocare a
fare il Lorenzo de' Medici, secondo me vale la pena di interpretare
sino in fondo questo ruolo. Per cui il fatto di essere difensori
delle arti non può essere solo una questione televisiva, di
presenziare alle mostre quando vengono inaugurate, ma deve essere
soprattutto un ruolo svolto per difendere dalla mera speculazione
questi elementi che sono una ricchezza per tutta la città e lo
sarebbero stati per tutta la Valle.
Intervento dell'Assessore Pollicini non comprensibile perché
registrato fuori microfono.
Presidente
- Il Consigliere Carlassare nella sua attività
di consigliere deve fare il rodaggio e imparare che questa doveva
essere un'interpellanza non un'interrogazione.
L'interrogazione - ricordiamolo al Consigliere - non può essere
illustrata, tanto meno a posteriori. Il Consigliere Carlassare ha
illustrato la sua interrogazione dopo la risposta dell'Assessore.
Se aveva questa intenzione doveva fare un'interpellanza, in modo
che alle sue affermazioni l'Assessore avrebbe potuto rispondere.
Questa volta, invece, abbiamo capovolto il problema: Carlassare ha
illustrato le sue argomentazioni dopo la risposta dell'Assessore,
che ora non è più in grado di rispondere e di precisare; inoltre il
Consigliere Carlassare ha superato abbondantemente i cinque minuti
che sono disponibili per chi replica alla interrogazione.
Colleghi Consiglieri, l'argomento è importante; ritenete che le
precisazioni dell'Assessore, il più possibile contenute, siano
accettabili? Il Presidente chiede la collaborazione del Consiglio
in questi casi. Il Consigliere Carlassare non ha obiezioni?
La parola all'Assessore al Turismo, Urbanistica e Beni
Culturali, Pollicini.
Pollicini (DP)
- Contesto quanto ha detto il Consigliere
Carlassare. Prima di tutto io mi sono rimesso rigidamente, come
sempre ho fatto, al parere dei tecnici regionali e non degli
amatori, come ha fatto il Consigliere Carlassare. Si tratta di
dichiarazioni ufficiali rese dalla Sezione archeologica in maniera
inconfutabile, e quello che doveva essere conservato è stato
conservato. Lo stesso disegnatore Corni dice che onestamente non si
era illuso sulla conservazione dei resti dell'area ex Couronne
considerato la bassa altezza del reperto; per cui chi ha fatto
delle scelte sono stati solo ed esclusivamente dei tecnici.
Io non ho nessun interesse a sentire altri che non i tecnici,
perché sono coloro i quali hanno il presupposto per essere in grado
di dare dei pareri convincenti.
Addirittura devo dire che la prima richiesta di conservazione
della zona archeologica era di un'area corrispondente a due
garages, successivamente dilatata a cinque garages, e in un terzo
tempo a un'area di otto garages. Però questi sono documenti fatti
dai tecnici, dagli esperti, non da me. Io non ho fatto pressione
con nessuno, sfido chiunque a dimostrare il contrario, anche perché
non è mia abitudine fare pressioni, e non ho nessun interesse né
nello svincolo alberghiero, né nella concessione edilizia, né in
altro: ho ascoltato, come ho fatto sempre, i tecnici.
Il discorso che riguarda il problema delle terme della scuola
"XXV Aprile" è sbagliato. Non è vero che si siano scoperte le terme
nella zona corrispondente all'infossamento delle cisterne del
riscaldamento; è stato trovato il reperto delle terme nella zona
dell'avancorpo previsto per realizzare i servizi all'esterno della
scuola. Sarà meglio essere precisi anche in questa cosa.
Quindi debbo dire, con molta onestà, che l'impostazione di
carattere scandalistico che ha voluto dare il Consigliere
Carlassare non vorrei nascesse da una specie di colleganza politica
con un amatore che è entrato in conflitto con me per un problema di
parcelle. Sarebbe opportuno evitare di essere strumentalizzati da
questi conflitti.
