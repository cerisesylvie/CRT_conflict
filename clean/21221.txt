Classificazione
CONSIGLIO REGIONALE
Attività consiliare d'aula



Oggetto del Consiglio n. 1141 del 9 febbraio 2005 - Resoconto
OGGETTO N. 1141/XII - Rinvio della proposta di legge:
"Interventi per il contenimento del prezzo dell'energia elettrica a
favore delle famiglie residenti in Valle d'Aosta".
Presidente - Ricordo che questa proposta è iscritta per
decorrenza di termini, dopo essere stata assegnata alla II e alla
IV Commissione.
La parola al Consigliere Viérin Marco.
Viérin M. (SA) - Noi richiamiamo il dibattito di quindici giorni
fa inerente alla nostra proposta di acquisizione del restante 51%
della "DEVAL S.p.a.", oggi ancora di proprietà "ENEL", onde poter
gestire in futuro autonomamente anche la distribuzione e la vendita
di energia elettrica in Valle d'Aosta, proposta da noi ritirata a
seguito sia degli impegni assunti dalla Giunta che dalla richiesta
dell'Assessore Marguerettaz di non indebolire la trattativa avviata
con "ENEL", nonché la disponibilità sua e della Giunta di
affrontare l'intero argomento energia elettrica in commissione per
arrivare a presentare in Consiglio un'unica proposta completa e
condivisa.
Rilevato anche che il Presidente della IV Commissione in data 10
novembre 2004 ha richiesto dei pareri tecnici legali, ma 3 mesi
sono trascorsi e nessun parere è stato inoltrato alle Commissioni,
e considerato che l'obiettivo della "Stella Alpina" era ed è quello
di poter far ricadere anche nelle tasche delle famiglie valdostane
i vantaggi "dell'operazione ENEL", condividiamo l'invito ad unire i
nostri sforzi a quelli del Governo regionale per individuare delle
soluzioni legislative funzionali al sostegno delle famiglie e del
mondo economico, che vivono e lavorano in una regione montana come
la nostra con esigenze energetiche decisamente elevate, quello che
ha detto anche la Giunta tramite l'Assessore Marguerettaz sia
durante i lavori del passato Consiglio che in altre occasioni, in
base a queste motivazioni tutto il gruppo "Stella Alpina" ritiene
opportuno di richiedere il rinvio della sua proposta di legge, come
prevede il Regolamento, alle commissioni consiliari competenti.
Presidente - Su richiesta dei proponenti la proposta di legge
regionale n. 45 verrà riassegnata alla II e IV Commissione.
Il Consiglio prende atto, concordando sul rinvio.
