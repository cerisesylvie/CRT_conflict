Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1804 del 23 gennaio 1991 - Resoconto
OGGETTO N. 1804/IX - Utilizzazione di una unità mobile di
controllo della qualità dell’aria.
(Interpellanza)
Presidente: Do lettura della interpellanza presentata dal
Consigliere Riccarand ed iscritta al punto 7
dell’ordine del giorno.
INTERPELLANZA
Preso atto che la Regione Valle d’Aosta e
l’USL sono finalmente in possesso di una unità
mobile di controllo della qualità dell’aria che
permette di effettuare misurazioni sulle concentrazioni di
inquinanti atmosferici, chimici e radioattivi;
Ricordato che nei giorni 17-18 (mercoledì e giovedì) gennaio
1990 una unità mobile del treno verde collocata in Via Parigi, nei
pressi dell’Ospedale regionale, aveva registrato
alti livelli di inquinamento atmosferico ed acustico;
Sottolineata l’opportunità di una rilevazione
anche quest’anno (nei giorni 16-17 gennaio,
mercoledì e giovedì) per avere un raffronto con i dati del treno
verde;
il sottoscritto Consigliere regionale del Gruppo Verde
Alternativo
interpella
la Giunta regionale per sapere:
1) se nei giorni 16-17 gennaio 1991, sono stati effettuati dei
rilevamenti sulla qualità dell’aria in Via Parigi,
nei pressi dell’Ospedale regionale;
2) quali rilevamenti della qualità dell’aria sono
stati finora effettuati dall’unità mobile della
Regione e quali sono i risultati che ne sono scaturiti;
3) come si intende utilizzare, nelle prossime settimane,
l’unità mobile di controllo della qualità
dell’aria.
Presidente
: Ha chiesto la parola il Consigliere
Riccarand; ne ha facoltà.
Riccarand (VA)
: Da alcune settimane la Regione Valle
d’Aosta e l’USL sono finalmente in
possesso di una unità mobile di controllo della qualità
dell’aria, che permette di effettuare misurazioni
sia su inquinanti chimici, sia su eventuali emissioni
radioattive.
Tutti ricordiamo che l’anno scorso, proprio a
metà del mese di gennaio, esattamente nei giorni centrali della
settimana (mercoledì e giovedì 17-18 gennaio 1990), una unità
mobile del "Treno verde", collocata in via Parigi nei pressi
dell’ospedale, fece un rilevamento
dell’inquinamento dell’aria, mentre
altre unità mobili facevano altri rilevamenti
sull’inquinamento acustico in vari punti della
città.
Poiché da quei rilevamenti erano emersi dati preoccupanti sui
livelli di inquinamento presenti in quella zona, ma non solo in
quella, noi riteniamo che, ad un anno di distanza ed in condizioni
sostanzialmente simili come stagionalità, scegliendo anche la
stessa località e gli stessi giorni centrali della settimana, come
in quel caso, sarebbe opportuno eseguire una nuova rilevazione con
il mezzo a disposizione dell’USL, in modo da vedere
quali cambiamenti ci sono stati, che modificazioni sono intervenute
e disporre così di eventuali ulteriori elementi di valutazione.
Con la prima domanda dell’interpellanza,
chiediamo quindi di sapere se nei giorni centrali della scorsa
settimana è stato predisposto un rilevamento in via Parigi, nei
pressi dell’ospedale, per fare un confronto con i
dati rilevati nello scorso anno, anche perché i dati diventano
significativi quando si dispone di loro serie periodiche e non solo
di rilevazioni sporadiche.
Oltre a questo, chiediamo se, da quando la stazione mobile è in
possesso dell’Amministrazione regionale, sono state
effettuate altre rilevazioni sulla qualità dell’aria
e come si intende utilizzare nelle prossime settimane o nei
prossimi mesi questa unità mobile di controllo della qualità
dell’aria, quale campagna di rilevazione è stata
finora programmata e come ci si intende muovere in questo
settore.
Presidente
: Ha chiesto la parola
l’Assessore all’Agricoltura, Foreste
ed Ambiente naturale, Lanièce; ne ha facoltà.
Lanièce (DC)
: Vorrei premettere che mi sembra un
po’ strana e mi lascia piuttosto perplesso questa
interpellanza, visto che il 10 gennaio chiede se sono stati
effettuati dei rilevamenti il 16 o il 17. Penso inoltre che il
Consigliere Riccarand, che era presente alla consegna
all’USL, potrebbe sapere anche altre cose e cioè che
la stazione mobile non viene fatta funzionare
dall’Amministrazione regionale, ma
dall’USL, tramite l’unità operativa
di chimica.
Rispondendo comunque alle domande
dell’interpellanza, posso dire che nei giorni 16 e
17 gennaio non sono state effettuate rilevazioni sulla qualità
dell’aria, in quanto è previsto che i tecnici
dell’unità operativa di chimica
dell’USL inizino il corso di formazione per il
corretto utilizzo del laboratorio mobile a partire da lunedì 21
gennaio. Il laboratorio mobile è stato consegnato
l’11 gennaio, ma per il suo corretto utilizzo
occorre che i tecnici seguano un apposito corso di formazione.
Inoltre si è in attesa di perfezionare tutta la documentazione
(assicurazione e contratto di comodato) che consenta
all’USL di utilizzare quel laboratorio mobile, che
altrimenti non potrebbe circolare.
Le campagne di rilevazione cominceranno pertanto fra tre o
quattro settimane, al termine cioè dei corsi di formazione e quando
sarà stata completata tutta la documentazione amministrativa.
Ricordo inoltre che l’unità mobile viene data in
comodato all’USL, la quale provvederà alla
programmazione della campagna di misura, tenendo presenti le zone
interessate da un possibile maggiore inquinamento, dovuto al
transito autoveicolare, al riscaldamento, alla presenza di
industrie o ad eventuali situazioni di emergenza. E’
ovvio che nel comodato l’Amministrazione regionale
si è riservata la possibilità di indicare all’USL
specifiche campagne di rilevazione.
Presidente
: Ha chiesto la parola il Consigliere
Riccarand; ne ha facoltà.
Riccarand (VA)
: Non è affatto strano che
l’interpellanza sia stata presentata il 10 gennaio
per chiedere se nei giorni 16 e 17 gennaio sarebbero state
effettuate delle rilevazioni, perché si sa che le interpellanze
vengono presentate almeno dodici giorni prima delle adunanze del
Consiglio, affinché possano essere iscritte ai lavori. In ogni
caso, per me era importante poter sapere in Consiglio se, in
concomitanza con le stesse date dell’anno scorso,
sarebbe stata effettuata un’analoga rilevazione. Mi
spiace che non sia stata effettuata, perché avremmo potuto avere un
interessante termine di confronto.
Mi sembra che si proceda con notevole lentezza
nell’attivazione di questi strumenti, che sarebbero
dovuti entrare in funzione da diversi anni. Non so se bisognava
proprio aspettare quindici giorni dopo la consegna del laboratorio
mobile per attivare il corso di formazione. Non era possibile
organizzarlo prima, per avere almeno un paio di tecnici in grado di
far funzionare questi laboratori mobili che sono piuttosto comuni?
La società fornitrice non avrebbe potuto organizzare il corso di
formazione per tempo, in modo da consentire
l’utilizzo del mezzo fin dalla sua consegna? Se ho
ben capito, infatti, sembra che ora abbiamo un mezzo ancora
inutilizzabile. Speriamo comunque che si tratti di un breve periodo
(tre o quattro settimane), come ha detto
l’Assessore, e che si arrivi presto ad attivare una
campagna di rilevazione ben precisa.
Poiché, in seguito ai dati dell’anno scorso, noi
abbiamo una grande preoccupazione per i livelli di inquinamento
determinati dal traffico internazionale attraverso la Valle
d’Aosta, proporrei
all’Amministrazione regionale di chiedere
all’USL di fare subito una campagna di rilevazione
connessa a questo flusso di traffico, per considerarne
l’incidenza rispetto alla nostra realtà cittadina e
regionale. Credo che sia importante ripetere il rilevamento fatto
l’anno scorso dal "Treno verde" nelle stesse
località. Ovviamente non è solo questo il dato da tener presente,
ma può essere interessante esaminare la differenza di inquinamento
tra quelle località, altre zone della città di Aosta ed altre zone
della Valle d’Aosta, per avere dei punti di
confronto e dei dati di riferimento.
Concludo, quindi, sollecitando la più rapida utilizzazione del
laboratorio mobile e chiedendo all’Assessore di
fornire all’USL una precisa indicazione, in modo che
nella prima utilizzazione dell’unità mobile si tenga
presente la nostra necessità di avere dei dati, finalmente nostri,
perché elaborati dai nostri strumenti e servizi, sui livelli di
inquinamento connessi soprattutto al traffico internazionale.
***
