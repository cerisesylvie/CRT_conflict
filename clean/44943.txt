Classificazione
ALPINISMO



Oggetto del Consiglio n. 1778 del 28 luglio 2022 - Resoconto
OGGETTO N. 1778/XVI - Interrogazione: "Valutazioni in ordine
alla scelta di posizionamento di sculture omaggianti grandi
alpinisti sudtirolesi presso la stazione di Punta
Helbronner".
Bertin (Presidente) -
Punto n. 22. Risponde l'assessore
Bertschy.
Bertschy (AV-VdA Unie) -
Il consigliere Lavy chiede se
sia opportuna la scelta di Skyway Monte Bianco di installare sei
sculture in legno per omaggiare i grandi alpinisti sudtirolesi
tirolesi e se le strutture dell'Assessorato allo sviluppo
economico, formazione lavoro erano state contattate da Skyway in
merito all'esposizione di quest'iniziativa, o per avere future
iniziative simili con rappresentazione di opere di scultori
valdostani. Sull'opportunità, dovrei decidere rispetto alla delega:
io sono sia Assessore con delega a Skyway che rispetto al settore
dell'artigianato.
Io immagino e spero che un giovane consigliere veda anche il
rovescio della medaglia, di un'iniziativa come questa.
L'opportunità che Skyway ha colto con quest'iniziativa è di
promuovere una struttura di carattere internazionale quale è, su un
piano di promozione che le ha permesso, attraverso un contatto, che
è quello della Sportler, di raggiungere, attraverso una
community
internazionale, più di 400 mila persone attraverso
la newsletter che promuove quest'iniziativa. L'opportunità è data
da un insieme di fattori. Skyway è chiaro che deve promuovere, in
questo caso l'artigianato locale come tutto quello che riguarda i
prodotti di eccellenza della Valle d'Aosta, ma deve anche guardare
con ambizione a promuovere su un piano nazionale e internazionale,
quello che le permette di farsi guardare da fuori e non solo da
dentro la Valle d'Aosta. Quindi, la visione di chi ha promosso
quest'iniziativa è stata ovviamente questa e non quella di fare
qualcosa contro l'artigianato valdostano, e sotto questo profilo
c'è stata ampia rassicurazione anche agli artigiani che si sono
sentiti direttamente con la presidente di Skyway.
Detto questo, nel giudicare sull'opportunità, è bene ricordare
che Skyway ha al suo interno un
corner
dell'IVAT, che
promuove al Pavillon prodotti dell'artigianato valdostano, che ha
avuto iniziative in questo periodo, per esempio con lo scultore
Siro Viérin, con lo scultore Donato Savin, che sta lanciando
ulteriori iniziative e che ha comprato prodotti dell'artigianato
valdostano per più di 200 mila euro. Quindi, è evidente che nella
visione di Skyway c'è la volontà di sostenere l'artigianato e, allo
stesso tempo, la necessità di promuovere progetti che abbiano un
respiro nazionale e internazionale.
Sul fatto se le sculture siano state interessate, c'è
un'interlocuzione costante che non sempre permette di lavorare
insieme su tutti i progetti, anche perché ci sono iniziative che
hanno velocità diverse. Con Skyway stiamo lavorando alla promozione
della prossima Foire de Saint-Ours, stiamo lavorando al lancio di
alcune iniziative che vorremmo portare alla prossima Foire d'Été,
soprattutto Skyway sta lavorando con IVAT per rilanciare ancor di
più la promozione dell'artigianato valdostano presso le postazioni
di vendita, ma non solo. In più stiamo valutando come promuovere,
anche attraverso l'acquisto di sculture che potrebbero aggiungersi
al lavoro che stiamo facendo sul concorso avviato da due anni,
attraverso iniziative che si potrebbero riferire - e in questo
senso direi che da questa opportunità nasce anche uno spunto per
lavorare su un'idea - a concorsi che riguardino la montagna,
l'alpinismo e le attività che, attraverso un concorso, si potrebbe
fare per promuovere la montagna valdostana in un contesto
internazionale.
Direi che sotto questo profilo si lavorerà in futuro per
migliorare ancora la collaborazione tra Skyway e l'artigianato e
probabilmente per cercare di evitare che iniziative come queste non
vengano spiegate nella maniera giusta, per evitare che vengano
viste in contrasto invece che in una visione più ampia di
iniziative, che servono per promuovere appunto Skyway e tutto
quello che Skyway promuove attraverso la visita a coloro che
possono essere raggiunti, anche perché se uno arriva da fuori per
vedere iniziative che sono state lanciate, ritrova in Skyway la
promozione di tutto quello che riguarda la Valle d'Aosta.
Presidente -
Per la replica il consigliere Lavy.
Lavy (LEGA VDA) -
Assessore, non l'ho vista al cento
percento convinto. È ovvio che c'è il rovescio della medaglia,
siamo tutti d'accordo che non sia un'iniziativa per forza negativa,
però quando uno vede una notizia che sulla Skyway, che è uno dei
principali attori dell'attrattività turistica in Valle, la
disposizione di sei sculture bellissime, per carità, di sei
alpinisti sudtirolesi fatti da scultori sudtirolesi, qualche dubbio
viene. Poi sicuramente questo genere di eventi attrae delle
persone, ma la vera domanda è: conviene a noi fare delle pubblicità
dei diretti concorrenti? Perché il Sudtirolo è comunque un diretto
concorrente della Valle d'Aosta e non so in quali termini noi
riusciamo a spuntarla, se siamo messi a paragone con il
Sudtirolo.
Poi, per carità, ci sono tanti altri fattori per cui la gente
può venire, può apprezzare, però in una regione che, come ha detto
lei, bene o male è patria del legno, la Fiera di Sant'Orso, la
Foire d'Été, è anche la patria dell'alpinismo, basti pensare al
Jean Antoine Carrel per arrivare a Camandona, Abele Blanc; proprio
oggi è l'anniversario dell'ascesa al K2 da parte di Cazzanelli, di
Picco e di Perruquet, quindi congratulazioni a loro. Se in qualche
maniera imparassimo un pochino a valorizzare anche in questo senso
qui magari il nostro alpinismo, sarebbe forse qualcosa di giusto,
corretto; anche perché mi chiedo: in Sudtirolo o da altre parti,
quante sculture valdostane ci sono? Zero! Se si parla di un'ottica
di scambio, va bene, noi ospitiamo delle sculture da fuori, le
nostre sculture vanno fuori, ma se questo scambio non c'è, il
rischio è che questa operazione sia un pochino fare un favore a
qualche concorrente, il dubbio viene fuori, il dubbio viene nella
testa, considerando comunque quanti artigiani ci sono qui in Valle,
quanti giovani potrebbero investire e potrebbero mostrare le loro
opere in vetrine così importanti. Per carità, Assessore, non è
colpa sua in questo caso, però una riflessione sull'opportunità o
meno di questo genere di attività è da fare.
Presidente -
È pervenuta alla Presidenza una risoluzione
che vi è stata inviata e che in seguito metteremo in
iscrizione.
