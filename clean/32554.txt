Classificazione
ATTIVITÀ CULTURALI
TURISMO E INDUSTRIA ALBERGHIERA



Oggetto del Consiglio n. 1239 del 9 giugno 2010 - Resoconto
OGGETTO N. 1239/XIII - Interpellanza: "Programmazione comune
dell'offerta culturale e turistica della Regione da parte degli
assessorati competenti".
Interpellanza
Richiamata la DGR n° 324 del 12 febbraio 2010, con la quale
si approva il programma di massima delle manifestazioni relative
all'anno 2010, attuate dall'Assessorato all'Istruzione e cultura,
che comporterà una spesa presunta di euro 1.345.000,00;
Ricordato che, come riportato in delibera, "le iniziative
estive di cui sopra costituiscono una proposta culturale a
completamento dell'offerta turistica regionale in grado di
rispondere alla domanda di turismo culturale";
Evidenziato il carattere complementare delle due rassegne
estive organizzate dall'Assessorato all'Istruzione e Cultura e
dall'Assessorato al Turismo rispettivamente "Châteaux en musique" e
"Festival internazionale di musica e spettacolo
Musicastelle";
Vista la realizzazione dell'opuscolo
"eventi-evenements-events" per promuovere l'offerta culturale e
turistica dell'Assessorato all'Istruzione e Cultura;
i sottoscritti Consiglieri regionali
Interpellano
gli Assessori competenti per sapere:
1) quali Paesi sono interessati dalla promozione e dalla
distribuzione dell'opuscolo trilingue realizzato dall'Assessorato
all'Istruzione e cultura;
2) se esiste una promozione comune degli avvenimenti
organizzati dai due Assessorati;
3) se, al fine di ottimizzare la spesa, è intenzione della
Giunta procedere ad una programmazione e promozione comune
dell'offerta culturale e turistica valdostana.
F.to: Bertin - Patrizia Morelli
Président
- La parole au Conseiller Bertin.
Bertin (ALPE)
- Questa interpellanza prende spunto da
alcune iniziative promozionali che sono state assunte
dall'Assessorato dell'istruzione per far conoscere le
manifestazioni e gli eventi in programma per il 2010 da parte
dell'Assessorato stesso, quelle iniziative e manifestazioni che
costituiscono, come è riportato nella delibera di approvazione del
programma, una proposta culturale complementare all'offerta
turistica regionale, in grado di rispondere alla domanda culturale
(così riporta la delibera).
Riteniamo molto importante la promozione delle manifestazioni
che si organizzano in Valle d'Aosta, soprattutto quelle di natura
culturale, tanto più quando queste possono avere delle ricadute
turistiche in un momento nel quale il turismo, in Valle d'Aosta...
basta fare un giro in Aosta, non c'è nessuno, evidentemente la
crisi incide ed è necessario far arrivare nuovi turisti: per questo
riteniamo molto importante la promozione. Eravamo rimasti delusi e
sconcertati, la volta scorsa, per quanto ci era stato risposto nel
caso della "Settimana della cultura", dove pur aderendo a questa
importante manifestazione organizzata dal Ministero per promuovere
e valorizzare il patrimonio artistico delle Regioni, la Valle
d'Aosta - unica Regione - aveva, sì, aderito, ma poi non aveva
fornito la necessaria documentazione al Ministero perdendo
un'occasione importante per far conoscere all'esterno il proprio
patrimonio artistico e culturale, e per fare anche del turismo
culturale (sempre che si voglia fare!). Tutto questo ad un costo
molto limitato. Causa incapacità di programmazione, inefficienza e
superficialità, si è persa questa occasione.
Chiusa questa parentesi, torniamo alla promozione del 2010; in
questo caso per promuovere gli eventi e le manifestazioni si è
prodotto un opuscolo trilingue in 26.000 o 23.000 copie che ha come
finalità quella di promuovere queste iniziative. Volevamo perciò
sapere quali Paesi erano interessati alla promozione e
distribuzione di questo opuscolo, prodotto dall'Assessorato della
cultura: questa è la prima domanda dell'interpellanza.
Inoltre, vista la complementarietà di cui parlavamo prima delle
diverse iniziative promosse dai due assessorati, della cultura e
del turismo, abbiamo evidenziato come esempio quello delle due
rassegne estive, organizzate dai rispettivi assessorati: "Châteaux
en musique" e "Festival internazionale di musica e spettacolo
Musicastelle". Fra l'altro, mi è capitato un fatto curioso:
trovandomi all'AIAT, ho notato che i turisti non capiscono quale
sia l'una e quale sia l'altra, chiedono informazioni su una, gli si
risponde sull'altra... insomma, è una situazione piuttosto
ridicola, probabilmente c'è anche una mancanza di promozione
adeguata che crea un po' di problemi e che non è così efficace.
Da questo punto di vista ci chiedevamo se esisteva una
promozione comune degli avvenimenti organizzati dai due
assessorati, e inoltre, se per ottimizzare le spese, perché alla
fine si fa molta promozione di questi avvenimenti, c'era
l'intenzione di promuovere in modo più razionale e comune l'offerta
culturale e turistica in Valle d'Aosta. Grazie.
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Merci, M. le Président.
Il collega Bertin non perde occasione per criticare la
programmazione culturale e tutto ciò che stiamo organizzando...
certamente siamo consci che si può fare meglio, ma siamo anche
consci che stiamo cercando di fare tutto il possibile per
promuovere la Valle d'Aosta da un punto di vista culturale e, per
puntare sul turismo culturale, assieme al collega Marguerettaz del
turismo - non da quest'anno, ma sin dall'inizio di questa
legislatura -, ci siamo coordinati proprio per ottimizzare non solo
i costi, ma anche la promozione. Dirò come questa programmazione si
è svolta già l'anno scorso e anche con quali risultati, non a
nostro avviso, ma sulla base delle presenze (perché noi giudichiamo
ciò che si organizza sulla base delle presenze).
L'opuscolo in oggetto presenta la programmazione culturale
relativa agli eventi estivi curata dall'Assessorato istruzione e
cultura, poi altri organizzano eventi a livello regionale, ma anche
a livello comunale; il nostro primo impegno è stato quello di
coordinarci fra di noi all'interno dell'Amministrazione regionale,
poi con l'Amministrazione comunale di Aosta, poi con gli enti
locali e, infine, con l'AIAT unica che è nata in seguito. Questo
opuscolo è stampato in 23.000 copie ed ha finalità esclusivamente
informative e di orientamento alla fruizione delle attività
culturali: ecco perché non so con che turisti parla lei, comunque
penso che sia abbastanza semplice da capire che una è la
programmazione culturale, l'altra è la programmazione
enogastronomica, e l'altra è la programmazione di "Musicastelle"
con finalità diverse... poi dirò quali sono.
Questa
brochure
parte da aprile; quindi, cercando di
allungare la stagione che solo sul turismo culturale o comunque sul
turismo culturale ha più facilità di allungare la stagione... nel
senso che la stagione si è aperta con Babel, che - sia a detta
degli operatori, sia di chi vi ha partecipato - è stato un evento
con un buon riscontro, e si concluderà con il festival del Medioevo
a fine settembre, anche qui per allungare la stagione con una serie
di eventi non solo nei castelli e nei beni culturali, ma - come
alcuni di voi hanno potuto vedere - con una nuova programmazione al
Teatro romano, che abbina luoghi ed eventi valorizzando il nostro
patrimonio culturale accanto ad eventi di alto profilo
culturale.
Questa
brochure
viene quindi prevalentemente distribuita
sul territorio regionale, ma anche fuori (vi dirò come); però
l'obiettivo è prevalentemente quello di fornire informazioni al
turista già presente sul territorio regionale, grazie alla campagna
promozionale dell'Assessorato del turismo e di sensibilizzazione
condotta da questo Assessorato a livello nazionale ed
internazionale. Quindi i vari assessorati confezionano i prodotti
che l'Assessorato del turismo veicola a livello nazionale ed
internazionale; si tratta di diversi livelli di comunicazione che
necessitano di strumenti di sensibilizzazione ed informazione
diversi: questa è, almeno, la nostra sensibilità. Poi ognuno è
libero di avere sensibilità diverse, ma i ruoli secondo noi sono
ben definiti. Gli opuscoli fuori Valle e all'esterno vengono
distribuiti approfittando del fatto che noi partecipiamo al salone
dei libri, al salone dei beni culturali; sono momenti limitati, ma
che vengono ottimizzati. Per quanto riguarda gli eventi estivi -
l'ho ricordato a più riprese - le nostre presenze, eventi, siti e
mostre... lo scorso anno hanno registrato 327.000 presenze e
quest'anno auspichiamo che le presenze aumentino.
Per quanto riguarda la seconda parte della domanda:
"se
esiste una promozione comune degli avvenimenti organizzati"
,
come dicevo, la promozione attuata dai due Assessorati, cultura e
turismo, è complementare, la rete degli uffici d'informazione
turistica sul territorio veicola l'informazione relativamente a
tutta l'offerta turistica del territorio, compresa quella culturale
offerta dall'Assessorato competente e da altri enti. L'Assessorato
del turismo, nella sua attività nazionale ed internazionale di
promozione del territorio valdostano e dell'offerta turistica
complessiva, propone ovviamente anche tutte le opportunità
culturali presenti in Valle d'Aosta: dai castelli alle attività di
spettacolo o di fruizione straordinaria dei monumenti.
Terza risposta: l'ottimizzazione della spesa e la
programmazione-promozione in quest'ottica... però la programmazione
è già condivisa, come dicevo, sia in termini di differenziazione
dell'offerta, sia in termini di coordinamento della programmazione
durante i mesi estivi, ma non solo; per evitare le sovrapposizioni
abbiamo un calendario unico, come turismo e culturale, coordinato
con i Comuni e con il territorio, quindi non ci sono
sovrapposizioni, a meno che da un punto di vista territoriale non
siano eventi che si svolgono in luoghi diametralmente opposti della
nostra Valle.
L'esempio di "Musicastelle" e "Châteaux en musique", invece,
messe a confronto nelle premesse, va anzi a consolidare quello che
diciamo, cioè mette in evidenza la differenza dei ruoli. La prima
si prefigge, attraverso nomi di richiamo internazionale, di
attrarre turisti che per assistere allo spettacolo decidono di
venire in Valle d'Aosta per un certo periodo, utilizzando il bene
monumentale quale scena dello spettacolo; la seconda, invece,
giunta alla sua quarta edizione, vuole offrire al turista presente
in Valle delle opportunità di svago e di avvicinamento guidato ai
beni culturali, attraverso momenti di sensibilizzazione e di
educazione al patrimonio valdostano (in questo caso il bene
culturale è il protagonista della serata). Sono posti limitati,
quest'anno abbiamo, sempre in sinergia con il turismo, fatto delle
serate di replica dedicate ai clienti degli alberghi, ci sono 150
posti al massimo. Dopo la serata di teatro e di musica ci sono le
visite guidate al bene culturale con informazioni di divulgazione,
e non sono certamente le serate di "Musicastelle", quindi sono
complementari come rassegne ed entrambe meritano una promozione
differenziata.
La pièce teatrale di "Châteaux en musique" e lo spettacolo
musicale diventano occasione di approfondimento della storia della
nostra regione, delle sue origini, visita guidata ai castelli e il
turista che viene ben accolto può usufruire di attività offerte dal
territorio che lo ospita; sicuramente questo turista sarà un
cliente soddisfatto e - noi speriamo - fidelizzato.
La rassegna "Châteaux en musique" sino ad oggi ha registrato
ogni anno il tutto esaurito, è il motivo per cui possiamo dire che
è una formula vincente. Tutto si può migliorare, stiamo cercando
tutti assieme di migliorare, perché siamo consci che si può fare di
più e che i settori sui quali vogliamo puntare necessitano di avere
delle sinergie importanti e su questo stiamo lavorando, ma credo
che non sempre gli aspetti negativi sono prevalenti su quelli
positivi... almeno questo è un nostro punto di vista.
Qui non si tratta di ottimizzare la spesa, nel senso che lo
stiamo già facendo, evitando sovrapposizioni, lavorando in sintonia
per differenziare l'offerta sia da un punto di vista dei contenuti,
che territoriale, che di calendario, cercando di soddisfare
l'utenza che arriva in Valle d'Aosta. Sempre per una logica di
razionalizzazione e di ottimizzazione della spesa, anche la
programmazione al Teatro romano è andata in questo senso: ogni anno
si affittava un capannone che rimaneva tutta l'estate lì, oltre
all'impatto che, sicuramente, quando uno assisteva a delle serate
in un padiglione non si portava un'immagine del Teatro romano
restituito... in questo caso uno assiste ad un evento, ma ha anche
la fortuna di ammirare il nostro Teatro, che è stato in televisione
questa settimana con un'
audience
di circa 2.000.000 di
spettatori, quindi credo che questa sia una promozione molto
interessante. Quest'anno abbiamo progettato, acquistato e costruito
questa struttura sapendo che l'investimento si fa un anno e poi
ogni anno questa struttura viene riproposta, ma l'investimento è
stato fatto una volta sola. Questo per dire che stiamo cercando di
lavorare sull'ottimizzazione non solo dei costi, ma soprattutto
sull'aspetto di coordinarci ed avere un'offerta unica dal punto di
vista turistico. L'offerta culturale è una parte dell'offerta
turistica assieme a quella enogastronomica e a tutti gli altri
aspetti che vogliamo veicolare, quindi sono ruoli istituzionali
diversi.
Président
- La parole au Conseiller Bertin.
Bertin (ALPE)
- Sul fatto che si possa fare meglio, sono
assolutamente d'accordo con lei, e anche sul fatto che ci sono
iniziative positive, non è tutto negativo, non era questo
l'obiettivo dell'interpellanza.
A sentirla, sembrerebbe che l'Assessorato svolga delle funzioni
da pro loco, che si dedichi soprattutto all'accoglienza, quindi un
ruolo piuttosto riduttivo; fra l'altro penso che questi opuscoli
saranno distribuiti nelle AIAT, un po' come da una super pro loco.
Non c'è una promozione comune degli eventi, questo è un dato di
fatto e, a mio avviso, è un uso poco razionale delle risorse perché
bisogna riuscire a vendere un'offerta complessiva della Valle
d'Aosta dal punto di vista turistico-culturale.
Come già detto in altre occasioni, continuo a ritenere troppi
gli eventi e le manifestazioni organizzate: si finisce per avere un
panorama sovraffollato di eventi, basti pensare che in Valle
d'Aosta lo scorso anno sono state contate ben 1.400 manifestazioni
che hanno una matrice in buona parte culturale, sono oggettivamente
troppe.
Così facendo, si sperperano delle risorse che potrebbero essere
utilizzate in modo molto migliore, concentrandole su pochi
importanti eventi e facendone una promozione adeguata, ma forse è
molto più redditizio continuare a coltivare il proprio piccolo
giardinetto e... andare avanti così! Le risorse vengono disperse in
migliaia di iniziative, gestite da svariati soggetti, ognuno dei
quali promuove la sua singola iniziativa, finendo per
autopromuoversi e non raggiungere l'obiettivo, che è quello di
promuovere l'offerta complessiva della Valle d'Aosta.
