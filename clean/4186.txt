Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 528 del 29 ottobre 1981 - Resoconto
OGGETTO N. 528/81 - INTERVENTI CONSEGUENTI ALLA RECENTE
ALLUVIONE IN BASSA VALLE. (Interrogazione)
Presidente
- Do lettura dell'interrogazione presentata
dal Consigliere Pedrini:
INTERROGAZIONE
Dando atto alla Presidenza della Giunta, all'Assessore ai
Lavori Pubblici, all'Assessore all'Agricoltura, ed a tutti i
dipendenti regionali operanti nel ramo dell'immediatezza degli
interventi in merito all'alluvione del 22-23-24-25-26 settembre
1981 in Bassa Valle;
INTERROGA
il Presidente della Giunta per sapere, dopo i primi ed
immediati provvedimenti, che cosa intende fare ed impostare come
lavori, per evitare in futuro il ripetersi, sempre più o meno negli
stessi luoghi, di queste gravi avversità che sfiorano e talvolta si
tramutano in tragedia.
Presidente -
Il Consigliere Pedrini tenuto conto del tipo
di interrogazione, aveva richiesto la risposta del Presidente della
Giunta cui è indirizzata l'interrogazione. Il Presidente della
Giunta, pertanto, ha facoltà di rispondere.
Andrione (UV)
- Come lei sa, lo studio di tutto il
complesso dell'idrografia della Valle d'Aosta è praticamente
terminato. Quanto è stato fatto
... (Voci fuori microfono)
...
quello che è stato fatto finora, dicevo, - e in casi
specifici, in particolare a Fontainemore e a Lillianes dove si sono
avuti crolli ma i paesi si sono salvati - è stato un intervento
prioritario specifico, subito realizzabile perché vi era una
progettazione in materia. A partire dalla prossima campagna, cioè
quella dell'82, si procederà in ogni località per piani di bacino,
cioè ogni bacino fluviale avrà un piano specifico in base al quale
saranno fatti i lavori, che in certi casi potranno continuare anche
per cinque o sei anni. Il piano di bacino potrà dare la sicurezza
che l'intervento idrogeologico fatto, sotto il profilo
dell'organizzazione del territorio è un intervento definitivo.
Per quanto riguarda invece alcuni casi che si sono verificati,
c'è sempre da imparare; nei casi che ho citato adesso e in un altro
anche a Cogne, anche se sembrava che fosse impossibile, vi sono
stati non direi degli errori di progettazione ma degli errori nel
non avere completato prima delle piogge il disagro dei torrenti, in
particolare per quanto riguarda l'isolotto che rimaneva al centro
del Lys a Fontainemore; il non aver avuto il tempo di fare quello
che stiamo facendo adesso col nuovo intervento, e cioè tagliare la
curva del Lys a Lillianes, in sponda orografica sinistra, ha fatto
sì che l'acqua potesse scavare sotto la muratura e di conseguenza
provocare dei crolli. Bisogna però dare atto che su oltre 2000-2500
metri di arginatura, i crolli rappresentano grosso modo 70 metri
lineari.
Il piano di bacino porterà finalmente una certa sicurezza perché
purtroppo, neanche a farlo apposta, in questi ultimi anni ogni
volta che vi è una alluvione cambia il torrente pericoloso: avevamo
avuto i torrenti di Issime nel '73 e nel '78; quest'anno, con il
disagro fatto, questi si sono comportati relativamente bene, ma è
venuto su quel torrente che sembrava perfettamente mantenuto, il
Bouro, e lei ha visto che disastro ha fatto, come un colpo di
ascia, semplicemente perché si è spostato un grosso masso e l'acqua
è stata deviata da questa parte.
Ecco, bisogna dire un'ultima cosa: penso che il Consigliere
Pedrini ne sia perfettamente cosciente, ma dato che mi è stato
spiegato bene quando ho chiesto informazioni in materia, riferisco
che le opere possono difendere certamente i passi e le parti
principali, però non esiste in senso assoluto un'opera che dia la
garanzia del 100%, perché ci sono sempre dei fatti che
accumulandosi costituiscono una certa quota di rischio; noi
cerchiamo di ridurlo al minimo ma un certo rischio esisterà sempre,
specie per un torrente come il Lys che è un colpo di baionetta in
mezzo alle montagne.
Presidente
- La parola al Consigliere Pedrini.
Pedrini (IPLI)
- Ringrazio il Presidente di questa
risposta che è assai esauriente e che ha messo il dito su una piaga
che ormai era in cancrena.
In effetti, quando il Presidente ha parlato del piano di bacino,
ha detto proprio quello che mi aspettavo. Ho voluto che il
Presidente in persona rispondesse a questa interrogazione perché a
lui volevo dire - ed egli mi ha anticipato parlando di questi piani
di bacino - che è inutile fare delle piccole opere come sono state
fatte in passato: non mi riferisco a quelle di arginatura, che sono
state fatte magnificamente bene, e dobbiamo dare atto alla
Presidenza e all'Assessore ai Lavori Pubblici che hanno fatto dei
lavori meravigliosi; però sono state lasciate fuori alcune cose: ad
esempio, a Chichal, c'è un masso che sarà più grosso di questa
camera, che è proprio lì in bilico, pericolante, basta un colpetto
d'acqua che passa di sotto e viene giù distruggendo le tre case che
ci sono sotto e uccidendo gli abitanti. Ora, il concetto che volevo
ribadire - e lei mi ha battuto sul tempo - era questo: quando
facciamo qualcosa, pur sapendo che ci sono degli imprevisti della
natura, dei nostri torrenti e del nostro terreno, cerchiamo però di
farlo definitivamente; purtroppo nel passato, per mancanza di soldi
e non certo di volontà, abbiamo voluto sempre mettere, come dicono
i veneti, "un taccon al buso", e cioè rimediare le varie situazioni
via via che si presentano. Io invece ritengo che se il destino
vuole che una cosa accada, accadrà; ma almeno sforziamoci affinché
i lavori siano fatti come Dio comanda, in modo che la popolazione
interessata possa vivere tranquillamente, senza terrore; come il
Presidente ha detto, se non avessero fatto quei lavori di
arginatura questa volta a Lillianes partiva tutto il paese! Me ne
dà atto, perché ha visto su al Breuil che cosa non è! So che c'è
andato; anch'io me lo sono scarpinato, quindi so tutto! E do atto
all'Assessore ai Lavori Pubblici, Borbey, di essere stato sul
posto, di aver visto come stanno le cose e di aver provveduto nei
limiti del possibile. L'unica cosa che mi dispiace in mezzo a tutto
questo è che qualche volta lei sente la popolazione che la ferma e
le dice che c'è una pala in mezzo alla Dora - e questa volta in
mezzo alla Dora piuttosto che al Lys - che è là, che non fa niente,
che sposta quattro massi e che costa un sacco di milioni, perché
questa è la realtà, senza fare assolutamente niente. Io desidererei
soltanto che l'Assessore ai Lavori Pubblici dicesse a qualche
geometra di controllare ogni tanto queste cose, perché dopo
l'alluvione si sono viste un paio di pale, di cui una enorme, in
mezzo alla Dora, a Pont-Saint-Martin, per tre o quattro giorni che
non facevano assolutamente niente se non prendere dei massi da una
parte e spostarli dall'altra e viceversa quando non ce n'era
affatto bisogno, e magari sarebbero state necessarie da qualche
altra parte! Ora, io capisco perfettamente che l'Assessore è
saltato come un grillo da una parte all'altra per poter tamponare
le falle, però la gente vede certe cose e viene poi a dirle e non
vede il bene che è stato fatto, non vede il sacrificio e i salti
mortali che si fanno, vedono il neo e quel neo viene a macchiare
tutto il resto! Siccome io so che questo non è, e che in questo
speciale frangente è stato fatto tutto il possibile, con materiali,
con macchine e con volontà, cerchiamo di riuscire ad eliminare
questi nei che poi guastano tutto quando bisogna dare atto invece
della realtà dei fatti.
Quindi, concludo dicendo: benissimo ai piani di bacino, li
seguiremo da vicino; ringrazio poi la Presidenza della Giunta e
l'Assessore ai Lavori Pubblici, Borbey, per quanto è stato fatto
per la Bassa Valle, perché questa volta veramente, a parte queste
piccole manchevolezze che non dipendono naturalmente da questo
Governo regionale, è stato fatto tutto quello che era
possibile.
