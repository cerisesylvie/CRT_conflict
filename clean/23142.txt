Classificazione
DIFENSORE CIVICO



Oggetto del Consiglio n. 2412 del 11 gennaio 2007 - Resoconto
OGGETTO N. 2412/XII - Ritiro della mozione: "Sospensione del
provvedimento relativo all'insediamento del nuovo Difensore
civico".
Mozione
Preso atto che, nel corso dell'istruttoria delle domande dei
candidati alla elezione del Difensore Civico della Valle d'Aosta,
non è stato possibile valutare da parte dei Consiglieri regionali
una condanna della Corte dei Conti - Sez. Giurisdizionale della
Valle d'Aosta (Sentenza n. 11/2005) nei confronti del candidato poi
eletto;
Ritenendo necessario approfondire l'incidenza di tale
condanna sia nei confronti della domanda di candidatura, sia nello
svolgimento della futura funzione di Difensore Civico;
Il Consiglio regionale
Impegna
il Presidente del Consiglio a:
1) sospendere il provvedimento relativo all'insediamento del
nuovo Difensore Civico;
2) rinviare gli atti relativi all'elezione del Difensore
Civico alla I^ Commissione consiliare per gli opportuni
approfondimenti.
F.to: Squarzino Secondina - Sandri
Presidente
- La parola alla Consigliera Squarzino
Secondina.
Squarzino (Arc-VA)
- Sulla questione del Difensore civico
siamo intervenuti più volte nel corso di questi ultimi mesi.
Avevamo sollevato la questione della rielezione del Difensore
civico già in fase di "Omnibus", all'inizio dell'estate scorsa,
presentando un emendamento alla legge istitutiva del Difensore
Civico, che chiarisse alcune parti che non parevano chiare. Avevamo
poi accettato di ritirare l'emendamento a fronte di un impegno
preso, in particolare dal Presidente della I Commissione, di
approfondire la questione in I Commissione, cosa che si era anche
formalmente riproposta in seguito all'audizione stessa in
commissione del Difensore civico. Avevamo sollecitato anche tale
discussione in I Commissione, ma non ci è stata data alcuna
risposta, probabilmente non c'era la volontà politica di affrontare
la questione in commissione.
La I Commissione si è per così dire "penchée" sul problema solo
quando è arrivato in commissione il "dossier" con l'istruttoria
delle domande per il Difensore civico; in quel momento avevo
sollevato in commissione 2 questioni: una riguardante la
rieleggibilità del Difensore civico attualmente in carica, l'altra
della partecipazione o meno di dirigenti al bando per accedere al
posto di Difensore civico. Rispetto alla prima questione, cioè la
possibilità di interpretare in modo diverso la legge in base alla
quale era stato sottolineato in sede di istruttoria che esistevano
cause ostative alla rielezione di chi svolgeva in quel momento la
funzione di Difensore civico, seppure all'ultimo momento, la
commissione ha accolto la proposta di acquisire un ulteriore parere
legale che ha consentito ai Consiglieri, nel momento del voto, di
fare valutazioni solo di tipo politico, in quanto dal punto di
vista della legittimità o meno della domanda del Difensore civico
in carica i dubbi potevano essere sciolti. Rispetto alla seconda
questione, ovvero la partecipazione o meno di dirigenti regionali
all'ufficio di Difensore civico, non si è voluto invece procedere
ad un approfondimento. La stessa questione è stata posta in
Consiglio al momento dell'esame dell'elezione del Difensore civico,
ma anche in quella sede non si è voluto accogliere la richiesta di
un approfondimento; fra l'altro non riesco a capire una differenza
di comportamento che, nella maggioranza e nella stessa commissione,
si è avuta nei confronti di 2 organismi ugualmente in scadenza: il
Difensore civico e il Co.re.com., per i quali i Consiglieri di
opposizione avevano avanzato delle riserve e sollevato questioni
che richiedevano un approfondimento. Nel primo caso - il Difensore
civico - si è voluto procedere in tutta fretta, come se si dovesse
concludere il tutto entro il 31 dicembre, non si sa bene perché e
per quale motivo. Nel secondo caso, anche se c'erano dei limiti
temporali di scadenza, si è accettato di approfondire l'argomento,
e si è visto che approfondendo l'argomento, poi mettendo del tempo
necessario per capire le cose, prima o poi una soluzione più
condivisa si può ottenere, ma ci deve essere il momento in cui in
modo molto laico si affrontano le questioni e si esaminano per
approfondirle... poi ci si può dividere sulle risposte da dare alla
questione, ma quello che non capisco è perché non si sia voluto
approfondire la questione, né in commissione, né in Consiglio.
Qual è il problema? Se è opportuno - o non è addirittura
illegittimo secondo alcuni - che svolga la funzione di Difensore
civico un dirigente regionale, e qui voglio ribadirlo fino alla
noia, do per scontato che parliamo di dirigenti regionali
preparati, competenti e professionalmente attrezzati, quindi il
problema non è di tipo personale, assolutamente, ma mi chiedo se è
opportuno che ricopra la funzione di Difensore Civico un dirigente
regionale, vista la funzione che svolge nell'attuale situazione
normativa. Anche stamani, pur nelle grandi discussioni fatte e in
tutti i dati forniti, è emersa ancora una volta la funzione del
dirigente regionale di nomina fiduciaria ed è emersa anche la
differenza rispetto a un dirigente che viene assunto per concorso,
perché quel posto è suo, nel senso che lui ha dimostrato di avere
tutte le capacità per quel tipo di posto per cui ha svolto un
concorso. Pertanto c'è una differenza, oggi come oggi, fra la
vecchia tipologia di dirigente e la nuova tipologia di dirigente in
cui c'è un rapporto fiduciario con l'Esecutivo, e il dirigente
svolge, pur avendo vinto un concorso da dirigente generale, un
incarico di 1°, di 2°, di 3° livello, con incarichi di
responsabilità e remunerazione diversi, a seconda della decisione
del politico. Questa è una scelta della legge n. 45, che noi
abbiamo visto che non va bene, abbiamo visto le storture; abbiamo
visto, anche come gruppo, pur avendo votato quella legge quando
eravamo in maggioranza, di volta in volta le difficoltà e anche i
guai che questa legge presentava, per cui abbiamo anche tentato più
volte di presentare delle leggi emendative rispetto a questa
situazione, perché ci sembra che si debba garantire l'autonomia del
dirigente. Invece, oggi come oggi, la legge n. 45 così com'è
confezionata e il rapporto di lavoro così come viene effettuato,
non garantiscono l'autonomia del dirigente. Questo è sotto gli
occhi di tutti: ogni volta che cambia un Governo, che cambia un
Assessore o un Presidente di Giunta, i dirigenti - tutti bravi,
competenti e preparati - sono spostati da un posto all'altro, a
volte sono premiati e aumentano di livello, altre volte sono
declassati.
In questo momento voglio solo ribadire che questo meccanismo,
che oggi regola il rapporto fra il politico e i dirigenti, è un
rapporto di tipo fiduciario che, di fatto, sottrae autonomia
decisionale al dirigente, nel senso che il dirigente deve garantire
questo rapporto di fiducia e se non lo garantisce più, viene
allontanato...
(interruzione del Consigliere Vicquéry, fuori
microfono)
... non voglio recepire quello che ha detto il capogruppo
dell'Union, perché disturba il ragionamento che sto facendo.
Se poi sfogliamo le delibere tutte le settimane, vediamo che una
settimana sì e l'altra forse anche ci sono dei continui cambiamenti
che rispondono più a logiche di appartenenza politica che a logica
di efficienza amministrativa.
Presidente
- ... collega, mi consenta, le chiederei di
rimanere, per quanto possibile sull'argomento... capisco che lei
l'ha presa "a largo raggio", perché nella mozione non cita le
valutazioni sulla legge n. 45... le chiederei di rimanere
sull'argomento indicato dalla mozione.
Squarzino (Arc-VA)
- Ho fatto un "excursus storico" di
come è, non solo, ma ho cercato, e qui è vero, Presidente, ho
cercato in questo momento di presentare le argomentazioni che avrei
voluto discutere in commissione, avrei voluto confrontarmi in
commissione e non ho potuto farlo, come avrei voluto confrontarmi
l'altro Consiglio e non ho potuto farlo; quindi adesso cerco di
concludere.
Perché facevo questo ragionamento? Non è per far passare il
tempo, ma per far capire che c'è un rapporto fiduciario fra il
dirigente e i responsabili politici dell'Amministrazione. Nel
momento in cui un dirigente, che ha questo legame fiduciario con
uno o più politici, esce dall'Amministrazione e va a svolgere la
funzione di Difensore Civico, che è una funzione di terzietà, una
funzione in cui dovrebbe essere l'arbitro tra quanto fa o decide la
pubblica amministrazione e quali sono invece le esigenze del
cittadino... come si può chiedere oggettivamente che sia svolta una
funzione terza, arbitrale, da un funzionario che, fino ad oggi,
aveva un rapporto fiduciario, che poi dopo 5 anni ritorna - non è
che smetta, è questo il problema, non è che lasci
l'Amministrazione, ma per 5 anni il suo posto viene congelato e poi
ritorna... - e ritorna come dirigente e sarà al 1°, al 2° o al 3°
livello, a seconda del rapporto fiduciario che avrà con il politico
di turno...
(interruzione di un Consigliere, fuori microfono)
... qui non è questione di essere bravo o meno, rifiuto questo,
perché abbiamo visto bravissimi dirigenti che fine hanno fatto!
Adesso non voglio entrare nella valutazione dei dirigenti, ma
voglio analizzare il rapporto fiduciario fra il dirigente e il
politico e mi chiedo se effettivamente questo rapporto fiduciario
che c'era prima e che ci sarà anche dopo, non infici il lavoro che
il Difensore civico è chiamato a fare in quei 5 anni... questo è il
problema che avevamo posto e per questo volevamo che di tale
problema non si discutesse in aula consiliare, ma si discutesse in
commissione, approfondendo i vari aspetti. Questo chiedevamo, e
questo chiediamo ancora con la nostra mozione: che si torni in I
Commissione a ridiscutere la questione.
Cosa abbiamo detto? Proprio il fatto che un dirigente nel suo
lavoro possa... a volte ci sono degli incidenti di percorso dal
punto di vista amministrativo, vi sono alcuni passi che sono fatti
e che hanno delle ripercussioni rispetto alla Corte dei Conti,
allora diciamo: "evitiamo questo, perché ci sono dei dirigenti che
possono avere questi incidenti di percorso nel loro lavoro
amministrativo", diciamo che è meglio non imboccare la strada dei
dirigenti come Difensore civico per evitare questi "eventuali
incidenti di percorso". In questo senso diciamo: "vista la
situazione come si è andata delineando, chiediamo che rispetto a
questa situazione si torni in I Commissione, si analizzi la
questione, poi magari la maggioranza porterà le motivazioni per cui
dirà che hanno ragione, spiegherà perché e vedremo"; noi portiamo
le nostre motivazioni, ma sarebbe più interessante discuterne a
livello di commissione, anche perché c'è tutta una giurisprudenza
che pone l'accento sul fatto che molte volte si può incorrere in
conflitti di interesse proprio in queste commissioni che dovrebbero
essere di terzietà. Una volta nelle commissioni tributarie c'era il
funzionario che partecipava, adesso si dice: "non più, perché non
garantisce una terzietà".
A me interesserebbe che si tornasse in I Commissione, si
rianalizzasse tutta la questione, si individuasse quali sono i
punti che andrebbero evidenziati e cambiati nella stessa legge, se
la legge non è stata chiara in alcuni propositi, dopodiché si
interviene con maggior chiarezza, altrimenti oggi come oggi il
dirigente - chiunque esso sia - che diventa Difensore civico,
rischia di presentarsi con una difficoltà a rappresentare la
terzietà che, invece, dovrebbe rappresentare questo concetto di
arbitro fra l'Amministrazione regionale e il cittadino.
Amministrazione regionale delle cui scelte lui era, fino a pochi
minuti prima, responsabile, giustamente, e difensore, giustamente,
e attuatore e di cui sarà di nuovo, dopo alcuni anni, difensore e
attuatore delle disposizioni. In tal senso penso che questo sia un
elemento di negatività e questa sentenza della Corte dei Conti,
ripeto, questo "incidente di percorso", a nostro avviso dimostra
che se si imbocca questa strada si rischia di nuocere alle stesse
persone che sono bravissime, non dico di no, ma nuocere, perché non
sono messe nelle condizioni di poter esercitare la propria terzietà
con limpidezza e con chiarezza di tutti.
Presidente
- La parola al Consigliere Sandri.
Sandri (GV-DS-PSE)
- Ha detto praticamente tutto la
collega Squarzino; volevo solo fare una brevissima riflessione
sulle motivazioni che mi hanno spinto a firmare convintamente
questa mozione, ed è l'articolo 3 della legge regionale che
disciplina il funzionamento dell'ufficio del Difensore civico,
quando si dice che
"il Difensore civico è scelto fra cittadini
italiani che offrono la massima garanzia di indipendenza e di
obiettività"
. Allora un briciolo di antefatti: appena poche ore
dopo la nomina dell'attuale Difensore civico "in pectore", non so
se sia stato già nominato o meno, mi è stata segnalata da parte di
alcune persone la sentenza n. 11/2005, già citata dalla collega,
con cui il candidato veniva condannato in prima istanza dalla Corte
dei Conti, Sezione giurisdizionale per la Regione autonoma Valle
d'Aosta, al pagamento della somma di 4.500 € alla Regione autonoma
Valle d'Aosta...
Presidente
- ... collega, mi consenta, questi sono anche
dati sensibili, lei ha pienamente la facoltà di esporli, qui... se
lei mantiene questa impostazione chiedo la seduta segreta...
Sandri (GV-DS-PSE)
- ... faccio una piccola premessa:
questi li ho tirati giù da Internet, quindi erano accessibili a
qualunque persona. Comunque se lei preferisce la seduta segreta,
non ho alcun problema... vedete voi, mi fermo qua, mi rimetto al
giudizio del Presidente.
Presidente
- ... prego, continui Consigliere Sandri.
Sandri (GV-DS-PSE)
- Dicevo che l'ho tirata giù da
Internet... 4.500 € e in questa sentenza - che credo, fra l'altro,
pubblica - si evidenziano dopo anche dei ragguardevoli
riconoscimenti, ad esempio si parla di un funzionario diligente ed
esperto, quindi non c'è nulla di personale, però la mia riflessione
è che in questa situazione il concetto di obiettività è messo in
discussione: questo mi è confermato da una lettera che ho ricevuto
insieme alla collega Squarzino dallo stesso incaricato nominato dal
Consiglio regionale come Difensore civico, in cui annuncia:
"Faccio comunque rilevare che con atto depositato in data 21
dicembre 2005 ho proposto appello avverso la citata sentenza
dinanzi alle sezioni centrali della Corte dei Conti e che il
giudizio non è ancora stato definito".
Ho l'impressione che
questo è un elemento, essendo una causa pendente fra questo
nominato e l'Amministrazione regionale come causa in essere, che è
sicuramente qualcosa che contrasti con l'obiettività e
l'indipendenza di giudizio che è, come prevede l'articolo 3,
l'elemento essenziale che il Difensore civico deve presentare.
Essendo questo elemento stato nascosto alla commissione e al
Consiglio regionale, in quanto faccio presente che nel "curriculum
vitae" - e qui non citerò le disposizioni precise, ma si citano
degli incarichi durati 8 mesi, 9 mesi, in tutti altri settori che
non quelli della pubblica amministrazione, ma settori di attività
private o di esercizi pubblici di tutt'altro genere - il candidato
avrebbe dovuto far conoscere al Consiglio regionale questa cosa,
proprio per dimostrare che era indipendente e oggettivamente
obiettivo nella questione. Proprio il fatto che non lo abbia messo
all'interno del proprio "curriculum" mi sembra che non gli dia
quella serenità di giudizio che è indispensabile per avere un
comportamento indipendente e obiettivo. Queste sono le mie
motivazioni e sono motivazioni che sottopongo al Consiglio
regionale.
Presidente
- Dichiaro aperta la discussione generale.
Per quel che mi concerne, permettetemi di fare 2 considerazioni.
Mi corre l'obbligo di formulare delle precisazioni riguardo alla
procedura seguita per l'elezione del Difensore civico, da cui
risulta che è stata condotta in assoluta ottemperanza alle
disposizioni della legge regionale 28 agosto 2001, n. 17. Vorrei
far rilevare che le modalità per l'elezione del Difensore civico
sono disciplinate unicamente dalla citata legge regionale n.
17/2001, che, all'articolo 3, individua i requisiti di cui deve
essere in possesso il candidato per ricoprire tale incarico e,
all'articolo 7, stabilisce le cause di ineleggibilità e di
incompatibilità relative alla carica. L'avviso per l'avvio della
procedura, pubblicato sul Bollettino ufficiale della Regione n. 35
del 22 agosto 2006, ha indicato in modo chiaro quali dovevano
essere i contenuti delle proposte di candidatura e, quindi, la
documentazione che doveva essere prodotta dai candidati,
riproducendo ovviamente, sia per quanto riguarda i requisiti, sia
per quanto riguarda le cause di ineleggibilità ed incompatibilità,
le norme della legge regionale n. 17/2001.
Vorrei far presente che la Segreteria generale del Consiglio ha
provveduto, ai sensi dell'articolo 4, all'accertamento del possesso
dei requisiti indicati all'articolo 3 della predetta legge, e che,
dalle verifiche effettuate sia in base alle dichiarazioni contenute
nella proposta di candidatura, sia con l'acquisizione di
certificati per valutare l'assenza di condanne penali, è risultato
che il Dott. Curto possiede tutti i requisiti di cui all'articolo 3
suindicato. Vorrei ancora sottolineare che la legge regionale n.
17/2001 prevede, quale requisito, l'assenza di condanne penali,
mentre la legge stessa non menziona l'assenza di condanne emesse
dalla Corte dei Conti quale ulteriore requisito per l'elezione alla
carica di Difensore civico. Ne consegue che non esiste alcun
obbligo per i candidati di dichiarare la sussistenza o meno di
sentenze emesse a loro carico dalla Corte dei Conti, né la
sussistenza di eventuali provvedimenti di qualunque altra natura a
loro carico, né si può contestare al candidato alcuna omissione
nell'ipotesi in cui la comunicazione relativa alla sussistenza di
un tale tipo di condanna non sia stata effettuata; tanto meno si
può ravvisare un difetto di istruttoria relativamente all'omesso
accertamento in questione, in quanto tale requisito non è previsto
dalla legge e le sole verifiche che occorre effettuare sono state
quelle richieste dalla legge stessa. Vorrei dire che ulteriori
verifiche potrebbero anche risultare anche motivo di aggravio del
procedimento.
Si rileva infine che alcuna rilevanza indiretta potrebbe essere
attribuita ad un'eventuale sentenza di condanna della Corte dei
Conti in quanto, rispetto ai parametri dell'indipendenza e
dell'obiettività menzionati dalla legge regionale n. 17/2001, un
provvedimento di responsabilità amministrativo-contabile non ha
alcuna incidenza o riflesso anche solo indiretto. Vorrei ribadire
pertanto che l'istruttoria è stata svolta correttamente, in quanto
il Dott. Curto, nel presentare la proposta di candidatura, ha
ottemperato sia agli adempimenti previsti dal bando pubblicato sul
Bollettino ufficiale, sia a quanto stabilito dalla legge, e le
verifiche degli uffici sono state condotte in ottemperanza alla
legge stessa. La deliberazione adottata dal Consiglio regionale
nella seduta del 20 dicembre scorso è pertanto assolutamente
legittima e pienamente efficace.
Secondo aspetto: per quanto concerne, quindi, la richiesta di
sospensione, da parte del Presidente del Consiglio, del
provvedimento relativo all'insediamento del nuovo titolare ed il
conseguente rinvio degli atti alla I Commissione consiliare, vorrei
ricordare che il Presidente del Consiglio ha l'obbligo di
provvedere ad un adempimento di ordine amministrativo, quale quello
di insediamento del nuovo Difensore civico, che si configura come
mera esecuzione di un provvedimento adottato legittimamente dal
Consiglio regionale e che risulta pienamente efficace. Un eventuale
provvedimento di sospensione dell'efficacia o dell'esecuzione
dell'atto non può essere adottato, ai sensi di legge, che dallo
stesso organo che lo ha emanato, ossia dal Consiglio regionale,
tenendo presente che l'elezione del Difensore civico avviene, ai
sensi della legge regionale n. 17/2001, a maggioranza qualificata e
che, pertanto, anche un eventuale atto di sospensione dovrebbe
essere adottato con la stessa maggioranza qualificata.
Non è quindi corretto che, con un atto politico quale la
mozione, il Consiglio regionale impegni il Presidente del Consiglio
a sospendere l'efficacia del provvedimento, poiché, a rigore, la
sospensione dovrebbe essere disposta dal Consiglio stesso con un
proprio provvedimento avente la stessa natura e forma giuridica
dell'atto che si vuole sospendere, sospensione che - voglio
ribadire ancora una volta - potrebbe essere disposta solo in
presenza di gravi ragioni, e non - si ritiene - nel caso in
questione, in cui si è in presenza di un atto assolutamente
legittimo e pienamente efficace: queste erano le precisazioni per
quello che mi concerne.
La parola al Consigliere Sandri.
Sandri (GV-DS-PSE)
- Mi permetto di contestare la sua
interpretazione, per quanto ne abbia apprezzato il tono garbato e
corretto, ma ci sono 2 dati che non condivido e quindi voglio
presenziare ai colleghi. Il primo è legato all'atteggiamento: non
credo che spetti a lei, Presidente, ma a tutto il Consiglio di
decidere se, ai fini della compatibilità con quanto dice il dettato
della legge, cioè che il 1° requisito, la massima garanzia di
indipendenza e di obiettività, sia o meno garantito dal
"curriculum" del candidato e attuale Difensore civico... questa è
una questione che spetta al Consiglio regionale, che deve valutare
se tale dato - di una condanna in 1° grado avuta a livello della
Corte dei Conti della Valle d'Aosta - sia influente o meno su
questo giudizio. Questo è un elemento che non è stato dato al
Consiglio, sarà il Consiglio stesso - noi chiediamo questo - che si
esprimerà; quindi chiediamo che si torni in commissione, che si
valuti se questo elemento garantisca o meno l'obiettività e
l'indipendenza del soggetto in questione. Credo che sia un elemento
importante, sarebbe stato atteggiamento prudenziale... qui mi
rimetto alle "lezioni" dell'Assessore Marguerettaz, che giustamente
dice, quando si redige un bilancio, bisogna avere un atteggiamento
prudenziale e si vanno a mettere le poste magari un po' più
abbondanti a fronte di coperture di possibili danni. Qui credo che
il Presidente del Consiglio avrebbe dovuto avere un atteggiamento
più prudenziale e dire: "va bene, per quanto riguarda l'atto di
revoca, deve avere un determinato tipo di procedura e andremo a
valutarla, ma per quanto riguarda la commissione credo che la I
Commissione debba tornare su questo ragionamento per poter valutare
questo dato", quindi audire la persona, farsi dare un parere
legale... questo è un atteggiamento prudenziale!
Non credo che nessuno, qui dentro, singolarmente, abbia il
potere di prendere questa decisione, quindi la invito a trovare un
modo formale, perché, indipendentemente dalla nomina...
Presidente
- ... ma non spetta a me, lei sta citando me,
non è un mio potere quello che lei sta citando, lei sta facendo
volutamente confusione, non è mia competenza disporre un atto di
questo genere, spetta al Consiglio!
Sandri (GV-DS-PSE)
- ... ho capito, ma lei ha dato un
giudizio, ha già dato la sentenza: ha escluso che questo possa
incentivare... lo ha detto lei, non l'ho detto io!
Dico che questo è un giudizio che deve venir fuori dal Consiglio
e mi sembra che lei sia d'accordo, quindi credo che si possa
trovare, eventualmente sospendendo il Consiglio, un modo per
identificare un metodo per cui, al di là del problema della
sospensiva della nomina, che capisco dalle cose che ha detto, che
non ci siano oggi le questioni formali per poterla realizzare, si
metta il Consiglio nella condizione di fare una valutazione se
questi elementi nuovi, che sono insorti dopo la sua nomina, possano
essere lesivi dell'indipendenza e dell'obiettività. Questo per un
semplice motivo: se uno ha una causa in corso, non vive sereno,
soprattutto non vive sereno nel momento in cui una delle parti di
questo procedimento è una di quelle parti che entrano in un
procedimento come questo, di una nomina. Credo che tali valutazioni
siano discutibili, ma abbiano un loro fondamento.
Lei esprime un altro concetto... benissimo! Chiedo solo che si
trovi il modo, con una sospensione, di modificare la mozione, in
modo da arrivare a un testo che consenta al Consiglio regionale, io
propongo a livello di I Commissione, di poter rivalutare questi
nuovi elementi; poi, attraverso i dati acquisiti a livello legale,
di poter prendere decisioni che sarà opportuno prendere, oppure non
prendere alcuna decisione, perché la questione sarà risolta con dei
pareri, che siano però circostanziati e sufficientemente motivati:
chiedo semplicemente questo.
Presidente
- Consigliere Sandri, da un punto di vista
procedurale ho qualche difficoltà, perché la discussione generale è
chiusa; pertanto mi trovo nell'impossibilità di modificare la
mozione. Se però vi è una richiesta di sospensione per discutere,
nessuna difficoltà.
La parola al Consigliere Sandri.
Sandri (GV-DS-PSE)
- Chiedo la sospensione per 5 minuti
del Consiglio, per valutare la presentazione, insieme, di una
risoluzione che raccolga questa parte del ragionamento.
Presidente
- La parola al Consigliere Ottoz.
Ottoz (UV)
- Volevo solo dire che la dotta disquisizione
del collega Sandri, seguita dalla sua esposizione sugli aspetti
giuridici, potrebbe essere sufficiente perché il Consiglio si
esprima, senza stare a fermare il Consiglio.
Presidente
- Condivido, non ho mai negato una sospensione
di 5 minuti, quindi il Consiglio è sospeso per 5 minuti.
Si dà atto che la seduta è sospesa dalle ore 16,24 alle ore
16,52.
Presidente
- Riprendiamo i lavori.
La parola alla Consigliera Squarzino Secondina.
Squarzino (Arc-VA)
- Credo che anche una discussione così
molto franca e seria che è avvenuta in commissione, abbia portato
alcuni elementi di riflessione.
Avremmo voluto che questi ragionamenti si fossero fatti fin
dall'inizio, con calma, in commissione, in modo che effettivamente
ci si potesse confrontare e analizzare le varie motivazioni. Ci
spiace che non sia stato dato il tempo precedentemente, comunque,
stante così la normativa, e stante la procedura che è stata
attuata, prendiamo atto che non è possibile, è inutile che torniamo
in commissione. Ci siamo resi conto però che la stessa legge ha
posto in questo percorso una serie di problemi... forse bisognerà
riflettere su questi problemi, bisognerà valutare come è stato
fatto per il Co.re.com. se ci sono delle modifiche da fare e delle
osservazioni ulteriori da fare... stante così le cose, ritiriamo la
mozione.
Presidente
- La mozione di cui al punto n. 38 dell'ordine
del giorno è ritirata.
Il Consiglio prende atto, concordando.
