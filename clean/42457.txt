Classificazione
EDILIZIA
Edilizia residenziale



Oggetto del Consiglio n. 31 del 4 novembre 2020 - Resoconto
OGGETTO N. 31/XVI - Interpellanza: "Intendimenti in merito al
modello organizzativo in materia di edilizia residenziale
pubblica".
Bertin (Presidente) -
Possiamo passare al punto 15
dell'ordine del giorno. Per l'illustrazione il collega Baccega.
Baccega (PA) -
L'interpellanza è abbastanza chiara e
nasce sulla base di alcune risposte che non sono pervenute nel
Consiglio scorso, in occasione dell'intervento di replica da parte
del Presidente rispetto alla collocazione delle politiche della
casa e dell'edilizia residenziale pubblica, ovviamente nel quadro
dell'organigramma che avete studiato e approfondito.
Come è noto le disposizioni per le materie di politiche
abitative sono regolate dalla legge 3 del 2013 con tutte le
successive modifiche e interventi vari, dove delibere di Giunta
applicative delle norme che modificavano sono andate a creare un
caposaldo normativo piuttosto importante e significativo. È una
legge che determina nelle diverse categorie di intervento una
pianificazione della casa che negli anni è stata fatta ed è stata
fatta bene: l'edilizia residenziale pubblica, l'edilizia
convenzionata, i finanziamenti per la prima abitazione, il recupero
del patrimonio edilizio esistente, il sostegno alla locazione,
interventi per le categorie sociali, dall'emergenza abitativa fino
alla collocazione nel centro di prima accoglienza.
In realtà, dopo aver presentato l'interpellanza, ci è venuta in
soccorso la delibera n. 1076 del 23 ottobre che definisce le
competenze della nuova struttura macro dell'Amministrazione
regionale, prevedendo che la Struttura diritto alla casa e sostegno
al recupero del patrimonio edilizio abitativo e privato sia in capo
all'Assessorato opere pubbliche e alle finanze, mentre sotto il
controllo dell'Assessorato alla sanità e politiche sociali viene
collocata la Struttura contrasto al disagio abitativo.
Quello che ci preme conoscere oggi è proprio il modello
organizzativo che deriva da questa suddivisione: come sarà gestita
la problematica del personale? Perché vi assicuro che il personale
è molto, ma molto preoccupato.
In che tempi si pensa di arrivare a una efficiente operatività
con questo stravolgimento e cambiamento per l'attività delle
strutture, che sono già in forte difficoltà e in parte bloccate per
molti mesi per effetto dell'impossibilità di approvare atti se non
indifferibili ed urgenti, con l'aggravante della discrezionalità;
atti di una Giunta regionale che era composta da cinque
amministratori addirittura in regime di
prorogatio
.
Questo è il tema ed è una preoccupazione, perché riteniamo che
l'Assessorato ai lavori pubblici così degradato, senza avere un
riferimento, un assessorato che è stato negli anni un elemento
forte, un caposaldo importante di questa amministrazione, non vede
un riferimento politico univoco, ma una sorta di assessore
part
time
che mi rendo conto possa creare qualche problema. I
rapporti che quel tipo di assessorato deve avere con le consulte
dei lavori pubblici e della casa, con gli Ordini, con le imprese e
soprattutto gli obiettivi: sono gli obiettivi casa da una parte,
difesa del territorio, manutenzioni delle strade. Il peso
importante di quell'assessorato viene in qualche modo lasciato da
parte. Aspetto una risposta sulla base di queste
considerazioni.
Presidente -
Per il Governo interviene l'assessore
Barmasse e in seguito l'assessore Marzi.
Barmasse (UV) -
In merito alle domande fatte dal collega
Baccega, a differenza di quanto si è cercato di fare intendere, il
programma di Governo di questa legislatura ha tenuto in grande
considerazione le materia elencate. Non è il caso di questa
interpellanza di cui ringrazio i proponenti, perché consente di far
chiarezza in merito. Infatti, è stato previsto di poter dedicare
maggiori e più specifiche attenzioni a tutto il sostegno abitativo,
comprese tutte le incombenze relative all'ARER, trasferendo le
relative competenze all'Assessorato alla sanità, salute e politiche
sociali, già particolarmente coinvolto per il tramite del servizio
sociale nella maggior parte dei procedimenti del settore.
In particolare, rispondendo puntualmente ai colleghi
consiglieri, le competenze che afferiscono all'Assessorato sanità
sono: l'emergenza abitativa attuata attraverso l'individuazione da
parte dei servizi sociali di quei nuclei che, in possesso di
specifici requisiti previsti negli appositi regolamenti,
necessitano di essere aiutati nella individuazione di una soluzione
abitativa in tempi molto più rapidi rispetto a quelli previsti per
le assegnazioni ordinarie di alloggi di edilizia residenziale
pubblica; il sostegno alla locazione o il sostegno alla locazione
anticipata, misura che si integra con alcuni dei contributi già in
capo all'Assessorato nell'ambito delle politiche sociali; gli
indirizzi per l'assegnazione di alloggi di edilizia residenziale
pubblica, secondo la normativa vigente; gli interventi sul
patrimonio di edilizia residenziale pubblica esistente, ove
all'Assessorato spetterà il compito di individuare gli interventi
necessari in accordo con l'ARER e all'ARER stessa l'onere della
realizzazione; indirizzi e controllo di gestione dell'ARER.
Per quanto riguarda il modello organizzativo che intende
adottare la maggioranza non sono previste particolari rivoluzioni
rispetto a quanto fatto fino a oggi, anche in considerazione degli
ottimi risultati ottenuti, in particolare nell'ambito del sostegno
al disagio abitativo, contenuto nonostante i periodi di crisi
grazie all'ottimizzazione dei tempi e dei costi delle risposte. Le
relative misure vigenti saranno mantenute in continuità allo stato
attuale. Per quanto riguarda le specifiche competenze all'interno
dei singoli dipartimenti e strutture, saranno meglio definite e
specificate con l'adozione di uno specifico atto.
Lascio al collega Marzi completare la risposta con la parte di
competenza e ringrazio per l'attenzione.
Presidente -
Assessore Marzi.
Marzi (AV-SA) -
Nell'ambito dei mutui parimenti si è
ritenuto di poter dare migliore rilevanza al diritto alla casa, nel
quale comprendere i finanziamenti agevolati non solo per la prima
casa ma anche per il recupero dell'intero patrimonio abitativo
privato, mantenendolo all'Assessorato finanze, innovazione, opere
pubbliche e territorio e ampliando al contempo l'ambito di
riferimento, grazie al lavoro sinergico delle specifiche competenze
nei settori e nei dipartimenti coinvolti. Un volano di sviluppo
economico e di sostegno sociale che sconta un ritardo ormai troppo
evidente proprio nei tempi di risposta ai cittadini, necessita di
un'analisi subitanea della situazione attuale e il coinvolgimento
di tutte le risorse chiamate in campo sotto lo stesso
assessorato.
Le cause della situazione attuale, tra le quali l'insufficiente
disponibilità finanziaria sia per le numerose domande sia per la
situazione dei rientri sullo specifico fondo di rotazione
conseguente ai vigenti provvedimenti di sospensione del pagamento
delle rate dei mutui, prevede una analisi subitanea e la
formulazione di risposte certe, trasparenti e chiare ai cittadini
da parte degli uffici coinvolti con la collaborazione fattiva della
partecipata regionale di competenza, cioè la Finaosta.
Io mi sento di cogliere in maniera assolutamente positiva lo
spirito con il quale il collega Baccega in prima battuta pone la
presente interpellanza e ritengo si possa anche fare un piccolo
excursus
. In realtà, come lei sa benissimo, perché ai tempi
di riferimento fu il primo a partire con un nuovo progetto che
venne dal collegamento diretto tra l'Assessorato opere pubbliche ed
l'ERP [Edilizia Residenziale Pubblica,
ndc
] nell'arco
temporale che va dal 2013 al 2016, quando dopo le elezioni
regionali del 2013 e nel contempo con l'avvicendamento, che tra
l'altro ci ha riguardato, sul Comune di Aosta, si fece una scelta
operativa che fu quella di cominciare a trattare il disagio
abitativo come disagio socio abitativo, nel senso che sempre più, e
a partire dal 2016 addirittura sì arrivò a un diretto
coinvolgimento appunto dell'Assessorato regionale nella definizione
delle opere di riferimento e delle attuazioni normative rispetto
alla legge 3 del 2013, nel prendere atto del fatto che una serie di
interventi a carattere soprattutto comunale che vedevano degli
interventi diretti nei confronti di tutti quanti i cittadini che si
trovavano in difficoltà, a tutti gli effetti stavano di fatto
facendo in modo che le azioni che venivano poste in essere erano
circoscritte a ogni singolo Comune, con una regia che passava a
livello regionale anche con il coinvolgimento della Commissione
regionale politiche abitative, ma era necessario collegare ad
aspetti di natura abitativa anche un percorso di natura sociale che
vide da subito, soprattutto dal 2016, quindi con la regia regionale
assolutamente, coinvolti l'Assessorato politiche sociali con la
parte riguardante le politiche abitative dell'Assessorato regionale
opere pubbliche e territorio.
Da quel momento in poi, questa fattiva collaborazione tra
l'aspetto di natura sociale e quello abitativo ha portato dei
grandissimi risultati che sono quelli che il collega Barmasse ha
appena esplicitato, anche in piena continuità con il recente
passato, e quindi anche con l'attività che lei e che poi
l'assessore Borrello hanno portato in essere per quanto riguarda
naturalmente l'Assessorato opere pubbliche e territorio. Lo stesso
poi è continuato dopo, a maggior ragione, nel coinvolgimento
diretto tra il dipartimento politiche sociali e il dipartimento
opere pubbliche ed ERP. Questo per quanto riguarda gli aspetti di
natura amministrativa.
Politicamente c'è sempre stata una dicotomia da questo punto di
vista, nel senso che gli assessori coinvolti erano diversi. Nel
momento in cui si è andato a formare l'attuale Governo, si è fatta
la scelta di essere conseguenti anche da un punto di vista politico
rispetto ai coinvolgimenti invece di natura amministrativa che
vedevano appunto coinvolti, ma impegnati sullo stesso ambito o
comunque sul disagio socio abitativo, dipartimenti diversi. Questo
per quanto riguarda la parte che oggi riguarda l'assessorato del
collega Barmasse.
Per quanto invece riguarda i giusti rilievi che lei fa rispetto
all'Assessorato opere pubbliche e territorio, naturalmente cogliamo
come un incentivo positivo il fatto di cercare di dare continuità
alla rilevanza e all'importanza che quell'assessorato e quei
dipartimenti hanno avuto e vogliono continuare ad avere nel dare
risposte allo sviluppo economico, per quanto riguarda gli ambiti di
riferimento di quell'assessorato. Naturalmente la scelta che si sta
facendo in maniera sinergica, come espresso nella risposta di cui
sopra, di coinvolgere competenze assolutamente diverse tra quelle
finanziarie e quelle di natura tecnica, è un tentativo che si sta
ponendo in essere, ma che si pone in essere con assoluta contezza
rispetto a quelle che sono le competenze e le difficoltà che
attualmente, senza dare responsabilità a nessuno, sta vivendo il
tessuto sociale valdostano, i valdostani che stanno aspettando una
risposta e anche la pubblica amministrazione che è coinvolta su
questo tipo di necessità.
Presidente -
Il collega Baccega per la replica, ne ha
facoltà.
Baccega (PA) -
Ovviamente l'interpellanza non voleva
assolutamente creare scontro o disagio, voleva solo andare nella
direzione di una effettiva chiarezza, perché questo chiedono e
vorremmo conoscere molto bene, perché per una rivoluzione di questo
tipo, lei ha citato il passaggio dell'ERP tutto in capo alla
Regione, ci volle un anno e mezzo. In questo momento in cui le
famiglie sono in difficoltà e c'è un forte disagio sociale che
andrà ad acuirsi, non so se sarete così bravi - io me lo auguro
davvero e sarò a disposizione eventualmente se serve - per andare
nella direzione di migliorare la situazione nei confronti dei
cittadini.
Ringrazio anche per aver elogiato gli ottimi risultati
conseguiti in passato, ma aggiungo che il fenomeno del mancato
pagamento degli affitti con quello che sta succedendo andrà ad
acuirsi ulteriormente e le difficoltà saranno pesanti. Conosco
molto bene la situazione dell'Assessorato alle politiche sociali e
so benissimo che in questo momento è fortemente in difficoltà dal
punto di vista del personale.
Volevo fare due riflessioni sulla questione annosa dei mutui
prima casa. Tra il 2017 e il 2018 si sono finanziati oltre mille
mutui per la prima casa, acquisto e recuperi, nuove costruzioni,
per un importo intorno ai 100 milioni di euro. Ora si sono
accumulate 569 domande, dato relativo a un mese e mezzo fa, non so
se è aggiornato, per una richiesta di finanziamento che dovrebbe
impegnare intorno agli 85 milioni di euro, quindi credo che da
questo punto di vista si debba agire al più presto: qui non è solo
dare risorse per le famiglie, ma è soprattutto dare risorse anche
per l'edilizia, perché questi soldi vanno a ristrutturazioni,
ampliamenti e quant'altro.
Da questo punto di vista sapete che il fondo di rotazione in
passato fu utilizzato per altre priorità, quello che noi vi
chiediamo fortemente è di individuare in questo percorso, percorso
casa, percorso lavori pubblici, percorso edilizia, una importante
priorità, perché questa per noi è davvero tale. Ovviamente su
questo veglieremo e cercheremo di dare il nostro contributo in
questo senso.
Presidente -
Mi segnalano che è stata appena mandata la
mail a tutti i consiglieri, riferita alla risoluzione depositata
qualche minuto fa. Con questa interpellanza possiamo considerare i
lavori mattutini del Consiglio conclusi.
Ci aggiorniamo nel pomeriggio alle ore 15:00.
---
La seduta termina alle ore 12:51.
