Classificazione
ISTRUZIONE PUBBLICA
Istituzioni scolastiche



Oggetto del Consiglio n. 1181 del 13 gennaio 2022 - Resoconto
OGGETTO N. 1181/XVI - Approvazione di risoluzione: "Impegno
ad avviare le audizioni preliminari finalizzate alla creazione di
un liceo scientifico a indirizzo sportivo nel comune di
Saint-Vincent".
Marguerettaz (Presidente) -
Punto 52.2 all'ordine del
giorno. Il collega Perron ha chiesto la parola, ne ha facoltà.
Perron (LEGA VDA) -
Torniamo al tema della scuola che
abbiamo affrontato stamattina, in particolare prendiamo atto delle
parole dell'Assessore riguardo ai destini della classe e delle
classi, che, a partire dal 2026, settembre 2026, le prime del
turistico, andranno nella sede centrale di Verrès. A questo
punto... come dire? buttiamo il cuore oltre l'ostacolo cercando di
capire se c'è la possibilità di avere una nuova destinazione per la
sede scolastica in oggetto, cioè quella di Saint-Vincent.
In particolare, il 5 marzo 2013 c'è un decreto del Presidente
della Repubblica che istituisce i licei scientifici sportivi in
Italia, quindi abbiamo una normativa già ben precisa da prendere,
diciamo, in oggetto e in esame. Cosa prevedono questi licei
scientifici sportivi? Hanno delle materie differenti rispetto agli
altri, per esempio, diritto ed economia dello sport, scienze
motorie e sportive, discipline sportive e prevedono, inoltre,
accordi e collaborazioni con soggetti qualificati del mondo dello
sport, ovviamente con il CONI, ma anche il CIP (Comitato Italiano
Paralimpico). In Valle, ad oggi, non abbiamo un vero e proprio
Liceo scientifico sportivo; a Courmayeur, ad esempio, abbiamo il
Liceo linguistico che rientra tra i sette Ski College di tipo
italiano, riconosciuto dalla FISI ad aprile 2020, ma, come dicevo,
questo tipo di Liceo scientifico ad ora in Valle non c'è. Dirò di
più: siamo l'unica Regione italiana in questo momento a non averlo,
in Piemonte ve ne sono 14 - tra l'altro, stamattina avevo detto 11,
ho ricontrollato, sono 14 -, tra cui 1 alle porte della Valle
d'Aosta, cioè a Ivrea. Sappiamo per certo, come dicevo già questa
mattina, che molti Valdostani cercano ogni anno di andare a Ivrea
ma trovano l'Istituto pieno, a testimonianza che questo tipo di
indirizzo potrebbe - ovviamente usiamo sempre tutti i condizionali
del caso - essere appetibile per l'utenza. Ve ne sono 2, a esempio,
in Regioni molto piccole, come il Molise, 2 in Basilicata, 2 in
Trentino Alto Adige, 7 in Abruzzo.
Con quest'ordine del giorno abbiamo un po' un duplice obiettivo:
uno, è di avere una maggiore offerta formativa, che, tra l'altro, è
perfettamente in linea con quanto previsto anche dal quadro
strategico regionale di sviluppo sostenibile e, dall'altra, abbiamo
l'idea di una possibile nuova riqualificazione per una parte di
territorio che, come abbiamo visto, in questi anni ha visto le
scuole per varie motivazioni abbandonare, soprattutto le superiori,
il territorio. In particolare, tra Châtillon e Saint-Vincent ci
sono le piscine, palestre da pallavolo, basket, campi da tennis,
c'è un palazzetto dello sport a Châtillon, a Donnas vi è il campo
di atletica, insomma abbiamo una serie di strutture che potrebbero
essere perfettamente utilizzabili. La presenza della scuola
alberghiera e del Don Bosco, citate dall'Assessore stamattina,
certificano che serve qualcosa di mirato, qualcosa di meno
generalista che possa attirare gente un po' da tutta la Valle e
oserei dire anche da fuori Valle, viste le possibilità sportive e
naturalistiche della nostra Regione: penso, ad esempio, agli sport
di montagna non legati allo sci, come lo
skyrunning
e la
mountain bike
.
A questo punto abbiamo esaurito un po' la visione di questi
licei sportivi, appunto licei sportivi che esistono già a livello
nazionale, quindi in questo caso andremo a colmare un
gap
che ci vede, diciamo, differenti rispetto alle altre Regioni
italiane. Abbiamo avuto delle interlocuzioni precedenti per rendere
più efficace la formulazione di quest'ordine del giorno, con il
quale chiediamo di impegnare il Vicepresidente della V Commissione
consiliare ad avviare, entro sei mesi dalla data odierna, un lavoro
di approfondimento e di audizioni finalizzato alla creazione di un
liceo scientifico a indirizzo sportivo nella sede di via Monsignor
Alliod a Saint-Vincent, con l'obiettivo di riqualificare l'intera
area e valutando una sinergia anche con il Gervasone di Châtillon.
L'idea è quella che possiamo riuscire a creare un polo studentesco
per giovani sportivi e anche professionisti del settore sport, ai
quali, come abbiamo visto, sono dedicati intere materie e il
focus
dell'intero liceo.
Presidente -
Ha chiesto la parola l'assessore Caveri, ne
ha facoltà.
Caveri (AV-VdA Unie) -
Credo sia utile in tempo utile
dire anche le modifiche che sono state concordate. Mi fa piacere
che si guardi avanti, quindi questa ipotesi, che deve essere
studiata e come tale poi presentata nel corso delle audizioni in
Commissione, prevede che venga espunta la parte "Evidenziato" e
nella parte conclusiva si aggiunge: "approfondimento volto alla
possibile creazione di un liceo scientifico a indirizzo sportivo
nella sede di via Monsignor Alliod a Saint-Vincent, valutando una
sinergia con l'Istituto Gervasone di Châtillon". La parte
conclusiva... come dire? fa parte anche delle dichiarazioni che lei
ha fatto. È chiaro che si tratta di un
dossier
da
approfondire, anche sempre nei rapporti con la scuola di Verrès
dove esiste il liceo scientifico e si tratta, da questo punto di
vista, di fare una riflessione complessiva che possa consentire di
capire i costi, di capire l'attrattività e tutto quanto sarà
necessario approfondire in Commissione.
Presidente -
Ha chiesto la parola la collega Minelli, ne
ha facoltà.
Minelli (PCP) -
Condividiamo e siamo coscienti della
difficoltà che ci sia sul territorio per il continuo venire a
mancare di istituzioni scolastiche, in questo caso nella Media
Valle, e concordiamo sul fatto che occorra approfondire e trovare
delle soluzioni. Quello che ci lascia perplessi, e ne ho parlato
anche con il collega Perron, è la scelta di puntare su un liceo.
Abbiamo ascoltato in quest'aula - e chi ha un po' di dimestichezza
con la scuola lo sa - che ormai da tempo il problema è di una
carenza di formazione professionale, di scuole, di istituti
professionalizzanti che abbiamo, che esistono, ma che non sono
sufficientemente frequentati. Abbiamo un numero di diplomati nei
licei che è alto ed è invece carente quello degli istituti tecnici
e professionali, che, invece, sono proprio quegli istituti a cui il
mondo anche imprenditoriale fa sempre più spesso riferimento. Dal
mondo dell'imprenditoria viene proprio la richiesta di avere dei
giovani formati da un punto di vista, appunto, dell'istruzione
professionale e tecnica. La nostra Regione ha competenza primaria
per quello che riguarda proprio l'istruzione professionale e, a
nostro avviso, andrebbe fatta una riflessione molto approfondita, a
tutto tondo su questa questione, perché sarebbe anche utile provare
a pensare alla possibilità di avere istituti professionali con
l'opzione sportiva. Sappiamo che la legge nazionale prevede i licei
sportivi, ma questo non vieta che a livello locale si possa fare
una riflessione diversa, che sarebbe sicuramente caratterizzante e
probabilmente attirerebbe anche un'utenza almeno dal vicino
Piemonte, se non addirittura da più lontano. Questo è confermato
dal fatto che il nostro Istituto professionale alberghiero, l'IPRA,
e l'École Hotelière hanno un'utenza che è anche extraregionale.
Il fatto di insistere sul liceo sportivo in quella zona non so
se potrà portare effettivamente a un incremento delle iscrizioni,
anche perché, come credo sappiate tutti, sicuramente il collega
Perron lo sa, in virtù dell'autonomia scolastica, ormai gli
istituti superiori, gli istituti di istruzione secondaria di
secondo grado organizzano già delle attività per chi fa attività
sportiva, comprese deroghe alla frequenza, eccetera. Il fatto di
pensare a un polo sportivo può essere interessante, però io
cercherei di non focalizzare l'attenzione sul liceo, credo che
sarebbe più utile che l'impegnativa di questa mozione rimanesse...
come dire? un po' più generica e parlasse di scuola secondaria di
secondo grado nella zona. Tenuto conto, come dicevo, che va
ripensato l'intero impianto scolastico regionale, riequilibrando -
e questo è vero, ha ragione il collega Perron - l'offerta
territoriale, mantenendola plurale e cercando di non penalizzare i
territori più periferici. Questo sempre nell'ottica di una visione
più completa e più a lungo termine. Secondo me, quindi nell'impegno
che si dà alla Commissione consiliare bisognerebbe mantenere un
indirizzo non così specifico sul liceo sportivo.
Presidente -
Solo per informarvi che l'emendamento,
quindi il nuovo testo della risoluzione vi è stato inviato via
e-mail
in modo tale da poterlo visionare, nel frattempo ha
chiesto la parola il collega Brunod, ne ha facoltà.
Brunod (LEGA VDA) -
Sarò breve, volevo solo fare due
considerazioni: una, ringraziare molto il collega Perron per avere
approfondito molto questo tema e avere portato questa iniziativa
oggi e ringrazio anche l'assessore Caveri per avere dimostrato
sensibilità e provare a vedere se si può percorrere questa strada
che riteniamo molto importante. Essendo stato un atleta
professionista per ben 14 anni, posso confermare l'utilità di
queste strutture per gli atleti, e non solo ovviamente, in quanto
la collega Minelli accennava che c'è già della flessibilità, però
sicuramente non è sufficiente. Quando parliamo di sport e una
Regione come la Valle d'Aosta che è molto attenta allo sport, che
ha già tanti campioni e atleti, può ancora crescere molto sotto
questo punto di vista. Questa quindi può essere una grande
opportunità per dare a tanti atleti, a coloro che diventeranno dei
campioni ma non solo, ma è per crescere a livello sportivo, sport
vuol dire salute, benessere e per la formazione di figure
professionali di cui tanto abbiamo bisogno in questa Regione
perché, per crescere a livello turistico-sportivo, dobbiamo
crescere anche nella formazione di queste figure. Ben venga quindi
la possibilità di poter arrivare a questo risultato e, infatti,
anche all'interno del DEFR, nella sezione dello sport e in alcuni
passaggi della finalità della legge del 1° aprile 2004 ci sono dei
concetti che vanno in parallelo in questa direzione. Quello che noi
ribadiamo quindi è che ci sia la massima attenzione nel portare
avanti tutte queste iniziative in modo veramente da raggiungere dei
risultati concreti per il mondo dello sport, per tutti gli atleti,
soprattutto i giovani della Valle d'Aosta, e non solo, perché
questo può diventare un grande polo attrattivo della Bassa Valle,
un rilancio di quella zona e quindi crescere molto sotto tutti i
punti di vista.
Presidente -
Ha chiesto il collega Marquis, ne ha
facoltà.
Marquis (SA) -
Esprimo apprezzamento innanzitutto al
collega che ha presentato questa iniziativa, che trae spunto dalla
recente decisione di chiudere la sezione del liceo di Saint-Vincent
a favore del suo trasferimento nella sede di Verrès. È chiaro che
tutto questo discende da questioni di carattere demografico che
impongono una riorganizzazione dell'offerta scolastica ed è del
tutto evidente che non ci possiamo sottrarre, diciamo, a queste
valutazioni e a questo principio, diversamente andiamo incontro
all'insostenibilità. È altrettanto vero che dobbiamo cercare di
mantenere comunque sul territorio una sorta di compensazione,
laddove viene meno un servizio cercare di rilocalizzarne altri per
evitare di creare dei pregiudizi. In questo caso la perdita di una
scuola non corrisponde solo a dei danni di tipo economico per le
realtà commerciali, ma la scuola ha sempre avuto un significato più
profondo per una comunità. Perdere una scuola significa perdere una
speranza per il futuro, questo è quello che è stato metabolizzato
sino ad oggi. La comunità di Saint-Vincent e Châtillon quindi ha
sofferto questo procedimento riorganizzativo, che, invero, è già
nato anni addietro, perché trattasi del modello che ha visto la
riorganizzazione valorizzando i due poli scolastici di Verrès e di
Aosta.
È del tutto evidente che la situazione in quell'area
territoriale di Media Valle è del tutto differente a livello di
offerta scolastica di quella che c'era negli anni passati: è stato
perso prima il Panorama, l'Istituto di ragionieri e geometri,
adesso trattasi della sede del liceo. È del tutto evidente che
bisogna considerare anche le problematiche dell'evoluzione che
dovrà avere l'offerta formativa, quindi occorrerà valutare con
attenzione quelle che possono essere le possibilità per
riutilizzare gli spazi, di fatto ci sono dei grossi spazi in quella
zona perché questi grossi contenitori, che sono stati oggetto di
investimento, debbono essere valorizzati perché diversamente si
innesca un
loop
negativo a livello territoriale.
Ben venga quindi che si faccia una valutazione di carattere
generale, che si possa portare quest'argomento all'interno
dell'opportuna Commissione consiliare per fare tutti gli
approfondimenti del caso. È del tutto evidente che l'offerta alla
quale bisogna rivolgersi è un'offerta che ci deve
contraddistinguere rispetto ad altre realtà. Se facciamo dei
ragionamenti in termini di offerta sportiva, la zona offre delle
opportunità che nella restante parte della Valle forse non sono
così diffuse; ci sono delle strutture quali lo stadio, il
palazzetto dello sport, la piscina, quindi è una zona che ha visto
la realizzazione di queste strutture per uno sfruttamento
prettamente turistico che potrebbero creare delle sinergie anche
sotto questo profilo. Ben venga quindi che si avvii questo
percorso, con riserva chiaramente, di fare quella che è poi la
scelta migliore sia sotto il profilo organizzativo scolastico, sia
sotto anche l'opportunità di concorrere a creare un qualcosa in
Valle d'Aosta che ci possa contraddistinguere e che possa, diciamo,
dare delle soddisfazioni e delle gratificazioni rispetto alle
attese e alle manchevolezze di cui oggi disponiamo nell'ambito
dell'offerta di settore.
Presidente -
Ha chiesto la parola il collega Carrel, ne
ha facoltà.
Carrel (PA) -
Grazie anche al collega Perron, con
il quale abbiamo lavorato e abbiamo firmato questa risoluzione in
cui cerchiamo di dare una proposta e una prospettiva a un
territorio che sicuramente, com'è già stato ben espresso, ha visto
negli ultimi anni perdere molte delle scuole presenti in Media
Valle per una scelta, la scelta di puntare su due poli: quello
della Bassa Valle a Verrès e quello di Aosta. Credo però che per la
comunità dell'intera Media Valle sia fondamentale mantenere un
liceo o comunque l'attività di una scuola, perché i giovani
ravvivano il territorio, i giovani in qualche modo vivono quella
comunità e portano sicuramente anche dell'indotto all'intera
comunità, quindi questo credo sia un altro aspetto che non va
sottovalutato e che in questa ipotesi... che poi andremo ad
analizzare nei prossimi mesi, perché ovviamente dobbiamo prendere
coscienza dei numeri, degli investimenti da fare e delle sinergie
che si possono creare e anche dei ragazzi che possono poi
partecipare a questo progetto che credo sia realmente fondamentale
per lo sviluppo della Media Valle.
Come gruppo, essendo anche tra i firmatari, è inutile dirlo,
saremo sicuramente favorevoli a questa risoluzione e siamo
soddisfatti che venga ben accolta anche dal Governo regionale,
perché crediamo che possa essere un'analisi che merita l'attenzione
dovuta anche nelle sedi come quella della Commissione per poter in
qualche modo comprendere a fondo qual è il problema, perché per i
problemi della denatalità e diversi problemi li conosciamo, ma
dobbiamo trovare delle soluzioni. Credo che questa possa essere una
delle analisi da fare per trovare delle soluzioni a questo problema
e per permettere a Saint-Vincent, a Châtillon e a tutta la Media
Valle di mantenere una scuola che credo che sia l'aspetto centrale
più importante.
Presidente -
Ha chiesto la parola il collega Restano, ne
ha facoltà.
Restano (GM) -
Intervengo con piacere in questo dibattito
e ringrazio i colleghi che hanno presentato questa risoluzione,
perché ci permette un confronto su un argomento che molte volte
viene lasciato un pochino da parte. Certo è che questa risoluzione
tende a dare una risposta a un problema contingente: quello dello
spostamento di una sede scolastica da Saint-Vincent a Verrès e nel
contempo vuole creare una nuova destinazione per una struttura
scolastica anche attraverso una riqualificazione. Ritengo però che
sull'argomento bisogna fare un po' di chiarezza e avere un po' le
idee chiare per capire gli indirizzi e gli obiettivi che deve darsi
questo Consiglio regionale in proposito alla formazione e penso che
ci sia un pochino di confusione, perché, guardando il decreto del
Presidente della Repubblica n. 52/2013, quello che istituisce i
cosiddetti "licei a indirizzo sportivo", le materie sono a
indirizzo sportivo, non c'è assolutamente scritto che all'interno
di questi licei si svolga attività sportiva.
Ora, per la mia professionalità e i miei intendimenti, sono
indirizzato verso lo svolgimento dell'attività sportiva e tutto ciò
che favorisce il connubio scuola e sport è ben visto al di là della
sede, perché, ovviamente, se la decisione è quella di occupare una
sede a Saint-Vincent, ben venga se si può favorire l'economia di
quella zona, però dobbiamo avere chiari i nostri obiettivi. Nelle
materie di cui all'allegato A del decreto vi sono, infatti, 99 ore
di discipline sportive, ma, andando a spulciare, si tratta infatti
di formazione e non di attività. In Valle d'Aosta ciò che manca è
proprio la possibilità, l'opportunità da offrire agli atleti di
frequentare un
college
. Un college che conosco bene, così
come credo il collega Brunod che li avrà pure frequentati, tipo lo
Ski College Bachmann di Tarvisio, lo Ski College di Malles,
piuttosto che quello di Falcade che hanno dei loro vantaggi, ma
hanno anche degli svantaggi, nel senso che gli indirizzi scolastici
sono assai limitati. Per quanto riguarda il mio punto di vista,
potremmo fare un passo avanti rispetto ad altre realtà, visto che
ci troviamo a decidere con notevole ritardo rispetto ad altri,
ovvero permettere ai nostri studenti di scegliere l'offerta
formativa che prediligono e poi fornire loro delle opportunità per
quanto riguarda i corsi pomeridiani di formazione o i recuperi,
però oggi, colleghi, mi permetto di lanciare, come ha detto il
collega Perron, il cuore oltre l'ostacolo: cerchiamo di guardare
cosa fanno gli altri Stati, la formazione sportiva va fatta a
livello universitario e dobbiamo dare un'opportunità che altri non
danno. Le scienze motorie in Italia si fermano a un certo livello,
in Inghilterra vanno oltre, in Spagna - che notoriamente predilige
lo sport del calcio - a livello universitario si insegna
l'allenamento nel mondo del calcio, in Austria si fanno altri
percorsi formativi; noi abbiamo un'università e la dobbiamo
valorizzare, la stiamo costruendo, riflettiamo su questo.
Al di là di questa suggestione che ho voluto lanciare, la V
Commissione, come Vicepresidente, affronterà l'argomento così come
deciderà questo Consiglio. Sul tema specifico di Saint-Vincent il 9
dicembre avevamo già deliberato come Commissione delle audizioni in
merito; oggi nella sua risposta all'interpellanza l'Assessore ha
detto che ci saranno degli incontri, aspettiamo l'esito di questi
incontri e poi inizieremo la nostra attività come Commissione. Vi
esorto a riflettere sulle opportunità che può avere questa Regione,
utilizzando l'università e distinguendosi dal resto d'Italia,
esperienze di questo genere ci sono a Genova, ma solo attraverso
dei
master
universitari, mentre in altri Stati si lavora ad
alto livello.
Presidente -
La parola al collega Perron.
Perron (LEGA VDA) -
Uso il mio secondo intervento solo
per rispondere, giustamente, nel tema alla collega Minelli.
L'impegnativa non riteniamo di modificarla, perché questa
iniziativa risponde anche a un sano pragmatismo, da uomini di
Destra, forse, diciamo dalla nostra parte: sano pragmatismo nel
senso che, essendoci già una normativa nazionale, è molto più
semplice, a questo punto, infilarci in un ambito, colmare un
gap
che abbiamo anche con il resto e cercare di attuarlo
subito. Da quel punto di vista, quindi, la vedo proprio nello
specifico per realizzare un obiettivo, ovviamente teorico perché
dobbiamo portare tutto in Commissione e dobbiamo ragionarci e
questa è la risposta. Piuttosto le sue considerazioni credo che
saranno interessanti più avanti, quando ci sarà sul tavolo la
riforma degli istituti professionali e tecnici sui quali abbiamo
competenza primaria e certamente altre sue considerazioni credo che
potranno utilizzate più avanti, ma nello specifico usiamo
direttamente questa "crepa nel muro", questa mancanza che abbiamo
per andare con il massimo pragmatismo a ragionare su un qualcosa
che potrà essere funzionale, si spera, per noi.
Presidente -
Ha chiesto la parola il collega Chatrian, ne
ha facoltà.
Chatrian (AV-VdA Unie) -
Per fare qualche considerazione
su questa risoluzione che voteremo convintamente, l'assessore
Caveri ha illustrato, diciamo, le modifiche apportate. Ringrazierei
i colleghi che hanno portato comunque in quest'aula tale dibattito,
dibattito che vuole sicuramente creare delle condizioni per
affrontare nel merito quelle che potrebbero essere delle soluzioni
e dei percorsi. Noi pensiamo che la Media Valle, ma soprattutto
Châtillon e Saint-Vincent, che comunque a livello di centralità ci
darà la possibilità in Commissione, e non solo in Commissione, di
affrontare probabilmente la situazione da un punto di vista persino
più generale, oltre a quello che oggi stiamo discutendo e che
stiamo approvando con questa risoluzione, nel senso che ci darà la
possibilità indubbiamente anche di valorizzare altre strutture di
proprietà pubblica, altre strutture di proprietà regionale,
cercando delle soluzioni che non devono essere alternative, ma
soluzioni che possano creare delle opportunità a una conurbazione
importante, che supera i 10 mila abitanti e che ha la necessità di
trovare degli spazi importanti, CVA avrà la possibilità di poter
valorizzare ulteriormente i loro percorsi e le possibilità da
mettere in campo proprio su questi territori, usciamo da un
dibattito importante del tiro a volo a Châtillon, che darà
sicuramente delle potenzialità, delle possibilità.
Questa mattina è stato citato dal collega il Gervasone e anche
su questo l'Amministrazione regionale sicuramente dovrà prendere in
mano la situazione, dandogli delle prospettive e non
dimentichiamoci dello stabile ex Tecdis, che sicuramente ha delle
grandi potenzialità e che forse in questo momento probabilmente ci
sono anche delle prospettive interessanti a breve termine per
poterlo valorizzare e quindi dare una risposta al territorio. Sono
uscito forse un attimo dalla risoluzione
tout court
, che
comunque darà la possibilità ai Commissari tutti, a chi è
interessato, in Commissione di approfondire tali tematiche, ma
probabilmente ci sarà anche lo spazio di sentire gli attori
principali del territorio, quindi le due Amministrazioni locali, in
modo da poter avviare un percorso proficuo. Le due località, le due
comunità ne hanno bisogno e penso che, quando c'è unanimità su un
tema così importante, penso che si vada nella direzione
corretta.
Presidente -
Ha chiesto la parola la collega Minelli, ne
ha facoltà.
Minelli (PCP) -
Abbiamo ascoltato veramente con interesse
tutte le cose che sono state dette dai colleghi e la maggioranza
delle considerazioni fatte sono assolutamente condivisibili,
soprattutto quelle che riguardano i problemi legati al territorio e
la necessità di ampliare l'offerta formativa scolastica della
nostra Regione, che ha anche l'obiettivo di essere attrattiva, come
abbiamo detto all'inizio del dibattito, di un'utenza
extraregionale.
La modificazione che viene introdotta nell'impegnativa, questa
possibile creazione di un liceo scientifico a indirizzo sportivo
può essere ovviamente interpretata in più modi. Il collega Perron
diceva che la scelta di puntare sul liceo scientifico, perché
esiste una normativa a supporto, è in qualche modo sostenuta dal
pragmatismo; il collega Restano ha fatto un discorso un po' diverso
e per una volta mi riconosco quasi di più nel suo e cioè ha detto
di buttare il cuore oltre l'ostacolo e cercare di pensare un po'
più, se non in grande, almeno in modo un po' più ampio e per una
volta anche legato a un futuro della scuola valdostana. Le
considerazioni che io ho fatto in apertura non erano certo legate a
una mancanza di volontà di creare una scuola di tipo sportivo, che
è sicuramente legata - ed è normale che lo sia - agli sport
invernali, ma non soltanto, perché il collega Brunod ha fatto
riferimento anche a tutte le altre attività sportive che si possono
fare nella nostra regione e anche da quel punto di vista potrebbero
essere un
atout
per chi vuole studiare in Valle d'Aosta.
Le considerazioni, dicevo, che abbiamo fatto erano legate
proprio a uno sforzo di fantasia e anche di responsabilità che la
nostra Regione potrebbe mettere in campo considerato che, per
quello che riguarda l'istruzione professionale, ne ha la
competenza. Noi interpretiamo questa possibile creazione di un
liceo scientifico anche nel modo più estensivo possibile, non
significa chiudere ad altre possibilità. Il nostro contributo ai
lavori che ci saranno sarà anche quello di andare in una direzione
diversa prima di affrontare la riforma complessiva, già in questa
fase. Alla luce di questa interpretazione della modifica
dell'impegnativa, quindi voteremo la mozione.
Presidente -
Non ci sono altri interventi. Chiederei di
mettere in votazione la risoluzione così come emendata. La
votazione è aperta. La votazione è chiusa.
Appello nominale del Consigliere presente in remoto sulla
piattaforma zoom.
Rosaire (UV) -
Favorevole
Presenti, votanti e favorevoli: 33
La risoluzione è approvata all'unanimità.
