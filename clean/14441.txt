Classificazione
FINANZA REGIONALE E LOCALE
Finaosta
NOMINE E INCARICHI DI CONSULENZA E SPECIALI
Nomine


Resoconto integrale del dibattito dell'aula
Oggetto del Consiglio n. 978 del 9 novembre 1994 - Resoconto
OGGETTO N. 978/X - Designazione dei rappresentanti della
Regione in seno al Consiglio di amministrazione della Finaosta
S.p.A.
Presidente -
La parola al Consigliere Perrin
Giuseppe Cesare.
Perrin G.C. (UV) -
Le Conseil doit désigner,
d'après les critères qui sont établis par la loi, 5 représentants
dont un de l'opposition. La majorité propose les noms des
messieurs: Bianco, Mazzocchi, Noussan e Zampieri.
Presidente -
La parola al Consigliere Lanièce.
Lanièce (GA) -
La minoranza ha deciso di nominare
un componente tecnico al quale si riconosce professionalità e
competenza in materia economica e industriale: quindi propone Paolo
Musumeci.
Presidente -
Voglio ricordare ai consiglieri di
minoranza che non ci possono essere due pesi e due misure. Io
riporterò al prossimo Consiglio la designazione del rappresentante
di minoranza del Museo di Cogne perché mi sembra che questo metodo
lasci molte perplessità.
Passiamo alla votazione.
Presenti e votanti: 34
Schede valide: 34
Schede bianche: 5
Hanno riportato voti:
Zampieri: 23
Bianco: 21
Mazzocchi: 21
Musumeci: 21
Noussan: 20
Marguerettaz: 1
Deliberazione - Il Consiglio
Premesso che:
- la legge regionale 27 marzo 1991, n. 12, disciplina le nomine
e le designazioni di competenza regionale e in particolare
all'articolo 2 - primo comma - stabilisce che le nomine dei
componenti degli organi collegiali di amministrazione, dei sindaci
o revisori dei conti di enti od istituti di diritto pubblico e
privato, aziende, società, fondazioni, comunque spettanti alla
Regione, sono attribuite alla competenza del Consiglio
regionale;
- con legge regionale 28 giugno 1982, n. 16 e successive
modificazioni, è stata costituita la Finanziaria regionale Valle
d'Aosta - Società per azioni (Finaosta S.p.A.);
- ai sensi di quanto previsto dalla legge regionale 28 giugno
1982, n. 16 e successive modificazioni, nonché dall'articolo 16
dello Statuto della Finaosta S.p.A. spetta al Consiglio regionale
la designazione di cinque rappresentanti della Regione in seno al
Consiglio di amministrazione, di cui uno proposto dalla minoranza
consiliare;
- ai sensi dell'articolo 12 della legge regionale 28 giugno
1982, n. 16 e successive modificazioni, i membri designati dalla
Regione nel Consiglio di amministrazione della Finaosta S.p.A.
devono avere almeno uno dei seguenti requisiti:
a) diploma di laurea in economia e commercio, giurisprudenza,
scienze dell'amministrazione, scienze politiche, scienze
statistiche o ingegneria gestionale;
b) almeno tre anni di esperienza di amministrazione o di
direzione di società o enti del settore creditizio, finanziario o
assicurativo o di società di capitali nel settore industriale;
Non possono far parte del Consiglio di amministrazione della
Finaosta coloro che abbiano liti pendenti con la medesima; la
stessa incompatibilità sussiste qualora dette condizioni si
verifichino nel coniuge, nei parenti e negli affini entro il
secondo grado. Non possono parimenti ricoprire le anzidette cariche
coloro che abbiano rapporti di coniugio, di parentela o di affinità
entro il secondo grado con i dipendenti della Finaosta;
- il succitato Consiglio di amministrazione è scaduto il 30
giugno 1994 per compiuto triennio di carica;
Considerato che la Commissione per le nomine, a seguito della
pubblicazione nel Bollettino ufficiale della Regione n. 18 del 19
aprile 1994 dell'elenco delle nomine da effettuarsi ai sensi
dell'articolo 4 della legge regionale 27 marzo 1991, n. 12, nelle
riunioni del 30 giugno, 6 luglio e 27 ottobre 1994, a norma
dell'articolo 6 della predetta legge regionale, ha ritenuto
formalmente ammissibili le proposte di candidatura di cui
all'allegato prospetto;
Ritenuto necessario provvedere alla designazione di cinque
rappresentanti della Regione, di cui uno proposto dalla minoranza
consiliare, in seno al Consiglio di amministrazione della Finaosta
S.p.A. per il triennio 1994/1997 che scadrà il 30 giugno 1997;
Visto il parere favorevole rilasciato dal Dirigente del Servizio
Affari Generali della Presidenza del Consiglio, ai sensi del
combinato disposto dell'articolo 72 della legge regionale n. 3/1956
e successive modificazioni, e dell'articolo 21 della legge
regionale n. 18/1980 e successive modificazioni, in ordine alla
legittimità della presente deliberazione;
Richiamate le leggi regionali 28 giugno 1982, n. 16 e successive
modificazioni e 27 marzo 1991, n. 12;
Delibera
1) di designare quali rappresentanti della Regione in seno al
Consiglio di amministrazione della Finaosta S.p.A., per il triennio
1994/1997 che scadrà il 30 giugno 1997, i Signori BIANCO Fernando,
MAZZOCCHI Emanuele, NOUSSAN Pierre, ZAMPIERI Pietro Guido e il
Signor MUSUMECI Paolo in rappresentanza della minoranza
consiliare:
2) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
decreto legislativo 22 aprile 1994, n. 320, e di darne
esecuzione.
Presidente
-
La parola al Consigliere
Parisi.
Parisi (VAP) -
A nome del movimento VAP vorrei
dire che le norme che attualmente regolano le nomine vanno
rinnovate. Non siamo soddisfatti di come si è giunti al rinnovo del
Consiglio di amministrazione di un ente così importante come la
Finaosta. Abbiamo presentato delle proposte di legge che riguardano
la modifica delle norme in vigore; vi è stato un impegno ad un
confronto immediato, ed è per questo che abbiamo partecipato alla
votazione odierna, votando i nominativi proposti, pur non avendo
nessuna candidatura del nostro movimento. Facciamo presente che,
qualora non avvenissero mutamenti in merito alla questione
"nomine", saremo obbligati ad assumere un diverso atteggiamento
politico.
Presidente -
La parola al Consigliere
Marguerettaz.
Marguerettaz (PpVA) -
A quale punto ci troviamo
dell'ordine del giorno? Questo perché non ho capito per quale
motivo è stata concessa la parola a Parisi quando in passato ci è
stato più volte rimproverato di aver chiesto la parola una volta
che si erano chiuse le votazioni.
Presidente -
Il Consigliere Parisi aveva chiesto
la parola mentre la votazione era iniziata e non l'ho concessa,
gliel'ho data dopo.
