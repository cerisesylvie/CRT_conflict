Classificazione
ISTRUZIONE PUBBLICA



Oggetto del Consiglio n. 255 del 27 gennaio 2021 - Resoconto
OGGETTO N. 255/XVI - Interrogazione: "Modalità di svolgimento
degli esami di maturità 2021".
Bertin (Presidente) -
Riprendiamo con le interrogazioni,
eravamo al punto 15 dell'ordine del giorno. Per la risposta
l'assessore Caveri, ne ha facoltà.
Caveri (VdA Unie) -
Allo stato attuale non sono pervenute
alla nostra Sovrintendenza comunicazioni ufficiali in merito a come
si svolgeranno gli esami di maturità. Si segnala comunque che tutti
i dirigenti tecnici regionali, a seconda dei loro ambiti di
competenza, ad esempio per l'EsaBac, sono regolarmente in contatto
con i dirigenti tecnici ministeriali che sono incaricati di
occuparsi degli esami di Stato. La Ministra dell'istruzione
Azzolina, o forse la ex Ministra dell'istruzione Azzolina, vedremo
nelle prossime ore, ha dichiarato nei giorni scorsi che nessuna
decisione definitiva è ancora stata presa, ma che, a seguito dei
discorsi, delle interlocuzioni che sono in corso con i diversi
soggetti, studenti, famiglie, sindacati e anche le associazioni dei
docenti, è intenzione di procedere a breve - si dice entro fine
gennaio, massimo inizio febbraio - per dare delle certezze alle
scuole e agli studenti. A questo proposito nei giorni scorsi ho
incontrato la consulta degli studenti presieduta da Simone Jeantet
e abbiamo visto quelli che potrebbero essere i presumibili
scenari.
L'esame terrà conto dell'anno in corso, ma dovrà essere
comunque, così ha detto il Ministro, un esame completo, serio,
capace di offrire un quadro adeguato delle competenze degli
studenti. Quindi quelle che vi formulo adesso sono delle ipotesi:
potrebbe essere una sola prova orale in presenza con una
commissione di docenti interni presieduta da un esterno, ed è
quanto avvenuto lo scorso anno; potrebbe esserci almeno una prova
scritta oltre al colloquio.
In attesa di ricevere delle comunicazioni ufficiali da parte del
Ministero in merito alle prove INVALSI, che sono italiano,
matematica, inglese, e al PCTO, che sarebbe l'ex alternanza
scuola-lavoro, per capire se saranno confermati come requisiti per
accedere all'esame, si precisa che a livello regionale, considerati
i tempi stretti, si è comunque proceduto con l'organizzazione delle
prove regionali di lingua francese e della preparazione eventuale,
in particolare per quanto riguarda le prove delle classi quinte del
secondo ciclo di istruzione, cioè la maturità, come previsto
dall'articolo 2 della legge regionale del dicembre del 2018. La
somministrazione delle prove inizierà in tutte le scuole superiori
a partire dal primo febbraio, conformemente a un decreto
dell'Assessore del 5 novembre 2020. Per semplificare questa
somministrazione, in particolare per le scuole che hanno carenze di
laboratori e difficoltà di gestione in sede, l'Assessorato ha messo
in atto un dispositivo di somministrazione esterna presso
l'Alliance Française per le prove orali e nelle sedi
dell'Università della Valle d'Aosta in Strada Cappuccini e a
Saint-Christophe per le prove al computer. Bisognava garantire il
rigore delle procedure e il rispetto delle norme sanitarie in
vigore.
Per quanto riguarda invece la terza prova scritta di francese
all'esame di Stato, che è prevista dall'articolo 3 della legge
regionale che ho poco fa citato, dato che lo scorso anno non è
stata effettuata in quanto era previsto su tutto il territorio
nazionale solo il colloquio orale, l'Assessorato ha rilasciato un
modello di prova che i docenti di francese potranno utilizzare per
preparare i loro studenti alle nuove tipologie di prova e alle
valutazioni sulla base delle griglie regionali di valutazione, che
sono state definite nell'agosto del 2020 attraverso un decreto
assessorile.
Qualora necessario per motivi legati alla emergenza sanitaria,
come è avvenuto lo scorso anno, per disciplinare lo svolgimento
della prova regionale di lingua francese nell'ambito dell'esame di
Stato, si provvederà comunque a definire le necessarie misure di
adeguamento, tenendo in considerazione le disposizioni adottate a
livello nazionale. Ad esempio, se verrà stabilita a livello
nazionale l'effettuazione della prova scritta di italiano,
conseguentemente in Valle gli studenti svolgeranno anche la prova
di francese. Se invece ci sarà solo il maxi orale, anche in Valle
d'Aosta si svolgerà solo il colloquio con la parte in francese che
permetterà comunque, questo è molto atteso dagli studenti, di
ottenere
la pleine connaissance de la langue française
.
A questo proposito, ci tengo a dirlo, nei giorni scorsi è
avvenuta la comunicazione da parte dell'Associazione europea degli
esaminatori linguistici, che è un ente che riunisce i principali
enti e organismi certificatori in Europa, quali Cambridge per
l'inglese e France Éducation International per DELF e DALF, che a
partire dall'anno 2021 anche il nostro Assessorato è membro
dell'associazione e che l'accettazione da parte di altri della
nostra candidatura testimonia della bontà e del rigore del
dispositivo che noi siamo in grado di mettere in campo per le prove
linguistiche regionali. L'ALTE è un'associazione di test
linguistici che lavorano insieme per promuovere la valutazione
corretta e accurata delle competenze linguistiche dentro e fuori
l'Europa. L'ALTE organizza corsi e convegni su aspetti della
valutazione linguistica e gestisce un sistema di controllo della
qualità degli esami linguistici europei.
Tornando alla consulta, i rapporti con la consulta regionale
degli studenti sono buoni e, compatibilmente con gli impegni
istituzionali di questo periodo, sono stati organizzati momenti di
confronto in presenza e/o in modalità telematica con i
rappresentanti degli studenti anche durante l'emergenza sanitaria.
La logica è quella di risolvere delle questioni da loro poste, che
sono la didattica a distanza, la ripresa didattica in presenza,
l'organizzazione degli esami di Stato e anche le prove
linguistiche, come dicevo.
In merito a quanto riportato in un comunicato stampa di qualche
settimana fa, il 2 dicembre del 2020 il presidente e il docente
regionale avevano convocato un incontro con la ministra Azzolina e
il dottor Ponticello per aggiornamenti sul corrente anno
scolastico, durante il quale si è affrontato il problema del
rientro in presenza e di tutti gli aspetti a esso collegati. A
seguito di questo incontro i presidenti delle consulte si sono
riuniti più volte per redigere un documento da portare
all'attenzione del Ministero.
Il 10 dicembre prima riunione della consulta regionale con tutti
i rappresentanti delle scuole: si sono discusse le proposte da
portare al coordinamento nazionale. Il 14 dicembre gli studenti
redigono un documento con le riflessioni in merito alla ripresa
delle attività didattiche. Il 15 dicembre seconda riunione della
consulta e invio dei documenti al Sovrintendente. Il 16 dicembre
ringrazio per scritto con una mail i membri, dicendo appunto che si
trattava di avere un po' di certezza rispetto al caos normativo. Il
12 gennaio di nuovo un ulteriore incontro sulla ripresa delle
attività scolastiche. Il 13 gennaio nasce un equivoco sulla
questione del 75 percento, per cui la consulta si dice tradita,
impaurita e scrivono un comunicato stampa. Il 15 gennaio ci siamo
incontrati e abbiamo deciso, con il presidente Jeantet di riunire
urgentemente la consulta ed è quanto è avvenuto il giorno 21
gennaio. Mi sembra che ora i rapporti siano ottimi, si è sgombrato
il campo dalla previsione eventuale di una specie di blitz da parte
nostra di aumento dal 50 al 75 percento. In questo momento, nella
riunione dei dirigenti scolastici di ieri, abbiamo deciso che visto
che nel mese di febbraio ci sono una serie di pause nella scuola
dovute alle vacanze d'inverno, noi terremo comunque il 50 percento
sino alla fine del mese di febbraio; eventualmente anche nel
momento in cui ci sarà il ritorno al giallo che speriamo imminente,
potremo cominciare a discutere del 75 percento a partire solamente
dal primo di marzo.
Presidente -
Per la replica il consigliere Carrel.
Carrel (PA) -
Grazie Assessore per averci esposto tutto
l'iter dei rapporti anche con la consulta. Questa interrogazione
nasce proprio da quel comunicato stampa che ha destato sicuramente
stupore, perché capire e leggere che il presidente Jeantet accusa
di fatto l'Assessorato di prendere delle decisioni senza
coinvolgerli, ovviamente meritava la nostra attenzione come
Consiglio regionale, perché credo che quando si parla di scuola, si
parla sicuramente di docenti, si paga sicuramente di trasporti, si
parla però
in primis
di studenti e quindi essi con le loro
organizzazioni devono essere coinvolti. Mi è stato riferito che
comunque dopo questo equivoco i rapporti sono tornati molto buoni e
collaborativi, quindi di questo ne sono sicuramente molto contento.
Ovviamente, ma credo che questo sia già negli accordi tra le parti,
in un'ottica di riapertura al 75 percento dal primo marzo, sarebbe
bene coinvolgere la consulta in modo da comprendere quale sia la
loro posizione.
Dico ciò perché ho avuto modo di leggere le lettere che la
consulta regionale degli studenti della Valle d'Aosta ha presentato
il 14 dicembre, in cui appunto si affermava e si argomentava, sia
da un punto di vista dei trasporti sia da un punto di vista di
rapporti all'interno delle classi, la necessità di non ampliare al
75 percento la presenza in classe. D'altro canto, so che i
rappresentanti degli studenti della Regione Valle d'Aosta
partecipano a un tavolo molto più ampio, che è quello dell'UCN,
Ufficio di coordinamento nazionale, il quale scrive direttamente
all'ex Ministro, a oggi ministro Azzolina. In queste lettere che
hanno scritto al ministro Azzolina c'era assolutamente la questione
che lei ha affrontato, cioè quella della prova INVALSI che
costringe la Regione Valle d'Aosta già ad attivare oggi le prove di
francese, senza sapere di fatto se queste prove ci saranno oppure
no; questo è sicuramente un problema. Avevo letto le dichiarazioni
del ministro Azzolina e speravo che il problema si fosse risolto
prima dell'apertura della crisi di Governo; così non è stato e
questo è sicuramente un problema che poi si ripercuote sulle
Regioni, soprattutto sulla Regione Valle d'Aosta che deve appunto
attestare anche la piena conoscenza della lingua francese.
Quello che mi preme sottolineare è che gli studenti sono di
fatto il centro della scuola e in ogni caso e in ogni scelta
dovrebbero essere coinvolti dall'Assessorato, ma vedo che i
rapporti sono tornati buoni e questa è una notizia assolutamente
positiva.
Presidente -
Considerata l'ora, possiamo interrompere i
lavori e riprendere alle ore 15:00. Buon appetito.
---
La seduta termina alle ore 12:50.
