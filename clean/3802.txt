Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 75 del 11 febbraio 1981 - Resoconto
OGGETTO N. 75/81 - RICHIESTA DI PARERE SULLO SCHEMA DI DISEGNO
DI LEGGE STATALE CONCERNENTE LA REVISIONE DELL'ORDINAMENTO
FINANZIARIO DELLA REGIONE.
Presidente -
Colleghi Consiglieri, io vi richiamo ad un
argomento di notevole importanza, e cioè alla iscrizione
nell'ordine del giorno per le sedute di oggi, domani e venerdì 13
febbraio - e cioè l'ordine del giorno trasmesso in data 2 febbraio,
protocollo n. 110 - dell'oggetto richiesto dal Presidente della
Giunta e dall'Assessore alle Finanze, che io mi sono permesso di
definire così: "Parere sullo schema di disegno di legge statale
concernente la revisione dell'ordinamento finanziario della
Regione". È, con l'aggiunta di "parere sullo schema di disegno di
legge" e poi di "statale" - per chiarire la natura del disegno di
legge nel Consiglio regionale della Valle d'Aosta, dove ci sono
disegni di legge anche regionali - l'oggetto della lettera del
Ministero del Tesoro che è stata trasmessa con relativo allegato a
tutti i Consiglieri.
Il Consiglio quindi è chiamato in questo momento, ai sensi del
2° comma dell'art. 50 del Regolamento, a pronunciarsi sulla
iscrizione o meno di questo oggetto nell'ordine del giorno che
stiamo discutendo.
La parola al Presidente della Giunta, che aveva chiesto di poter
illustrare la necessità dell'urgenza.
Andrione (UV)
- La Giunta regionale si rende conto che
richiedere un parere d'urgenza su un argomento che è di non
straordinaria difficoltà per chi conosce il riparto del '71, ma di
evidente, fondamentale importanza per la Regione, significa
chiedere al Consiglio regionale un sacrificio, in quanto un disegno
di legge di questo genere deve essere esaminato con accuratezza.
Però i signori Consiglieri devono tenere conto che questo disegno
di legge oggi è all'inizio di un secondo iter, poiché dovrà
ritornare a Roma, e che di conseguenza qualsiasi ritardo anche
minimo, può avere delle conseguenze assolutamente
imprevedibili.
Per ottenere questo disegno di legge, oltre alla volontà di
tutti i Consiglieri, e, se ne dia pubblicamente atto, di tutti i
Gruppi, ci sono voluti degli sforzi titanici, non per ragioni
politiche, ma per ragioni burocratiche. Ci sono articoli che
abbiamo dovuto riformulare fino a cinque sei volte, per poi dire
sempre le stesse cose. In certe riunioni romane, quando si doveva
fare per la sesta volta un dato tipo di discorso - il giorno prima
tutto era a posto, il giorno dopo tutto era da rifare - siamo stati
sovente tentati di porre in dubbio il dogma dell'Immacolata
Concezione ed altri dogmi annessi, perché è davvero estremamente
difficile lavorare in questo momento nella capitale italiana.
I colleghi Consiglieri tengano conto che il disegno di legge in
questione deve avere una risposta scritta da parte del Presidente
della Giunta, che deve dire di aver sentito il parere del
Consiglio. Questa risposta scritta dovrà essere depositata alla
Presidenza del Consiglio dei Ministri, il cui Presidente si è già
dichiarato favorevole a portarlo al più presto all'esame del
Consiglio medesimo sotto la rubrica "Presidenza del Consiglio",
quindi non Ministro del Tesoro, ma Presidenza del Consiglio.
Nostra intenzione sarebbe quella di essere a Roma a partire da
martedì prossimo, e, anche per accordi precedenti presi sia con il
Presidente del Senato che con l'on. Jotti, Presidente della Camera,
di fare tutto il possibile, non appena il Consiglio dei Ministri
avrà approvato questo disegno di legge, perché la trasmissione a
una delle Camere avvenga in termini brevissimi e sia possibile
chiedere la discussione con la massima urgenza.
Avete certamente seguito le ultime vicende del Parlamento
italiano; sapete che cosa può voler dire l'ostruzionismo o che cosa
può rappresentare un fatto assolutamente imprevedibile sui lavori
del Parlamento. Tutte le forze politiche si sono dichiarate
contrarie, ma non si può neanche escludere, in questo clima, uno
scioglimento anticipato delle Camere; se una cosa di questo genere
dovesse avvenire, questo disegno di legge slitterebbe per lo meno
di un anno.
E i danni sarebbero incalcolabili.
Per quanto riguarda il disegno di legge, la Giunta regionale è
favorevole, salvo - e direi che deve essere esaminato sotto il
profilo politico, perché sotto quello tecnico noi almeno non
accetteremmo di rimetterlo in discussione con i funzionari del
Tesoro e delle Finanze, perché vorrebbe dire ricominciare una
storia particolarmente dolorosa - salvo, appunto, sotto il profilo
politico, a non concordare con l'art. 19, 1° comma, sul quale
abbiamo fatto una battaglia politica che è durata oltre sei mesi,
perché per noi questo articolo deve essere letto: "La presente
legge ha inizio dall'anno finanziario 1980", e non "1981". Inoltre
vorremmo chiedere al Consiglio, qualora si accetti di mettere
questo disegno di legge statale all'ordine del giorno e di
conseguenza venga formulato un parere del Consiglio, che il
Presidente della Giunta, che verrà convocato al Consiglio dei
Ministri e come prima questione evidentemente sosterrà per l'art.
19 la formulazione "anno finanziario 1980", qualora su parere del
Ministro del Tesoro il Presidente del Consiglio dei Ministri
rifiutasse di modificare questo articolo, sia autorizzato a
presentare un articolo aggiuntivo, un art. 20 che preveda la
concessione di un contributo straordinario di "x" miliardi per
quanto riguarda le somme in particolare dell'I.V.A. non versate nel
1980. Questo perché non crediamo che sia il caso di voler puntare
tutta la battaglia sulla mancata attribuzione delle quote I.V.A.
nell'80, in quanto il futuro ci sembra più importante. Di
conseguenza siamo propensi, dopo aver rappresentato le cose al
Consiglio dei Ministri, al limite ad accettare questo tipo di
composizione di opposti interessi per poter avere finalmente una
legge di riparto fiscale, che, con i limiti che può avere, a noi
sembra equa.
Presidente
- Colleghi Consiglieri, è aperta la
discussione sulla votazione che il Consiglio andrà a fare circa la
iscrizione dell'oggetto. Pertanto io richiamo i Consiglieri che
chiederanno la parola a mantenersi nell'ambito della richiesta del
Presidente della Giunta e dell'Assessore alle Finanze, senza
entrare nel merito, nel quale si entrerà successivamente, al
momento della iscrizione all'ordine del giorno. C'è qualcuno che
chiede la parola?
Ha chiesto di parlare il Consigliere Tonino, ne ha facoltà.
Tonino (PCI)
- Come gruppo comunista siamo contrari ad
inserire in questo Consiglio una materia così importante, poiché,
come ha detto il Presidente della Giunta, per decidere non credo
sia sufficiente soltanto la conoscenza della precedente normativa.
Io ho dato una lettura veloce all'articolato, e credo ci sia
perlomeno la necessità di approfondire bene questi articoli; il che
non richiede molto tempo, ma richiede alcuni giorni. E se domani
dovremo affrontare la discussione sul bilancio, e a nostro avviso
si tratta di una discussione impegnativa, non riesco a capire dove
e quando i Consiglieri possano trovare il tempo per approfondire
questo schema di disegno di legge. Forse la situazione è diversa
per i Consiglieri della maggioranza, che avranno già visto questo
progetto di legge precedentemente, dato che nella lettera di
trasmissione è scritto che "è stato predisposto da codesta Regione
e poi rielaborato e perfezionato dal Ministero delle Finanze".
Per quello che ci riguarda noi abbiamo chiesto varie volte di
conoscere il testo: c'è sempre stato risposto che non c'era, una
volta addirittura che l'Assessore l'aveva dimenticato a casa; sta
di fatto che non abbiamo avuto finora elementi per poterlo
valutare.
Poiché è indispensabile che su un progetto di questa natura si
esprima unitariamente tutto il Consiglio con il massimo di
conoscenza, noi chiediamo che questo sia fatto con una seduta del
Consiglio a ciò destinata, che può essere fatta nel giro di pochi
giorni, i primi giorni della settimana, una volta avvenuta la
discussione sul bilancio che deve svolgersi serenamente. Non è
concepibile che ci sia adesso questa fretta, per cui sembra che o
si esamina questo disegno di legge oggi o domani, o sennò casca il
mondo, dopo un ritardo di anni su una materia di questa natura.
Noi siamo dell'avviso - e lo abbiamo sempre detto - che ci
voglia un impegno di tutti, e un impegno veloce e immediato. Ci
impegniamo da parte nostra a dare questo contributo, ma chiediamo
che ci sia il tempo per esaminare bene la materia; magari anche il
sabato e la domenica, lavorandoci su, però che ci sia una seduta
del Consiglio regionale destinata a questo argomento.
Presidente
- Ha chiesto di parlare l'Assessore Ramera, ne
ha facoltà.
Ramera (DC)
- Semplicemente per dire, senza nulla
aggiungere a quanto ha detto il Presidente della Giunta, che siamo
in questa sede per esaminare un documento serio, al di là delle
polemiche di parte. E che non accetto minimamente le battute sul
documento lasciato a casa, perché lo conosco a memoria e so di
averlo detto a memoria, quindi i Consiglieri sia di minoranza che
di maggioranza hanno conosciuto in quell'adunanza del Consiglio
tutti i concetti che sono contenuti nel disegno di legge. Se questo
documento è in ritardo, ciò si deve alla stesura degli artt. 6 e
12. Per l'art. 12 sono occorse addirittura cinque stesure, però con
questo non è mutato niente della materia principale, che erano i
contenuti finanziari.
Nulla da eccepire, per carità, Consigliere Tonino, che si voglia
approfondire la materia, però tutto quanto è scritto è stato da me
comunicato, e credo che risulti nei nastri, anche se detto a
memoria; ma conosco l'argomento talmente bene che potevo parlare
anche senza note scritte e quindi mi stupisce che si voglia
ritardare l'approvazione di un documento per il quale abbiamo
giocato addirittura sulle ore per poter avere le firme.
Il Presidente della Giunta vi ha manifestato quali sono le
preoccupazioni della Giunta regionale; nulla osta che la data per
l'esame possa anche essere procrastinata, però, dal momento che il
documento è talmente comprensibile, ed è già stato illustrato in
quest'Aula, e che nulla è cambiato dalla data di quella
illustrazione, mi stupisco che si voglia ritardare
l'approvazione.
Presidente -
Ha chiesto di parlare il Consigliere Nebbia,
ne ha facoltà.
Nebbia
(PSI)
- Da parte nostra non ci saranno
certamente ostacoli a una rapida approvazione definitiva di questo
disegno di legge, pur sapendo che arriviamo forse con anni di
ritardo.
Volevo domandare al Presidente della Giunta e al Presidente del
Consiglio se non sarebbe possibile, visti i tempi ristretti e
avendo sentito che martedì il Presidente della Giunta avrebbe
intenzione di essere a Roma, iscrivere il disegno all'ordine del
giorno, facendo però una seduta ad hoc, come continuazione delle
sedute normali, il lunedì mattina, ad esempio. D'altra parte, anche
per quello che ha detto il Consigliere Tonino, credo che avendo due
o tre giorni di tempo poi potremmo esaminare con più comodo la
materia. Forse in questo modo potremmo sistemare la questione.
Andrione (UV)
- Concordo con la proposta del Consigliere
Nebbia.
Non è che la nostra fretta sia indebita o cose di questo genere;
non svelo niente perché credo che i Consiglieri lo sappiano: lunedì
ci sono state una cinquantina di telefonate a Roma, perché si
voleva ancora rifare un'ennesima volta l'art. 12. Grazie a degli
amici abbiamo potuto sbloccare ancora una volta la situazione, ma
dobbiamo renderci conto che quando questo disegno di legge sarà
depositato ad una delle Camere, saremo all'inizio dell'iter
legislativo. Non è che l'approvazione da parte del Consiglio dei
Ministri ci dia delle garanzie, perché ci sono dei disegni di legge
che aspettano da diversi mesi.
E se ci sono stati dei ritardi, questi ritardi - ho dimenticato
di dirlo prima - non sono imputabili al Consiglio regionale della
Valle d'Aosta. È vero che la prima stesura abbiamo dovuto farla
noi, e - mi fa piacere perché è un complimento che faccio a un
amico - bisogna ringraziare il rag. Vitali perché non abbiamo mai
ritardato una volta, neanche di 24 ore, quando c'era da formulare
un articolo da parte nostra. Però come si fa a portare prima del
tempo in discussione un documento di questo genere? All'inizio
della discussione sull'Iva eravamo sotto i sette decimi; cosa
avremmo dovuto fare? Avremmo dovuto portare in Aula il documento e
dire che noi avevamo chiesto i nove decimi e che stavamo facendo il
tiro alla fune? Che senso ha discutere di cose di questo genere
quando non si sa quelli che sono gli intendimenti del Governo? Che
cosa portiamo in Consiglio? Le opinioni della Giunta regionale o
del Ragioniere Capo in materia di finanze? Bisogna per forza di
cose che il Consiglio si esprima su un documento che abbia un
valore, e questo documento ha valore perché finalmente è uscito da
quelle catacombe. Informalmente vi siete detti tutto quello che
c'era da dirsi sul documento che andava e veniva, no? Vi siete
anche divertiti molto, ve ne diamo atto, è più che giusto; ma qui
io pregherei proprio di dimenticare un attimo lo spirito di parte,
perché questa discussione interessa tutti i valdostani e interessa
decisamente il futuro della Regione.
Quindi noi concordiamo con la proposta del Consigliere Nebbia,
che ci sembra ragionevole e permette di seguire questo iter.
Presidente
- È iscritto a parlare il Consigliere Minuzzo,
ne ha facoltà. Rinuncia.
È iscritto a parlare il Consigliere Voyat, ne ha facoltà.
Rinuncia.
È iscritto a parlare il Consigliere De Grandis, ne ha
facoltà.
De Grandis (PRI) -
Ero quasi tentato di rinunciare, però
mi sembra che, nonostante in linea di principio io sia contrario
alle iscrizioni di urgenza, questo caso rappresenti veramente
l'eccezionalità. Perché se pensiamo che il riparto fiscale risale
al 1971, che poi è caduto con la riforma tributaria del '73, che il
decreto 636 del '73 era un regime transitorio che doveva durare
fino al '77 e che poi invece è stato prorogato di anno in anno
facendo penare la Regione sotto il profilo finanziario, è evidente
che ogni battuta di arresto in questo campo è estremamente
pericolosa. E credo che dovremmo dimostrare come Consiglio
regionale non solo di essere estremamente solleciti nell'esame e
nell'approvazione di questo schema di nuovo ordinamento finanziario
della Regione, ma dovremmo anche dimostrare di essere tutti
concordi e unanimi nel volerlo portare alla discussione il più
presto possibile.
Concordo con la proposta del Consigliere Nebbia. Effettivamente
sono valide le considerazioni che ha fatto il Consigliere Tonino,
che cioè trattandosi di un documento di una certa complessità, un
minimo di riflessione è necessario. Iscriviamo all'ordine del
giorno, discutiamolo; se non ce la facciamo ad approvarlo entro il
venerdì sera spostiamoci al sabato mattina, al limite al lunedì
mattina, o anche direttamente al lunedì mattina...
(Interruzione...).
Benissimo anche il Consiglio
straordinario. Io sono perfettamente d'accordo, purché
evidentemente si faccia il possibile per consentire al Presidente
della Giunta di essere martedì a Roma a rappresentare al Ministro
il parere favorevole del Consiglio regionale sul progetto o le
eventuali modifiche proposte dal Consiglio, come quelle che lo
stesso Presidente ha suggerito per l'art. 19.
Presidente
- Nessuno è iscritto a parlare? Mi sembra che
la Presidenza debba una precisazione al Consiglio, che potrebbe
anche riassumere il dibattito fin qui avvenuto.
Se il Presidente della Giunta e l'Assessore alle Finanze
insistono per l'iscrizione all'ordine del giorno, questa deve
avvenire nei giorni di giovedì o venerdì.
Se il Presidente della Giunta richiede, anche verbalmente come
ha fatto, la convocazione straordinaria ed urgente del Consiglio,
la Presidenza può domani mattina, mediante telegramma, convocare il
Consiglio per le ore 9,30 di lunedì, essendoci quarantotto ore di
tempo, con quel solo oggetto iscritto all'ordine del giorno. Questa
è la procedura più corretta.
Andrione (UV)
- Formalizzo la richiesta di convocazione
urgente del Consiglio per lunedì mattina alle ore 9,30 con questo
oggetto all'ordine del giorno.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Concordiamo anche noi sul Consiglio
straordinario per lunedì, e approfitto di questa dichiarazione per
dire che c'è la volontà di esaminare un testo scritto, perché
chiunque può esporre il senso di un progetto di legge, ma fra
un'esposizione orale e il testo scritto può esserci qualche
particolare da verificare: tant'è vero che il testo è stato
riscritto numerose volte, non sarà stato per caso.
Quindi noi siamo d'accordo, e, siccome abbiamo colto
nell'esposizione del Presidente della Giunta la volontà di arrivare
a un dibattito che sia proficuo perché questo è un argomento che
interessa la Valle d'Aosta e non i singoli partiti, ci auguriamo
che si proceda in questa direzione e che si eliminino motivazioni
di parte, ma da tutte le parti.
Presidente
- Colleghi Consiglieri, decade la proposta
presentata dal Presidente della Giunta e dall'Assessore alle
Finanze di iscrizione dell'oggetto nella seduta dei giorni 11, 12 e
13.
A seguito della richiesta formale del Presidente della Giunta di
una riunione straordinaria del Consiglio per discutere questo
oggetto, la Presidenza del Consiglio si fa carico di convocare
domani mattina a mezzo telegramma il Consiglio in seduta
straordinaria per discutere l'oggetto, che io mi permetto di
ripetere per vedere se corrisponde a quello che è il desiderio
stesso dei proponenti della Giunta: "Parere sullo schema di disegno
di legge statale concernente la revisione dell'ordinamento
finanziario della Regione".
Il Consiglio sarà convocato domani mattina a mezzo telegramma
per una riunione straordinaria ed urgente che avrà luogo lunedì 16
febbraio alle ore 9,30 per la discussione del solo oggetto: "Parere
sullo schema di disegno di legge statale concernente la revisione
dell'ordinamento finanziario della Regione". Ci sono obiezioni?
Il Consiglio unanime prende atto di questa procedura e passa,
come concordato, all'esame degli oggetti n. 12 e 13 all'ordine del
giorno, con questa sera la relazione introduttiva dell'Assessore
alle Finanze.
