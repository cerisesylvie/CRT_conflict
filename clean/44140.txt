Classificazione
ARTIGIANATO
COMMERCIO
Fiere, mostre e mercati



Oggetto del Consiglio n. 1202 del 26 gennaio 2022 - Resoconto
OGGETTO N. 1202/XVI - Interpellanza: "Valutazioni in ordine
all'ultima edizione del Marché Vert Noël".
Bertin (Presidente) -
Passiamo al punto n. 21 dell'ordine
del giorno. Per l'illustrazione il consigliere Brunod.
Brunod (LEGA VDA) -
Abbiamo appreso, da diversi articoli
di giornale, che nell'edizione di Marché Vert Noël appena
conclusasi vi sono state diverse problematiche in merito
all'organizzazione dell'evento. Su questo primo punto ci terrei a
fare alcuni passaggi che abbiamo appreso dai giornali. Su un
giornale abbiamo appreso dal titolo: "La doppia
location
non
sfonda, chalet dell'arco penalizzati, Marché Vert Noël bene tre
weekend
, poi crollo di affari e delle presenze". Un altro
articolo riporta "Ecco perché il mercatino di Natale ha deluso gli
espositori e i visitatori". Sempre all'interno dell'articolo ci
sono diversi passaggi e li cito in quanto credo che siano molto
importanti a livello di spunti costruttivi, per cercare poi di
andare a rimediare agli errori che sono accaduti durante queste
ultime edizioni. "Quest'anno gli elogi del passato sono stati
sostituiti da una pioggia di critiche, perché l'opinione più
diffusa è che pareggiare i conti è già un successo. I motivi del
malcontento: pochi visitatori, cartellonistica sbagliata, come
l'idea di suddividere in due il mercatino al Teatro romano e in
Piazza dell'Arco di Augusto, che ha creato confusione tra i
visitatori, e poi il rammarico di un allestimento frettoloso e
sottotono, oltre alla cattiva gestione della tipologia di articoli
esposti". Insomma, ce ne è abbastanza per sostenere che questo
mercatino più bello del mondo, come l'Assessore competente aveva
dichiarato all'inaugurazione, non è proprio riuscito come si
sperava all'inizio in sostanza.
C'è sempre scritto che "in Piazza dell'Arco di Augusto purtroppo
vi sono solo sette chalet, è presente lo
stand
dell'IVAT" e
dalle loro dichiarazioni si apprende che "allestire così pochi
chalet tuttavia non è stata una buona idea, inoltre la
cartellonistica è stata fatta male, al punto che tanti chiedevano
dove fosse il mercatino di Natale. È mancato un punto di ristoro,
poiché il cibo attira gente e dovrebbero esserci molte più
postazioni di artigianato locale.
Altre considerazioni sono: "Quest'anno c'è stata davvero poca
gente, animazione tra gli stand assente e in città le indicazioni
del mercatino di Natale erano poche; le spese, in compenso, sono
tante, quindi ci sono diversi aspetti da rivedere. Quest'anno è
stato un mercatino sottotono per diversi motivi, innanzitutto
perché è stato l'anno della ripartenza dopo lo stop del 2020 a
causa dell'epidemia di Coronavirus, quindi le aspettative erano
alte, poi perché è mancato il turismo straniero, infine a causa
della scarsa pubblicità, dell'allestimento povero e del
posizionamento errato degli chalet. Tutto inferiore alle previsioni
e quindi anche gli incassi hanno subito una flessione. Una tirata
di orecchie agli amministratori: dovremmo essere ascoltati invece
di essere ignorati". Questo hanno detto proprio gli addetti ai
lavori, coloro che quotidianamente erano presenti agli chalet. "Non
è stato certo un bel mercatino di Natale, sicuramente anche
l'emergenza sanitaria dovuta al Covid ha contribuito, ma se tante
cose fossero state fatte al meglio, la gente sarebbe arrivata.
Peccato perché negli anni avevamo raggiunto un livello
apprezzabile, poi il tonfo, come dicono pure i turisti che si
guardano attorno smarriti. Ma perché gli organizzatori non chiedono
consiglio agli espositori? I problemi sul campo li vediamo noi,
perché escluderci?".
Una nota positiva invece arriva dallo chalet dell'ANA, dove si
sono alternati i gruppi degli alpini: questo ha avuto un grande
successo, a conferma che la presenza di stand enogastronomici tra
gli altri chalet è una grande mossa molto mirata al punto
giusto.
Infine: "Cala dunque il sipario sul mercatino di Natale 2021 che
verrà ricordato come quello della ripartenza dopo la pandemia, ma
anche come quello che ha deluso le aspettative di tanti espositori
e visitatori".
Dopo queste considerazioni, visto che alla regia di tale evento
vi è la collaborazione tra Comune di Aosta, Chambre e Regione,
riteniamo e condividiamo pienamente il fatto che Marché Vert Noël
negli anni ha sempre avuto la presenza di importanti numeri ed è
sempre stato considerato uno degli eventi di punta dell'inverno,
non solo del capoluogo aostano ma per tutta la Regione.
Interpelliamo l'assessore competente per conoscere: se sono già
state fatte delle analisi in merito alle criticità evidenziate
nell'edizione terminata da alcune settimane; se vi sia l'intenzione
di coinvolgere maggiormente tutti i diversi attori che sono
coinvolti in questo grande evento per la Valle d'Aosta e se vi sono
già alcune idee o proposte in merito per la prossima edizione.
Dopo queste domande, è anche giusto integrare una parte che
abbiamo appreso. L'iniziativa è stata presentata due settimane fa e
ieri è uscito un articolo dove l'assessore competente del Comune di
Aosta rileva diverse criticità, che sono già stati fatti degli
incontri con gli addetti ai lavori, è stato fatto uno studio da
parte di TurismOk che evidenzia, da parte dell'assessore
competente, un buon risultato, nonostante sia a conoscenza di
diverse criticità. Questo ci fa molto piacere, che si riconoscano
questi punti di debolezza. Ovviamente da parte nostra ci saremmo
aspettati, e ci aspettiamo, che come Assessorato al turismo della
Regione Valle d'Aosta, proprio per il fatto che anche l'Assessore
durante l'inaugurazione aveva riconosciuto l'importanza a livello
non solo del Comune di Aosta ma dell'intera Regione di questo
evento, che ci sia una maggiore partecipazione e maggiore
attenzione per cercare di rimediare, in ottica della prossima
edizione, agli errori commessi in questa. Gli "errori" non sono in
senso polemico, ma in modo costruttivo lo vogliono essere. Tutti
sappiamo che c'era la pandemia in corso, però determinati
accorgimenti sicuramente si potevano evitare per il grande successo
di un evento che per quarantacinque giorni dà grande visibilità
alla nostra regione, agli artigiani e a tutti coloro che
partecipano quotidianamente a questo evento. Noi volevamo invitare
l'assessorato competente ad avere una parte attiva maggiore
rispetto a quella che magari è stata, anche perché - come abbiamo
rilevato - c'è molta attenzione da parte del Comune di Aosta; di
pari passo crediamo che, per un evento del genere, dovrebbe esserci
da parte dell'assessorato regionale competente.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Che sia tra i più belli e
suggestivi mercatini, credo che non ci siano dubbi e la
particolarità del nostro mercatino ci è riconosciuta unanimemente
anche per la sua collocazione, che è veramente unica e inimitabile.
Marché Vert Noël è una manifestazione che, per il suo rilievo
sovracomunale, ha sempre avuto il sostegno dell'Amministrazione
regionale. In particolare diverse strutture regionali, afferenti
agli assessorati competenti in materia di beni culturali, turismo,
risorse naturali, sviluppo economico, opere pubbliche e territorio,
compartecipano ad alcune spese e apportano, come lei sicuramente
sa, ciascuno secondo il proprio ambito di intervento,
autorizzazioni e servizi funzionali alla migliore riuscita
dell'evento. Occorre tuttavia ricordare che, seppure in un clima di
piena collaborazione tra gli enti, il Marché Vert Noël è una
manifestazione a regia comunale e non regionale. L'intervento di
collaborazione da parte della Regione è, infatti, approvato dalla
Giunta regionale edizione per edizione, in seguito a una specifica
richiesta avanzata proprio dal Comune di Aosta. Le scelte
strategiche relative all'organizzazione dell'evento sono quindi
operate dall'amministrazione comunale, certo con un confronto con
la Regione, anche solo per quanto riguarda, per esempio, le
strutture e, per quanto riguarda noi, le strategie di tipo
comunicativo e promozionale.
Rispondendo alla sua prima domanda, nel programmare la scorsa
edizione di Marché Vert Noël, era già stata prevista l'eventualità
di dover affrontare possibili difficoltà legate in particolare
all'evoluzione della situazione sanitaria da Covid-19 e l'eventuale
conseguente adeguamento delle misure di prevenzione del contagio;
non eravamo neanche sicuri che si potesse fare, proprio perché
l'evoluzione non era prevedibile.
Necessità di intervenire nell'area archeologica del Teatro
romano per consentire l'allestimento dell'area, nonostante il
soppalco preesistente non fosse più agibile, motivo per cui è stato
fatto solo su un livello. Poi l'opportunità di dislocare una parte
delle strutture espositive in un'altra area che il Comune ha
individuato in quella dell'Arco di Augusto, proprio per limitare
gli assembramenti di persone in un'area ristretta, in un'ottica
proprio di precauzione sanitaria e per evitare problemi di
carattere logistico, gli assembramenti e rendere così spazializzato
il mercatino; c'è stata anche una ragione legata a questo aspetto,
poi è chiaro che è molto più suggestivo forse vedere in un'unica
ubicazione che non distribuita.
A seguito dell'evento il Comune ha convocato un incontro con gli
operatori che avevano partecipato al Marché Vert Noël e con le
associazioni di categoria e ha presentato ufficialmente i dati
sulla partecipazione e sul gradimento dell'evento. Dai dati è
emersa, come lei ha giustamente evidenziato, una diminuzione delle
presenze complessive rispetto al 2019, che sappiamo essere stato un
anno straordinario, del 25 percento, anche se in alcuni fine
settimana si sono registrati dei picchi di presenze con numeri pari
se non superiori a quelli registrati nel 2019. Considerata la
situazione pandemica con la quasi assenza di turisti stranieri,
dovuta ovviamente alle limitazioni imposte dai paesi di
provenienza, tutto sommato i risultati non sono così negativi
rispetto anche a delle aspettative.
Relativamente alle criticità organizzative segnalate da alcuni
operatori, queste sono sostanzialmente da ascrivere - questa è una
nota che ci perviene dal Comune - al ridotto numero di adesioni,
che è riconducibile da un lato a valutazioni del rischio di impresa
in relazione alle contestuali condizioni di incertezza, dall'altro
alla ridotta disponibilità di posti dovuta alla necessità di
rispettare le regole sul distanziamento tra persone e anche
all'inagibilità delle parti soppalcate del Teatro romano, che non
hanno consentito di concentrare tutte le strutture espositive
proprio in quell'area, come era avvenuto negli anni precedenti.
Riguardo alla domanda n. 2, tutti gli operatori sono stati
coinvolti, tramite le associazioni di categoria, la Regione e le
società collegate.
Rispetto alla domanda n. 3, se vi sono già alcune idee proposte
in merito alla prossima edizione, i tavoli conosciti, convocati dal
Comune, sono anche l'occasione per iniziare a valutare le soluzioni
organizzative più opportune per la prossima edizione, tenuto conto
anche delle criticità emerse e dei vincoli tecnici quali quelli
dell'indisponibilità, nel prossimo anno, dell'area del Teatro
romano. Con riferimento a questo punto si è accennato, in questi
tavoli conoscitivi, all'ipotesi di confermare l'area dell'Arco di
Augusto o di coinvolgere altre zone della città, ad esempio Piazza
Roncas, Piazza Giovanni XXIII, Piazza Caveri e Piazza della
Repubblica.
Presidente -
Per la replica il consigliere Brunod.
Brunod (LEGA VDA) -
Grazie Assessore per la risposta.
Sicuramente, come lei ha detto, è un evento che ha come capofila il
Comune di Aosta, però sovente quando parliamo di turismo, di grandi
eventi e quant'altro, anche all'interno del DEFR si vede che
bisogna sempre più cercare di riordinare e di promuovere la
sinergia tra vari enti, per cercare di crescere qualitativamente e
anche quantitativamente con i numeri. Il nostro invito è proprio
quello di costruire una maggiore collaborazione per cercare il
massimo risultato possibile, parlando di un evento importantissimo
a livello valdostano nella sua interezza, non solo per quanto
riguarda Aosta. Noi ci auguriamo che ci sia maggiore partecipazione
nella scelta e nella condivisione di questi obiettivi strategici
per raggiungere il massimo risultato. Ci aspettiamo d'ora in
avanti, quando ci saranno da prendere certe scelte o comunicati,
che trasparisca la partecipazione dell'Assessorato insieme al
Comune di Aosta.
Per quanto riguarda il discorso del calo, ovviamente tutti siamo
consapevoli che era impossibile replicare quei numeri lì, però
dall'altra parte sono state numerose le polemiche soprattutto, come
dicevamo prima, degli addetti ai lavori che, come in tutti i
settori, non solamente nel caso di Marché Vert Noël, sono quelli
che prima di tutti vedono le problematiche più grandi. Quindi ci si
augura che siano proprio i primi a essere ascoltati come in ogni
campo, perché magari chi va a farsi un giro non vede il problema,
ma chi quotidianamente è presente agli
stand
vede e tocca
con mano le problematiche. Ci sono stati diversi problemi sul
discorso che lei prima ha citato, ma al tempo stesso ci sono state
delle problematiche che con un po' più di attenzione si potevano
evitare, ad esempio la segnaletica, una maggiore promozione. Su
diversi punti è stata ribadita la poca atmosfera che si respirava
in questa manifestazione e, per quanto riguarda sempre le indagini
che sono state fatte, si parla di un campione rappresentativo di
cinquecentocinquanta di visitatori; a volte questi sondaggi danno
un'indicazione, ma non sono proprio così veritieri. Questo senza
nessuna polemica, perché comunque l'obiettivo è di avere un
mercatino Marché Vert Noël 2022-2023 che non ripresenti le stesse
problematiche. Tutti vogliamo un Marché Vert Noël con grande
successo: questo è il nostro invito.
Presidente -
Sospendiamo brevemente per arieggiare i
locali.
La seduta è sospesa dalle ore 16:30 alle ore 16:47.
