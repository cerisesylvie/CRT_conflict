Classificazione
ASSISTENZA SANITARIA E OSPEDALIERA



Oggetto del Consiglio n. 1162 del 23 febbraio 2005 - Resoconto
OGGETTO N. 1162/XII - Interventi di localizzazione territoriale
della radiologia. (Interrogazione)
Interrogazione
Premesso che
- nell'ambito delle previsioni del Piano Socio Sanitario
regionale 2001-2004 era stata ipotizzata una localizzazione
territoriale della Radiologia;
- ad oggi solo il distretto di Morgex ha attivato la
Radiologia;
- nei distretti di Donnas e Châtillon sembrerebbe che errori
progettuali nei lavori di ristrutturazione dei poliambulatori
abbiano reso impossibile l'uso dei locali dedicati alla
radiologia;
i sottoscritti Consiglieri regionali
Interrogano
il Presidente della Regione e l'Assessore delegato per
conoscere:
1) quali siano le prospettive di apertura della Radiologia
nei distretti n. 3 e n. 4;
2) se corrispondano a verità le situazioni descritte in
premessa circa gli errori progettuali e, in caso affermativo, se
siano state accertate le responsabilità;
3) se è vero che a Donnas sono state effettuate demolizioni
per adattare i locali appena ultimati e, in caso affermativo, a
quanto ammontino tali oneri aggiuntivi;
4) se le apparecchiature radiologiche dei distretti n.3 e n.4
sono già state acquistate.
F.to: Frassy - Lattanzi
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Rispondo a questa interpellanza per quanto di mia
conoscenza e cercando di dimostrare come gli investimenti che
facciamo rispondano a un certo tipo di ragionamento, a una logica
di politica sanitaria, e anche ad una attenzione alle spese; in
questo il nostro Direttore amministrativo è particolarmente
sensibile. Alla base c'è anche un'importanza che diamo sempre più
al funzionamento e alla qualità dei distretti e al funzionamento
dei poliambulatori che sono un po' il centro di questi distretti,
in particolare quello di Donnas è per noi di fondamentale
importanza; se si analizzano le fughe sanitarie in Valle d'Aosta,
sono particolarmente importanti nel fondovalle per la vicinanza di
altri centri ospedalieri, quindi per noi è molto importante avere
una concentrazione di qualità in questa sede.
Differenzierei subito il Poliambulatorio di Châtillon da quello
di Donnas per quanto riguarda la radiologia territoriale; su quello
di Châtillon già da subito, quando 2 anni fa siamo andati a vedere
la struttura che è un palazzo storico al centro del paese, sotto
tutela della sovrintendenza, non abbiamo mai pensato di istituire
lì un servizio di radiologia né proposto delle spese per mettere un
apparecchio radiologico, perché gli spazi sono esigui e non sarebbe
possibile mettere una struttura come vorremmo noi, quindi non
abbiamo mai pensato di stanziare dei soldi per una radiologia lì,
mentre abbiamo potenziato e installato un servizio ecografico che
prima non c'era.
Altra cosa per Donnas; alla luce di questa logica di una
attenzione alle spese e di una maggiore qualità di un presidio che
per noi è fondamentale, abbiamo sì 2 anni fa messo in moto un
cambiamento nel senso soprattutto della radiologia. La radiologia
funzionava allora così: uno si presentava, faceva una lastra, dopo
2 o 3 giorni gli dicevano se questo segmento analizzato con la
radiologia era rotto oppure no, quindi non poteva essere un
servizio di questo tipo che dava una risposta di qualità. Pertanto
abbiamo programmato di stabilire anche con la nuova tecnologia che
nel frattempo si è affermata una nuova struttura radiologica in
rete con le strutture dell'Ospedale di Aosta. In questo momento è
previsto che chi vada a fare una radiografia al Poliambulatorio di
Donnas abbia in tempi brevissimi non solo la lastra, ma anche una
risposta diagnostica. Questo è il superamento tecnologico che le
dicevo, che non era previsto e che ha necessitato di un aumento
degli spazi perché l'apparecchiatura era diversa da quella che era
prevista in un primo tempo. Però questa modifica di indirizzi per
dare una maggiore qualità in questa sede è stata anche favorevole
dal punto di vista economico, in quanto ho qui un contratto che
dice che una ditta che ha vinto un contratto per 2 anni per la
fornitura di pellicole per tutta l'azienda ha donato all'USL un
apparecchio radiologico con le qualità richieste per un importo di
385 mila euro. Questi sono contratti che il nostro Direttore
amministrativo fa, che danno delle soluzioni molto favorevoli. A
fronte di una spesa edilizia di circa 25.000 euro maggiore di
quella preventivata, abbiamo avuto in dono un apparecchio che vale
385.000 euro e che soprattutto qualitativamente darà delle risposte
molto più coerenti alle necessità degli utenti che non quanto era
previsto.
Andando sull'ultima domanda, pensiamo che per marzo la
radiologia in rete, che darà risposte immediate, che è stata anche
una scelta economicamente valida, si metterà a funzionare.
Président - La parole au Conseiller Frassy.
Frassy (CdL) - Alcune considerazioni sulla sua risposta, nel
senso che la nostra interrogazione nasceva da una serie di
segnalazioni e di voti che provenivano dal territorio, alcune in
parte verificate, altre che erano da verificare alla luce della sua
risposta.
Lei nella risposta, al di là del tono tranquillizzante che ha
utilizzato e delle considerazioni tranquillizzanti che in punto di
principio possono essere condivisibili, ha fatto lo slalom fra le
domande della interrogazione, nel senso che dovrebbe aver
confermato che su Châtillon non c'è nessuna prospettiva di
struttura radiologica e che non sono neanche stati fatti
investimenti; sarebbe bene che queste comunicazioni venissero rese
a patrimonio comune degli addetti ai lavori, perché nell'area
territoriale, non sto parlando di popolazione ma di servizio
sanitario, c'è il convincimento che la radiologia in quel di
Châtillon debba quanto prima trovare una sua collocazione. Qui apro
una parentesi: su Châtillon non sono stati fatti investimenti su
questo fronte ma sono stati fatti sperperi ben maggiori perché il
"118" e l'annesso "day hospital", che non è mai decollato come tale
in quanto ci risulta che sia utilizzato come dormitorio o come
deposito, perciò su questo la invitiamo a...
(interruzione dell'Assessore Fosson, fuori microfono)
... è stato inaugurato dal suo predecessore alla vigilia delle
elezioni regionali con tanto di rinfresco, glielo può confermare
perché è seduto al suo fianco, ed è stato presentato anche il
candidato ufficiale di zona dell'"Union", ma a parte questo,
l'avete venduto come "day hospital" ma non è mai decollato. Per
chiudere la parentesi, perché poi probabilmente l'Assessore
Vicquéry interverrà per fatto personale, la presentazione che c'è
stata alla vigilia della campagna elettorale in pompa magna come
centro diurno era finalizzata alla struttura che diventava "day
hospital", poi non è mai diventato tale, tanto che oggi non è
neppure centro diurno perché ci risulta che quella struttura sia
utilizzata come deposito e come stanze di appoggio per volontari o
per emergenze non ben definite. Perciò comunque sia sull'attenzione
alle spese, Assessore, faccia maggiore attenzione perché ci sono
delle potenzialità che al momento non sono utilizzate.
Per quanto riguarda Donnas, le mie informazioni non collimano
con le sue informazioni, mettendole a confronto può darsi che
facciamo un servizio alla sanità valdostana. Il progetto di 2 anni
fa ad oggi sta per andare in gestione, lei dice, a marzo 2005 se
abbiamo capito bene dovremmo fare questa inaugurazione, noi ci
saremo alla inaugurazione magari in tono minore. Ma c'è un problema
di fondo: che la tecnologia a cui lei fa riferimento, che è la
banda larga, non funziona. La tecnologia della banda larga, se
toglie Aosta, in gran parte della Regione e Donnas rientra fra
questi Comuni ha molti problemi. E uno dei problemi che è emerso
nell'ambito della gestione sanitaria della trasmissione a distanza
dei dati è proprio quello di non avere una banda larga che dia
collegamento fra i vari poliambulatori e di conseguenza si usano le
vecchie connessioni con dei tempi che non sono più soddisfacenti e
che vanno a discapito della qualità dei dati, soprattutto se sono
immagini che vengono teletrasmesse. Perciò la invito, prima di fare
la inaugurazione, a verificare che la banda larga fra Donnas e il
Presidio ospedaliero di Via Ginevra sia utilizzabile, altrimenti ci
troveremo nella situazione di aver messo in piedi una struttura
avvenieristica ma a cui manca il collegamento.
Poi avrei voluto che lei ci fornisse un altro dato, perché
prendo atto che il valore di questo apparecchio possa essere di 380
mila euro...
(nuova interruzione dell'Assessore Fosson, fuori
microfono)
... 85 mila? Allora abbiamo capito male. Non sappiamo se sia un
apparecchio nuovo o di risulta o meno, ma avrebbe potuto completare
l'informazione con il valore dell'appalto biennale, per
capire...
(nuova interruzione dell'Assessore Fosson, fuori
microfono)
... ma non le ho chiesto neppure questo dato, dal momento in cui
lei me lo fornisce, se mi dava l'informazione più completa avremmo
avuto un quadro più completo.
