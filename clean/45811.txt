Classificazione
TURISMO E INDUSTRIA ALBERGHIERA



Oggetto del Consiglio n. 2423 del 10 maggio 2023 - Resoconto
OGGETTO N. 2423/XVI - D.L. n. 90: "Disposizioni in materia di
strutture turistico-ricettive. Modificazioni alla legge regionale 6
aprile 1998, n. 11".
Bertin (Presidente) -
Punto n. 8 dell'ordine del giorno.
Sono stati depositati cinque emendamenti dall'Assessore e dai
consiglieri Cretier, Rollandin, Jordan, Chatrian, Padovani e
Rosaire. Il relatore della legge è il consigliere Cretier a cui
passo la parola.
Cretier (FP-PD) -
Il presente disegno di legge presentato
dalla Giunta regionale il 13 dicembre 2022 reca modificazioni agli
articoli 90bis, ter e quater della legge regionale 6 aprile 1998,
n. 11: "Normativa urbanistica e di pianificazione territoriale
della Valle d'Aosta".
I tre articoli sopracitati disciplinano alcuni interventi di
ampliamento di attività di somministrazione di alimenti e bevande e
alcune tipologie di strutture turistico-ricettive. Si rendono
necessarie le modificazioni per limitare iniziative non coerenti
con lo spirito originale e la finalità delle norme, ponendo un
limite rispetto agli indici fissati dai piani regolatori generali
comunali.
Negli anni sono nate alcune criticità rispetto al piano
regolatore generale comunale e gli adeguamenti sono necessari per
gli standard di mercato.
Come ricordato dall'assessore Grosjacques in audizione, sono
state richieste 161 autorizzazioni dal competente ufficio e 102
pareri per l'articolo 90ter, quindi una norma con un impatto
importante nell'evoluzione del settore e necessariamente bisognosa
di una regolamentazione più precisa onde evitare usi
discorsivi.
Anche l'assessore Sapinet ha evidenziato la revisione della
legge regionale 11/1998, un tema importante per il recupero del
patrimonio urbanistico valdostano e dei centri storici in
contrapposizione al minor consumo del suolo in una vallata alpina
pur sempre sottomessa a eventi climatici e calamità naturali
dirompenti.
Citerei in particolare l'articolo 3 nel comma 2, che evidenzia
bene la necessità di recuperare l'enorme patrimonio presente nel
territorio e in molti Comuni che vedono nel proprio territorio
incrociarsi i percorsi di Cammini e Vie Francigene, le piste
ciclabili e il transito di escursionisti amanti del paesaggio e
della natura vissuto in modo "lento", per non usare un termine
anglosassone, ma interessati a offerte di servizi sul territorio e
lungo il percorso prescelto tipicamente a tappe, centrando, secondo
me, tre importanti obiettivi: il primo, dare concretamente
un'occasione di recupero ai fabbricati esistenti; il secondo,
collegato al primo, contenere il consumo di suolo; il terzo, dare
dei servizi territoriali diversi a costi differenziati a clientele
che non cercano i servizi alberghieri ma che si muovono su un
itinerario giorno dopo giorno.
Inoltre il disegno di legge in discussione oggi è stato
approvato dalle Commissioni III e IV in seduta congiunta il 26
aprile 2023 con sei voti favorevoli e l'astensione di PCP. Anche
l'Assemblea del CPEL ha dato parere positivo con osservazioni sulla
durata del vincolo di destinazione e una valutazione legata agli
agriturismi e alle altre strutture legate al turismo rurale. Questa
è una delle indicazioni per cui sono stati presentati gli
emendamenti.
Ringrazio il collega Jordan per la condivisione della
relazione.
Il testo da approvare è composto da 5 articoli. L'articolo 1,
rapportato all'articolo 90bis della legge regionale 11/1998,
composto da due commi, si pone l'obiettivo di escludere dai
benefici urbanistici le strutture che siano oggetto di riduzione
del volume o della superficie complessiva e il secondo obiettivo al
comma 2 è semplicemente di termini per una maggiore puntualità e
precisione come tecnica legislativa.
L'articolo 2 modifica l'articolo 90ter. La tecnica richiede di
eliminare alcuni dubbi interpretativi sorti nella fase applicativa
con il comma 1 e il comma 2. Il comma 3 richiede e fissa un
rapporto tra le superfici da destinare a centro benessere e le
superfici di servizio delle strutture ricettive, in modo da
sostenere la prevalenza dell'attività ricettiva rispetto al centro
benessere. Il comma 4 necessariamente introduce un vincolo di
destinazione d'uso per le strutture che beneficiano degli
incrementi. Il comma 5 pone un vincolo specifico all'uso
nell'ambito delle attività consentite nei centri benessere.
L'articolo 3, composto da tre commi, modifica la rubrica
dell'articolo 90quater, esclude di fatto gli interventi di nuova
costruzione degli ostelli per la gioventù e i posti tappa
escursioni (
dortoirs
), dà attuazione alle norme di indirizzo
del piano territoriale paesaggistico. Vengono privilegiate le forme
di riuso anche di interi nuclei preesistenti e disponibili. Il
comma 3 riconosce ai Comuni la facoltà di limitare la destinazione
d'uso esistente, che può essere mutata in ostelli per la gioventù e
i posti tappa escursionistici, cosiddetti "dortoirs", in modo da
salvaguardare le offerte alberghiere esistenti.
L'articolo 4 introduce la clausola di Invarianza finanziaria e
l'articolo 5 richiama la dichiarazione d'urgenza.
Presidente -
Grazie consigliere Cretier, che era relatore
per la V, e consigliere Jordan per la III. A questo punto apriamo
la discussione generale, la discussione generale è aperta. Ha
chiesto la parola il consigliere Restano, ne ha facoltà.
Restano (GM) -
Chiedo la possibilità di avere una breve
sospensione per un confronto con le forze di minoranza.
Presidente -
Facciamo una breve sospensione.
La seduta è sospesa dalle ore 15:12 alle ore 15:29.
Bertin (Presidente) -
Riprendiamo. Qualche comunicazione,
consigliere Restano? No. Possiamo andare avanti con la discussione
generale. La discussione generale è aperta riferita al disegno di
legge n. 90. Ha chiesto la parola il consigliere Distort, ne ha
facoltà.
Distort (LEGA VDA) -
Motivo anche la sospensione che è
stata disposta e organizzata proprio per poter trovare una
condivisione corale e avere un confronto costruttivo, benché tra
forze politiche anche molto diverse, ma poiché con questo disegno
di legge si tratta un tema tecnico, c'è molta componente tecnica in
questo disegno di legge, cosa che, tra l'altro, ci fa capire una
certa
ratio
, ma ci fa anche condividere una certa ratio,
tant'è che in Commissione noi, come gruppo Lega, non ci siamo
opposti fondamentalmente perché il percorso di approfondimento in
Commissione è stato un percorso accompagnato anche da una
condivisione di visioni, nel senso che da parte nostra abbiamo
esposto tutta una serie di intendimenti, che, a nostro parere,
erano fondamentali per poter far sì che questo disegno di legge
potesse essere una risposta a un mondo imprenditoriale, non a un
settore disciplinatorio, non a chi ha il compito di verificare la
rispondenza delle norme, ma una risposta al mondo
imprenditoriale.
Noi chiedevamo anche un'estensione: visto che il cuore pulsante,
l'argomento del disegno di legge è la disciplina dei centri
benessere in relazione alle attività turistico-ricettive, noi
avevamo chiesto in Commissione, facendo seguito ad altre iniziative
già proposte in aula, di poter estendere la possibilità di
applicazione dell'articolo 90ter della 11, che prevede l'incremento
volumetrico se finalizzato alla costruzione e alla realizzazione di
centri benessere, anche alle case e appartamenti per vacanze.
Noi avevamo chiesto anche una particolare attenzione per
l'attività residenziale annessa in
mixité
con l'attività
turistico-ricettiva, non per un discorso di visioni indirizzate al
condhotel, che non ci trova minimamente in allineamento, cioè
questa commistione tra l'attività turistico-ricettiva e una normale
banale attività residenziale, come se gli imprenditori del settore
non fossero capaci a far sufficientemente impresa o condurre la
propria attività imprenditoriale e debbano far ricorso a
un'attività residenziale pura, ma l'attività residenziale è
funzionale invece all'attività alberghiera, parliamo, ad esempio,
della possibilità di poter consentire la realizzazione di
destinazioni residenziali per il personale che opera e che lavora
all'interno delle attività alberghiere, in modo tale che non ci sia
semplicemente una cessione d'uso di una camera da letto, ma ci sia
la possibilità di accogliere anche un nucleo familiare. Questa è
una visione politica, è una visione imprenditoriale, è una visione
di territorio, una visione di quale tipo di tenore e che tipo di
livello di imprenditoria è negli intendimenti del Governo. Tutto
questo ha avuto comunque una risposta che noi riteniamo importante
e che sappiamo, per onestà intellettuale, riconoscere. La risposta
da parte dell'Assessore competente è: "abbiamo in elaborazione un
testo che andrà a sviluppare e a sviscerare questi argomenti", ed è
fondamentalmente questo il testo che noi aspettiamo in aula e su
cui esprimeremo la nostra posizione, anzi, in realtà lo aspettiamo
in Commissione ovviamente, anche perché il lavoro di Commissione
noi sinceramente lo prendiamo sul serio, lo prendiamo come un
lavoro in cui ci si scambiano le opinioni, ci si scambiano le
visioni, ci si scambiano le informazioni, si eseguono gli
approfondimenti necessari e, quando i giochi sono fatti, a bocce
ferme ci si esprime.
A questo proposito, per pura correttezza, per completezza e
anche per onestà, noi riconosciamo il fatto che noi ci siamo
espressi in Commissione alla fine di un breve percorso di
approfondimento e oggi però ci troviamo a esprimerci su un testo
che è stato modificato da emendamenti che ci sono pervenuti
stamattina. Tra l'altro, sono cinque emendamenti che vanno a
cambiare l'assetto di un disegno di legge, che già non è composto
da un numero infinito di articoli, è estremamente modesto, quindi
cinque emendamenti incidono in maniera significativa sull'assetto
sostanziale della legge. Oltretutto due di questi cinque
emendamenti sono emendamenti particolarmente pesanti relativi
all'estensione del periodo di vincolo di destinazione da cinque a
dieci anni.
Allora noi riteniamo che in quest'ambito, in questa cornice la
nostra disponibilità a condividere una visione di questo tipo,
contenuta nel DDL 90, viene meno e ci rendiamo conto che ci
troviamo oggi a esprimerci su un testo diverso da quello su cui noi
abbiamo affrontato un approfondimento in Commissione ed espresso un
nostro parere, un parere, che, tra l'altro, con tutta sincerità è
passato dal buco della serratura perché non ci ha trovati già in
Commissione particolarmente entusiasti, però riconoscendo la
necessità di un percorso normativo, tra l'altro, un atto quasi
dovuto che poteva tranquillamente, da un punto di vista dei
contenuti, svolgersi attraverso una deliberazione della Giunta, ma,
dal punto di vista formale, siccome si modifica un articolo di
legge, è ovvio che deve esserci il passaggio in Consiglio.
Ribadiamo che, dal punto di vista della tecnica legislativa,
questo fatto di avere un lavoro di Commissione, svolgere un lavoro
di Commissione, di scambiarci reciprocamente dei
desiderata
,
quindi di contribuire alla possibilità di creare un disegno di
legge che sia rappresentativo di un lavoro di Commissione noi non
lo riconosciamo, noi riconosciamo invece una tecnica legislativa
che in qualche modo va a confliggere con queste nostre
aspettative.
Noi non boicottiamo questo disegno di legge, anzi, auguriamo al
Governo di lavorare bene, ma soprattutto rilanciamo l'appuntamento
a quell'altro provvedimento legislativo che dovrebbe avere un
respiro più ampio, una visione politica, proprio un tema politico,
di dialogo nei confronti del mondo dell'imprenditoria, ricordando -
e questo è estremamente importante, questa è la nostra posizione -
che il mondo dell'imprenditoria segue delle regole che non sono
soltanto il mero profitto, ma sono una sorta di espressione del
rapporto di benefici-costi.
Andare quindi a disciplinare il dimensionamento... fino a cui è
ammesso un ampliamento per la realizzazione di uno spazio a uso
benessere e spazio di centro benessere a una certa percentuale
piuttosto che a un'altra, è chiaro che è un esercizio normativo che
deve essere fatto da un punto di vista di chi rilascia
autorizzazioni e verifica la corrispondenza. Noi stessi come
tecnici - mi rivolgo ai miei colleghi architetti - quando ci
troviamo a progettare, facciamo ovviamente riferimento a un assetto
normativo e dimensionale, però ricordiamo - e lo vogliamo ricordare
proprio pro-futuro - che il mondo dell'imprenditoria lavora su
altre percentuali, che sono le percentuali della sostenibilità
economica di un intervento. A nessun imprenditore, sapendo di avere
la possibilità di realizzare una certa percentuale, anche al di
sopra dei limiti imposti, eventualmente pensati non tanto da un
legislatore quanto da un funzionario, passa per la testa di dire:
"bene, se posso realizzare un ampliamento di dimensioni indefinite,
io faccio qualcosa di gigantesco". A nessuno, perché poi va
mantenuto, va creato, va costruito, va pagato, va riscaldato, va
climatizzato. Questi sono tutti elementi che costruiscono la salute
della nostra classe imprenditoriale e noi crediamo in questo. La
normativa deve dare delle indicazioni, non deve porre dei recinti e
soprattutto non è in quest'aula che noi ci esprimiamo sui recinti e
costruiamo i recinti. In quest'aula, e anche nel vostro, nel suo
ruolo in particolare, mi rivolgo all'Assessore al turismo... lei -
è vero - svolge un ruolo esecutivo, mentre il Consiglio svolge un
ruolo legislativo e l'esecutore è colui che mette in pratica, un
ruolo un po' più meccanico sotto certi punti di vista, ma è chiaro
ed è del tutto evidente che non è totalmente assente la visione
politica, il ruolo politico, l'impegno politico, è estremamente
importante che sia lei a decidere e non il funzionario o il
dirigente, ovviamente con tutto il rispetto per il lavoro che
svolgono, ma giustamente loro hanno una visione, un'ottica, un
punto di vista, è il punto di vista del politico di cui ha bisogno
soprattutto una classe che noi qui rappresentiamo come eletti
esattamente anche da questo mondo.
Esprimo quindi, a nome del mio gruppo, l'astensione augurando
veramente di cuore il miglior lavoro possibile per l'edizione di
quell'altro dispositivo legislativo che speriamo di ricevere in
Commissione quanto prima e sul quale speriamo di poter costruire
veramente un sano e costruttivo dibattito.
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Partiamo invece dall'idea che il
nostro gruppo già in Commissione si era astenuto rispetto a questo
disegno di legge, un po' per alcune motivazioni che ha espresso
anche il collega Distort, naturalmente però non sono le stesse le
motivazioni perché, molto probabilmente, ci si aspettava anche di
più che questa norma fosse votata da noi rispetto ai colleghi che
stanno di fronte a me, però basta rileggersi i verbali di
Commissione per capire che questa norma è l'ennesima toppa, che non
vi è visione, e cercherò di specificare le motivazioni di queste
mie osservazioni. Intanto si cerca e si sostiene anche durante le
audizioni in Commissione che questa norma nasce perché vi sono
state speculazioni e sicuramente questa norma, sotto questo punto
di vista, può mettere in qualche modo al riparo rispetto a
quest'adozione a volte un po' diversa della norma rispetto a come
era stata pensata Se noi leggiamo quindi proprio l'assessore
Grosjacques diceva: "l'obiettivo è di arginare in qualche modo un
uso improprio della norma ", quindi, sotto questo punto di vista,
condividiamo che alcuni articoli vanno proprio nel senso
prospettato dall'Assessore. Dall'altra parte però il 21 marzo,
quando siamo stati in Commissione, il collega Marguerettaz aveva
fatto tutta una serie di osservazioni proprio per ampliare la
norma, per cercare di dare più ampio respiro a questa norma e, come
dicevo, invece si è deciso di limitare il testo solo a questa
parte.
La cosa interessante uscita dalle domande del consigliere
Marguerettaz è stata che, rispetto alla norma che oggi andiamo a
votare, i numeri non erano così certi, tant'è che i numeri che ha
dato anche il consigliere Cretier, cioè quelli delle 161
autorizzazioni e dei 102 pareri detti dall'assessore Grosjacques,
non ci danno però l'entità del fenomeno, perché, come è stato detto
chiaramente dalle strutture competenti, rispetto al monitoraggio di
questa misura, non sappiamo se gli aumenti volumetrici sono stati
del 20, del 30 o del 40 percento e non abbiamo nemmeno contezza
quindi di quanto questi abbiano influito, a differenza, ad esempio,
della legge casa, dove, grazie ai dati avuti dall'Assessorato,
sappiamo che, ad esempio, il Comune di Courmayeur aumenta in questi
anni di 100.000 metri cubi per quello che riguarda l'edilizia
residenziale. Rispetto agli articoli 90bis e 90ter, questa contezza
volumetrica non ce l'abbiamo. Ecco quindi che noi stiamo anche
ragionando rispetto a dei volumi di cui non siamo a conoscenza e
poi quello che ci lascia perplesse e che invece vede grandemente
favorevole chi mi ha preceduto è proprio quello che si dice:
"iniziamo a fare questa norma", ma si è già attivato un Tavolo:
"che ne pensa rispetto a una nuova?," che andava proprio a
inserirsi rispetto invece alle strutture turistico-ricettive non
più utilizzate se non ricordo male, poi l'assessore Grosjacques
magari ci dirà meglio che cosa sta facendo il Tavolo. Quello che ci
lasciava perplesse, oltre a tutte queste considerazioni che ho
fatto, è che vi era anche il vincolo dei 5 anni, che, a differenza
del collega Distort, noi vedevamo come limitativo. Bene quindi
l'emendamento che lo porta invece a dieci anni, per noi risulta
ancora insufficiente ma comunque è meglio dei 5 anni previsti
dall'Assessore che l'ha preceduta, dopodiché bene anche il
riutilizzo del patrimonio esistente invece per quello che riguarda
i
dortoirs
.
Un'altra considerazione che ci sentiamo di fare è che si
continua un po' in una logica di sottrazione delle competenze
urbanistica ai Comuni e l'ho esplicitato meglio per quello che
riguarda il piano casa, sicuramente la stessa cosa può valere
rispetto a questa norma, perché credo che poi i diretti interessati
di tutte queste norme siano proprio i Comuni, che poi dalla loro
parte devono garantire i servizi, devono garantire l'acquedotto,
devono garantire tutto ciò che sta sul loro territorio. Sotto
questo punto di vista, quindi credo che in qualche modo, visto che
si andava a toccare la norma di riferimento, ci si poteva aspettare
anche qualcosa di più proprio per evitare quello che è sotto gli
occhi di tutti. Noi quindi, come in Commissione, non voteremo la
norma e credo di aver esplicitato le motivazioni.
Presidente -
Consigliere Marquis a lei la parola.
Marquis (FI) -
Ho ascoltato e condiviso le preoccupazioni
che sono state espresse già dai due colleghi dell'opposizione che
sono intervenuti riguardo a questo disegno di legge, un
provvedimento che nasce con una motivazione sostanzialmente di
adeguamento tecnico, di fare una revisione, dopo dieci anni, di
applicazione di una norma, quindi mettere a beneficio le esperienze
e apportare dei correttivi laddove se ne rende la necessità.
A questo proposito mi stupisce un po' il metodo che è stato
utilizzato per portare avanti questo provvedimento, nel senso che
anche nelle audizioni in modo chiaro si è detto: "dobbiamo
correggere delle situazioni perché ci sono state delle
speculazioni". Questo è un termine che è stato definito in modo
molto chiaro. Dopodiché il collega è intervenuto e ha detto:
"Possiamo sapere sostanzialmente - adesso la faccio semplice -
rispetto a queste speculazioni di cosa si tratta? Sono speculazioni
dell'1 percento, del 2 percento, ampliamenti del 40 percento? La
risposta non la sappiamo. Allora la domanda sorge spontanea: come
si fa a correggere una situazione senza conoscere lo stato di
fatto? Questo desta un pochettino di preoccupazione, perché non
basta dire: "ci sono state 160 richieste di ampliamento che vanno
in una certa direzione e quindi siamo molto preoccupati, bisogna
fermare tutto perché diversamente si rischia di andare fuori strada
nell'applicazione di questo provvedimento". Questo mi rendo conto
che non c'è scritto sulla legge che la Regione deve segnarsi di
quanto è l'ampliamento, ma io dico: un minimo di buon senso, cioè
se noi qui a livello legislativo scriviamo su una legge che
concediamo degli ampliamenti fino al 40 percento, ed è stato anche
discusso quest'approccio, perché magari si è detto: facciamo 30,
facciamolo 20, no, è stato scelto il 40... sapevamo anche che un
giorno avremmo dovuto verificare questa situazione, ma nessuno si
preoccupa, quando si danno le autorizzazioni, di prendere nota su
un foglietto: "quant'è la percentuale di ampliamento che viene
concessa in questo caso?". Il problema è sempre lo stesso, ci
troviamo sempre più spesso a metter mano a delle leggi guardandoci
tra di noi e a dire: "qual è la situazione allo stato di fatto? ",
non la sappiamo. Forse questo incide anche sulla qualità dei
provvedimenti legislativi e questa è magari anche una ragione per
cui spesso e volentieri bisogna correre, mettere delle toppe, delle
pezze su delle iniziative, lavorando anche poi sotto il profilo
qualitativo non sempre al meglio e soprattutto non rispondendo alle
esigenze dei cittadini.
Si parla spesso di speculazione, ma il più delle volte un
operatore economico o un'impresa non si diverte a spendere dei
soldi per fare degli ampliamenti, perché sappiamo oggi quanto è
pesante questo tipo di attività; sono delle persone che magari si
trovano in obbligo a fare un adeguamento della propria struttura
perché sennò perde di competitività e quindi magari per una
struttura già di una certa rilevanza hanno fatto dei grossi
investimenti, sacrifici per tutta la vita con la famiglia e si
trovano a dire: "cosa facciamo adesso? O ci ammoderniamo o spariamo
dal mercato", quindi dobbiamo inventarci qualcosa, dobbiamo cercare
nell'ambito dell'immobile di trovare delle soluzioni per offrire
nuovi servizi, un piccolo ampliamento, mettere in atto degli
accorgimenti che possano garantire la sostenibilità, perché la
sostenibilità economica non è corrispondenza di speculazione, sono
due concetti molto diversi.
Noi, come gruppo politico, gruppo di Forza Italia, abbiamo una
visione che l'impresa deve essere al centro, deve essere il motore
del rilancio dell'economia, quindi siamo molto preoccupati su ogni
iniziativa che tendenzialmente va nella direzione di non
considerare, con la giusta attenzione, l'approccio imprenditoriale.
Faccio solo un piccolo esempio: relativamente all'articolo 90ter -
è stato sottolineato dal collega Distort che è intervenuto prima di
me - è stato chiesto: "ma perché non si inseriscono anche le case
vacanza in questa possibilità?". Risposta: "lo faremo in un altro
provvedimento". Lo faremo, domani mattina, magari, c'è un titolare
in una casa vacanza che avrebbe voluto iniziare la sua attività e
fare questo piccolo intervento per potenziare la sua offerta
turistica e nel frattempo noi lo faremo, demandiamo, abbiamo
bloccato l'economia, poi dopo ci stupiamo se non teniamo il ritmo
delle altre Regioni del Nord Italia e il nostro PIL non cresce
nella misura in cui cresce quello degli altri. Secondo me, mettiamo
mille lacci e lacciuoli anche senza rendercene conto, che hanno
un'incidenza nel quotidiano della vita della nostra comunità,
quindi questo dire: "lo mettiamo poi in un'altra legge, facciamo
poi un'altra legge", il procedere a livello frammentato, a livello
legislativo porta oltretutto a creare dei conflitti tra una legge e
l'altra.  Spesso e volentieri si vede, è uscito anche l'altro
giorno parlando sulle locazioni turistiche che, con tutta la
miriade di leggi che abbiamo in questo settore, diventa anche
difficile vedere poi la coerenza tra una e l'altra, ci sono poi dei
punti di conflittualità che necessitano di ulteriori interventi.
Pertanto c'è l'esigenza di non creare degli ulteriori
provvedimenti, bisognerebbe prendere un provvedimento quadro, una
legge quadro, che metta tutto insieme per definire qual è il
funzionamento di questo sistema, del sistema turistico. È inutile
che noi abbiamo sei-sette leggi. Ho già avuto modo di dire in altre
volte che sono intervenuto che le altre Regioni negli ultimi
quattro-cinque anni hanno tutte fatto una legge quadro sul turismo.
Noi continuiamo a creare delle nuove leggi, che, una con l'altra,
presentano dei problemi.
Sotto il profilo tecnico, non stiamo qui a fare delle
considerazioni sugli articoli, sono cinque articoli, però fa anche
specie che siano stati presentati cinque emendamenti su cinque
articoli dallo stesso Governo; in genere gli emendamenti vengono
presentati dall'opposizione, sono anche degli emendamenti che non
riguardano dei refusi, alcuni di questi che sono stati individuati
sono degli emendamenti di natura politica, perché di passare con il
vincolo da cinque a dieci anni poteva essere già deciso al momento
che si è scaricato il disegno di legge, quindi questo sta a
significare che forse non si è pensato a sufficienza prima, però
quando non si pensa a sufficienza prima, si rischia di fare dei
provvedimenti che poi nascono zoppi, perché non sempre, quando si
cerca di mettere delle toppe, si riesce a dare la soluzione al
problema in tutti i suoi aspetti.
Sotto il profilo tecnico, quindi non entriamo nelle singole cose
che sono state corrette perché non abbiamo gli elementi neanche per
poter fare la valutazione, perché, se questi ampliamenti fossero
stati dell'1 percento, non avrebbe senso tutto quello che stiamo
dicendo; se fossero stati del 40 percento tutti gli ampliamenti,
magari allora saremmo persino in ritardo ad affrontare la
questione. Gli elementi quindi non ci sono, pertanto la nostra
posizione - nell'attesa che venga scaricato quest'ulteriore
provvedimento sul quale daremo tutta la nostra disponibilità a
lavorare con la dovuta attenzione - è quella dell'astensione.
Presidente -
Ha chiesto la parola il consigliere
Chatrian, ne ha facoltà.
Chatrian (AV-VdA Unie) -
Qualche brevissima
considerazione, più di ordine politico. Penso che il relatore
Cretier abbia sintetizzato molto qual è l'obiettivo di questo
disegno di legge. Io sintetizzerei il tutto in due parole:
l'obiettivo è fare ordine. Fare ordine vuol dire che a monte ci
sono state delle criticità - come sono state messe in evidenza
durante la discussione in Commissione - e, quando ci sono delle
criticità, bisogna avere la capacità e la forza di trovare le
migliori soluzioni.
Partirei dal fondo, legato agli emendamenti che l'assessore
Grosjacques, insieme ai membri di maggioranza delle Commissioni III
e IV, ha sottoscritto. Gli emendamenti sono principalmente due,
perché poi - collega Marquis, non so se ha avuto modo di vederli -
il primo è stato praticamente messo in evidenza dall'Assessore il
giorno in cui è stato trasmesso il disegno di legge, che è la data,
quindi uno è legato alla data del 30 giugno del 2023; il secondo
invece - non so se il collega Marquis ha avuto modo di approfondire
- è proprio la tematica forse la più importante: quella del CELVA,
che ci consiglia di prevedere una durata pari a dieci anni, come
maggioranza riteniamo importante inserire questa modifica: che ci
sia un vincolo di destinazione di dieci anni. Principalmente quindi
possiamo sintetizzare affermando che gli emendamenti presentati
sono legati al vincolo di destinazione. Questa è la prima
considerazione.
La seconda considerazione, che il collega Cretier ha messo in
evidenza molto bene: noi pensiamo che ci sia la necessità di
recuperare l'enorme patrimonio presente nel territorio valdostano e
in molti Comuni che vedono il proprio territorio incrociare tutta
una serie di... Cosa vuol dire? Questo è un obiettivo per noi
fondamentale e importante e questa modifica si ritrova nei cinque
articoli, quindi si va nella direzione: "perché ci crediamo, nel
recuperare e ristrutturare il patrimonio esistente".
Terzo pilastro di questo disegno di legge e come pilastro lo
dividerei in tre: il primo: c'è la possibilità di recuperare i
fabbricati esistenti; il secondo è contenere il consumo del suolo
che dicevo poc'anzi e il terzo è dare dei servizi territoriali
diversi a costi differenziati e a clientele che non cercano i
servizi alberghieri.
Tutto questo abbiamo voluto codificarlo in legge perché c'erano
delle criticità a monte e anche per chi ci ascolta noi pensiamo sia
utile fare un po' di chiarezza, perché, tra le due posizioni
estreme che sono state messe in evidenza, i colleghi della Lega
avevano votato il provvedimento, che è uguale a quello che stiamo
affrontando adesso in aula, identico tranne il vincolo, che passa
da 5 a 10 anni, tutto il resto è identico, ma c'è un passaggio
fondamentale, perché ho sentito da parte invece dei colleghi di
Estrema Sinistra che qui parliamo di speculazioni. No, collega
Guichardaz, qual è l'obiettivo? È fare ordine, quindi il
legislatore oggi si trova nella condizione di riscrivere le regole
del gioco. E come le abbiamo riscritte? Come il collega Grosjacques
ce le ha presentate in Commissione e, abbiamo avuto modo anche di
approfondirlo, in tre maniere, praticamente: "...Fissa un rapporto
tra le superfici da destinare a centro benessere e le superfici di
servizio delle strutture ricettive" - questo è il primo parametro -
"In modo da sostenere la prevalenza dell'attività ricettiva
rispetto al centro benessere". Cosa vuol dire? Che la parte più
produttiva, che è quella ricettiva, deve essere più importante, più
grande e più robusta rispetto a un servizio al ricettivo; la
seconda è che "È necessario introdurre un vincolo di destinazione
d'uso per le strutture che beneficiano degli incrementi". Il
legislatore dice: "Ti creo le condizioni per poter beneficiare di
questi incrementi ma t'inserisco un vincolo, un vincolo che oggi
viene rafforzato a seguito dell'emendamento che è stato
presentato".
Poi questa è visione assolutamente... capiamo perfettamente, ci
sono probabilmente tre visioni all'interno di questo Consiglio:
quella più liberista, quella più... secondo qualcuno è stato messo
in evidenza che non stiamo facendo ordine, sembra che invece stiamo
non solo facendo ordine, ma stiamo normando dove probabilmente la
partita era critica e c'è la terza proposta, che è la nostra, che
cerca - non pensiamo di essere assolutamente i detentori della
verità, nella maniera più totale - di far conciliare quello che...
chi sta investendo nel patrimonio già esistente... ma che possa
permettere nello stesso tempo di poter creare delle condizioni
buone, per non dire ottime, per dare dei servizi agli ospiti e alla
nuova clientela in una maniera differenziata.
Questa è la sintesi che abbiamo fatto, cercando di contemperare
quello che, da una parte, è il controllo, ma nello stesso tempo
anche la possibilità di poter a quel punto investire e cercare a
misura d'uomo di fare degli interventi sull'esistente; dall'altra
parte avere anche un controllo legato a un vincolo, perché è un
incremento che fai nel momento in cui tu decidi di fare una certa
ristrutturazione.
Gli emendamenti si traducono numericamente in cinque e li
sintetizzo: praticamente il pilastro principale legato agli
emendamenti è prettamente uno: noi portiamo il vincolo nel momento
in cui tu vai a incrementare, quindi a beneficiare degli
incrementi, il vincolo di destinazione dovrà rimanere così
collegato alla tua struttura ricettiva per 10 anni, questo è lo
spirito con cui abbiamo elaborato, confezionato e poi noi diciamo -
i sottoscrittori degli emendamenti - migliorato il testo andando a
inserire i 10 anni di vincolo.
Presidente -
Ha chiesto la parola la consigliera Erika
Guichardaz per secondo intervento.
Guichardaz E. (PCP) -
Alla luce di quanto ha detto il
consigliere Chatrian, vorrei esplicitare meglio le mie
considerazioni, perché lui è un tecnico, quindi evidentemente se
lui le ha comprese male, può essere che le abbiano comprese male
anche altri.
Quando parlavo di speculazioni, stavo riportando quanto è emerso
nei verbali dell'audizione, cioè nei verbali dell'audizione c'è
scritto che, rispetto al comma 2quater, l'obiettivo è di arginare
in qualche modo un uso improprio della norma.
In un altro passaggio: "la modifica si rende necessaria proprio
perché sono state riscontrate alcune difformità nell'applicazione
di quest'articolo e quindi, a partire dalla data, non sarà più
consentito l'utilizzo di questo 40 percento di ampliamento previsto
dall'articolo 90bis" e poi si dice: "la norma, come sempre, è una
norma che probabilmente ha dato la possibilità di fare delle
speculazioni".
Queste osservazioni le trovate nel verbale di audizione. Io
quindi non ho fatto altro che riportare quanto c'era in quei
verbali. Dopodiché sì, si sta facendo ordine, ma non si sa qual è
il disordine, perché, ripeto, a oggi nemmeno il consigliere
Chatrian sa dirci con precisione quanti sono stati gli aumenti del
40 percento, quelli del 30 o quelli del 20 e di che entità
volumetriche stiamo parlando.
Si sta quindi facendo ordine senza sapere qual è il
disordine. Sinceramente mi chiedo e voglio capire se... forse, se
vogliamo fare ordine, non possiamo farlo dove sappiamo dov'è il
disordine e l'ho appena detto prima: 100 mila metri cubi in più a
Courmayeur sul piano casa!
Se proprio vogliamo fare dell'ordine, quindi forse partiamo da
dove conosciamo benissimo i dati del disordine.
Presidente -
Ha chiesto la parola il consigliere Distort
per secondo intervento.
Distort (LEGA VDA) -
Vorrei solo ricordare che stiamo
parlando del disegno di legge 90 e non della legge casa. Questo lo
dico perché la legge casa io ho promesso che l'avrei difesa
strenuamente, perché riconosco l'elemento positivo della legge casa
e quindi io mantengo la parola. Sono altre le deformazioni che
generano i problemi relativi all'esecuzione di adempimenti di uno
strumento di legge assolutamente virtuoso.
Vorrei soltanto rispondere al collega Chatrian, presidente della
III Commissione, in cui abbiamo svolto, per quanto di nostra
competenza, un lavoro di approfondimento e poi espresso un
parere.
Innanzitutto io capisco il ruolo delle parti, quindi è giusto
che lei difenda la posizione del Governo e la difenda con tutti i
metodi, compresi anche una sorta di sano dibattito e di sana
competitività con le varie forze politiche e le varie posizioni che
emergono in aula. Io questo glielo riconosco, glielo riconosco in
termini sportivi, però cerchiamo di non fare in modo che il gioco
dei ruoli diventi un gioco delle tre carte, nel senso che pensare e
dire che noi, gruppo Lega, abbiamo espresso un parere positivo in
Commissione su un provvedimento che è esattamente identico a quello
di oggi... non è così, poi se lei lo vede in questo modo, io
rispetto la sua posizione perché rispetto lei, però non è così. Non
è così per due elementi fondamentali: il primo è il fatto che nel
momento in cui si passa la durata di un vincolo da cinque anni a
dieci anni, vuol dire raddoppiare la durata del vincolo, quindi è
qualcosa di sostanziale, permettetemi.
L'assessore Grosjacques poi potrà dare tutte le spiegazioni e io
ascolterò in religioso silenzio e, quando io dico "religioso", lei,
assessore, sa a che cosa mi rivolgo, però effettivamente la
differenza che si è posta sull'impostazione, sull'architettura del
DDL con questo emendamento che raddoppia la durata è innegabile che
sia un fatto sostanziale, cambia notevolmente il contenuto, anche
perché noi sappiamo che il vincolo di destinazione diventa
estremamente importante, già il vincolo di destinazione di 15 anni
all'interno di un'attività ricettiva è significativo, ma fino a un
certo punto, perché poi sappiamo benissimo che la durata minima del
vincolo è di 15 anni, però si conteggia anche il tempo di
restituzione del finanziamento regionale eventualmente
percepito.
Di conseguenza, se la durata del piano di restituzione è di 20
anni, o 25, è chiaro che questo vincolo si amplia della durata, ma
fa parte della legge del mercato, l'imprenditore lo sa a priori,
però nel momento in cui noi realizziamo delle strutture funzionali
a un'attività, lì la situazione, a nostro parere, quello per cui
chiediamo ulteriore attenzione, non dico oggi, perché ormai oggi si
vota o a favore, o contro, o in astensione a questo disegno di
legge, ma è importante pensare che, nel momento in cui il vincolo
si pone per delle opere pertinenziali, per delle opere funzionali,
per delle opere strumentali a un'attività principale, noi sappiamo
che questo va declinato in rapporto ai cambiamenti del mercato.
Oggi è strarichiesta la destinazione a centro benessere, ma noi
sappiamo perfettamente, chi opera nel settore sa perfettamente con
quale velocità cambiano le esigenze, quindi il pensare di poter
avere degli strumenti... che il nostro mondo imprenditoriale possa
disporre di strumenti che garantiscano un'elasticità dal punto di
vista imprenditoriale è una scelta politica ed è una scelta
virtuosa.
Questo pertanto, mi permetta, Assessore, - e lo dico anche in
risposta al collega Chatrian - è un elemento estremamente
importante e, dal nostro punto di vista, noi sottolineiamo e
puntiamo l'attenzione su questo.
Non lo diciamo quindi con senso polemico, tutt'altro, è
semplicemente un discorso chiaro e intellettualmente onesto tra
parti che vogliono dare il proprio contributo e spiegare le ragioni
delle proprie posizioni e delle proprie scelte.
L'altro elemento è un elemento puramente formale, che potrebbe
non essere così rilevante, forse viene capito fondamentalmente tra
di noi; non è un messaggio con il quale noi comunichiamo al mondo
imprenditoriale, però è un messaggio importante perché la forma è
sostanza, l'abbiamo detto più volte, quindi noi non riconosciamo
corretto e non ci riconosciamo, non consideriamo una soluzione
valida, una soluzione che rispettiamo, un meccanismo di tecnica
legislativa secondo cui in Commissione viene esaminato un testo e
poi il giorno stesso in cui questo testo approda in aula lo stesso
organismo che concepisce il DDL propone degli autoemendamenti,
andando a modificare di propria sponte i contenuti del DDL.
Un aspetto formale quindi sotto questo punto di vista ma
soprattutto questo aspetto sostanziale relativo alla durata. Questo
volevo precisare per opportuna chiarezza e per la costruttività del
dialogo in cui io e, come immagino, ognuno di noi crediamo in
quest'aula.
Presidente -
Ha chiesto la parola il consigliere Restano,
ne ha facoltà.
Restano (GM) -
Vorrei fare due considerazioni e due
riflessioni all'Aula in merito a questo disegno di legge e
soprattutto partire dal ricordare a me stesso che la Valle d'Aosta
è stata divisa in sette aree turistiche, questo a seconda delle
predisposizioni di un'area piuttosto che l'altra, perché
effettivamente in Valle d'Aosta fare il Sindaco - un altro attore
protagonista di questa norma - a Courmayeur è cosa diversa che fare
il Sindaco a Valpelline dal punto di vista della gestione
turistica, così come è diverso fare l'imprenditore turistico a
Courmayeur piuttosto che a Valpelline.
Perché faccio questo confronto e quest'affermazione? Perché
forse, a seconda dei piani turistici e degli studi che sono stati
fatti, il trasformare una parte della propria attività in zona
benessere a Valpelline ha un significato diverso che farlo a
Courmayeur o a Brusson. Nella consapevolezza che questa legge è
un'opportunità per dare delle risposte concrete e per iniziare a
guardare avanti rispetto a delle esigenze del territorio, ritengo
che possa essere l'occasione per iniziare un ragionamento più
profondo e maggiormente indirizzato verso le esigenze dei territori
e dei Comuni e, soprattutto, di chi si pone l'obiettivo - come
penso sia obiettivo comune da parte di tutti, come detto dal
collega Chatrian - di recuperare un patrimonio immobiliare,
valorizzare il territorio ma soprattutto di poter fare degli
investimenti mirati che- e qui lo voglio dire ad alta voce -a chi
fa un investimento in un piccolo Comune, che è più teso alla
passione e all'attaccamento al territorio, permettono di riuscire a
trasformare questo investimento in un'impresa che porti un minimo
di redditività, perché ricordo quello che ho già affermato in
quest'aula: tante volte fare l'imprenditore turistico in un piccolo
Comune vuol dire per 80-100 giorni fare l'imprenditore, per il
resto dell'anno rendere un servizio al territorio, quindi si fa
fatica a galleggiare.
Allora se è necessario fare una zona benessere più grossa
rispetto ai parametri che proponiamo oggi, per me ben venga,
l'importante è che si continui a dare il servizio e che le imprese
rimangano in piedi. Questo è l'auspicio che voglio portare avanti:
è che si inizi una riflessione un poco più profonda, e guardo
l'Assessore interessato. Da qua dobbiamo partire oggi, al di là
della posizione di ognuno di noi, abbiamo un percorso definiamolo
virtuoso rispetto a quelle che possono essere le prospettive future
enunciate dai colleghi che mi hanno preceduto nei confronti del
turismo.
Presidente -
Siamo in discussione generale del D.L. 90,
chi vuole intervenire... Se non vedo richieste, chiudo la
discussione generale. La discussione generale è chiusa. Per il
Governo replica l'assessore Grosjacques.
Grosjacques (UV) -
Io, nonostante l'annunciato voto di
astensione dei colleghi della Lega, voglio comunque ringraziare il
collega Distort e i colleghi dell'opposizione per il dibattito,
anche acceso ma molto tecnico, che c'è stato nelle due Commissioni
congiunte, quindi sicuramente è stato arricchente e ha portato in
ogni caso il Governo a fare delle considerazioni non tanto su
questo disegno di legge quanto su quello che imbastiremo per dare
delle risposte che sono state chieste in Commissione.
Io vorrei intanto partire da una considerazione: io ho
illustrato in Commissione, a nome del Governo e della maggioranza,
il disegno di legge e non ho mai parlato di speculazioni, ho
parlato di situazioni anomale. Credo però che si stia facendo un
po' di confusione su questo disegno di legge, perché qui non stiamo
precludendo agli imprenditori la possibilità di ampliare le loro
attività con le stesse destinazioni d'uso e nello stesso tempo
costruire dei centri benessere, ma stiamo mettendo delle regole
perché nei 263 pareri che sono stati citati dal collega Cretier
nella sua relazione si sono verificate delle anomalie. Qui quindi
non viene messo uno stop, viene semplicemente messa una parola di
fine a quei cambi di destinazione d'uso in diminuzione delle
attività turistico-ricettive per le quali hanno fatto seguito delle
richieste di ampliamento sempre per attività
turistico-ricettive.
Le due cose quindi sono molto diverse e mi meraviglia che il
collega Marquis, che è un tecnico del settore di cui conosco la
competenza, abbia un po' mescolato due disegni di legge che tra
loro non sono attinenti, nel senso che qui parliamo di una
limitazione a partire dal 30 giugno. Questo è il primo dei due
emendamenti che peraltro avevo annunciato in sede d'illustrazione
del disegno di legge proprio perché, siccome questa è una legge di
novellazione della legge n. 11/1998, abbiamo l'obbligo di stabilire
una data di decorrenza di questa legge, perché altrimenti, se non
lo avessimo fatto, la data di decorrenza sarebbe stata quella della
legge n. 11/1998, per cui non c'è bisogno che io spieghi che la
legge non può essere retroattiva, quindi questo 30 di giugno è una
data, chiamiamola così, obbligatoria, che peraltro avevo annunciato
in Commissione.
Per quel che riguarda il secondo emendamento... perché poi si
tratta di due emendamenti di sostanza e tre emendamenti di forma,
quindi i due emendamenti di sostanza: uno è quello della data,
l'altro è quello relativo al vincolo. Ho sentito dire che limitiamo
il potere e le competenze degli Enti locali, ma ci tornerò.
Per quel che riguarda i dieci anni, lei, collega Distort, ha
correttamente parlato di vincoli quindicennali, io le ricordo - ma
lei sarà sicuramente tra quelli in quest'aula che conoscono
perfettamente la norma - che il piano territoriale paesistico, pur
non essendo mai su questo punto stato applicato in pieno, parla di
vincoli almeno ventennali per le strutture che beneficiano di
ampliamenti volumetrici o di contributi per la loro
realizzazione.
I dieci anni che abbiamo, come maggioranza, deciso di proporre
oggi a quest'Aula e che sono stati oggetto dei rilievi dei colleghi
quindi riteniamo che siano un'impostazione corretta per coloro che
da oggi in poi beneficeranno di questi aumenti volumetrici nel
rispetto delle regole dell'articolo 90bis per quel che riguarda gli
aumenti dei posti letto e per quel che riguarda il 90ter
relativamente alla costruzione di centri benessere, centri
benessere che oggi vedono imposta una limitazione della loro
capacità costruttiva, perché nell'articolo 90ter non vi erano
limiti relativamente alle superfici e anche questo ha dato nel
tempo qualche problema all'atto dei controlli sull'applicazione di
questa misura: 50 percento che diventa 40 percento nelle RTA,
perché siccome le RTA al loro interno hanno anche degli spazi
legati alle cucine e comunque non riferibili esclusivamente ai
posti letto, questo tetto viene diminuito al 40 percento.
Sull'extralberghiero, quindi sulla richiesta - ma il collega
Distort ha fatto la domanda e si è dato la risposta, rispondo al
collega Marquis - stiamo lavorando per la modifica della legge
11/1996 sull'extra alberghiero all'interno del quale, come le avevo
già detto in Commissione, lavoreremo anche sull'applicazione della
normativa sui centri benessere anche per gli extra alberghieri.
Sul testo unico personalmente sono d'accordo con il collega
Marquis, c'è necessità di un riordino di queste norme, ma oggi
questa norma era necessaria proprio perché bisognava regolamentare
in modo puntuale questa materia che negli anni è stata molto
utilizzata, ma che ovviamente, come tutte le norme, ha avuto
qualche piccolo incidente di percorso, io lo chiamo così.
Per scrivere questa norma credo, ma ne sono convinto, che non
sia necessario sapere se le trasgressioni sono state di volume
importante o di volume minimo, qui noi mettiamo un limite e da qui
in poi mettiamo delle regole che impediscano questo tipo di
trasgressioni. Se vogliamo fare dei ragionamenti sui volumi che
sono stati utilizzati per gli ampliamenti, io mi sento di dire che
non è questa la sede, perché non è questo il disegno di legge che
tratta questa materia. Questa materia quindi non parla di
ampliamenti o di limiti agli ampliamenti, parla della correzione,
delle riduzioni dei volumi in modo improprio. Questa definizione è
sostanziale, non è solo formale.
Sui centri benessere ho detto. Ritorno al dibattito che c'è
stato in Commissione perché, collega Guichardaz, le suggestioni che
hanno proposto il collega Marguerettaz e il collega Distort erano
assolutamente pertinenti, dico questo sulla sostenibilità economica
degli investimenti perché, al di là della mia cultura personale,
provengo dalle aziende private, quindi so bene quali sono le
valutazioni da fare prima di fare un'operazione dal punto di vista
della sostenibilità economica.
Il collega Marguerettaz e anche il collega Distort hanno parlato
degli investimenti che i proprietari di strutture
turistico-ricettive si trovano a fare per riconvertire e anche
parzialmente riqualificare i loro immobili, questo è stato il
motivo per cui questa maggioranza ha cominciato a lavorare
riprendendo un vecchio disegno di legge che dovrà essere ovviamente
rielaborato proprio per consentire a coloro che hanno delle
strutture turistico-ricettive e anche delle attività di
somministrazione di alimenti e bevande che sono chiuse da tempo di
poterle recuperare e riqualificare beneficiando di premi
volumetrici, che sono esattamente le considerazioni fatte dai
colleghi, proprio per venire incontro agli imprenditori e
ammortizzare parzialmente gli investimenti ingenti che si trovano a
fare.
Oltretutto, sempre da questa discussione, è emersa - ma questo
l'avevamo già inserito nel programma di governo ed è un tema di
attualità - la necessità d'intervenire sulla ricettività e
sull'ospitalità del personale delle attività turistico-ricettive e
anche commerciali che lavora in particolare nei centri turistici
maggiormente qualificati, dove oggi il problema si è amplificato e
al quale è necessario dare una risposta. In quel disegno di legge
sul quale stiamo lavorando - e mi auguro che in tempi relativamente
brevi possa essere portato all'attenzione delle Commissioni - si
tratterà anche questo tema, perché è un tema di grande attualità al
quale questa maggioranza vuole dare una risposta in tempi certi e
soprattutto brevi.
La collega Guichardaz mi dice che abbiamo limitato con questa
norma il potere e le competenze degli Enti locali; io credo che
questa norma vada esattamente nella direzione opposta, perché
intanto facciamo un intervento a tutela dell'utilizzo del suolo e
credo che almeno questo comma abbia ricevuto il vostro avviso
favorevole, ma diamo la possibilità ai Comuni, agli enti locali di
valutare quali destinazioni d'uso possano essere modificate per
consentire la costruzione su edifici esistenti di
dortoirs
e
di ostelli, mentre oggi la norma dell'articolo 90quater prevedeva
esclusivamente il potere dei Comuni per il cambio di destinazione
d'uso in favore delle case e appartamenti vacanze; oggi questo
viene allargato, ma viene delimitata la costruzione solo attraverso
il recupero proprio per le motivazioni che la collega Guichardaz ha
evidenziato nel suo intervento e che - lo ribadisco - troviamo in
quest'articolo.
C'è pertanto un ampliamento dei poteri dei Comuni. I Comuni ci
hanno chiesto, e sono enti di controllo, di portare questo vincolo
a dieci anni, questa è una suggestione che ritroviamo nel parere
del CPEL e che abbiamo fatto nostra per le motivazioni di cui ho
parlato prima. Il collega Cretier ha parlato anche, con riferimento
al parere del CPEL, della richiesta di applicare queste norme anche
agli agriturismi, ma non si è potuto intervenire in questa norma a
beneficio di queste strutture proprio perché i calcoli volumetrici
delle strutture agrituristiche, che sono considerate agricole,
hanno dei parametri diversi e quindi non potevano essere associati
a questo disegno di legge. Ribadisco pertanto che questo è un
disegno di legge che non limita assolutamente le prerogative delle
strutture turistico-ricettive ma mette le strutture che hanno fatto
delle diminuzioni delle loro destinazioni d'uso a beneficio di
altre destinazioni d'uso nella condizione di non poter beneficiare
di questa norma. Non si fa nulla quindi se non regolamentare una
materia, che, come ha ricordato il collega Marquis, funziona ormai
da dieci anni; i 263 pareri rilasciati dalla struttura competente
significano che sia il 90bis che il 90ter hanno avuto
un'applicazione importante sul territorio e quest'applicazione
importante ha dato luogo ad alcune applicazioni
borderline
,
fuori dalla norma, che con questo disegno di legge andiamo a
correggere. Nulla quindi che impedisca l'attività imprenditoriale.
In più il nuovo disegno di legge prevederà, come dicevo, gli
aumenti volumetrici per cui ci sarà piena attuazione delle
richieste emerse nel dibattito delle Commissioni congiunte III e
IV.
Ringrazio il Presidente della III Commissione per aver voluto
illustrare gli emendamenti; sono emendamenti, come dicevo, di
sostanza, legati alla data e legati alla posizione del vincolo,
sono di forma, perché due dei quattro emendamenti vanno a
correggere gli articoli proprio in funzione degli emendamenti,
quindi modificano ovviamente le date sia per quel che riguarda i
centri benessere che per quel che riguarda gli ampliamenti di posti
letto. Il quinto emendamento, che modifica l'articolo 90quater, è
semplicemente una correzione grammaticale rispetto alle potestà dei
Comuni sulle limitazioni dei cambi di destinazione d'uso.
Spero di aver risposto a tutti. Chiudo come ho aperto: nessuno
ha mai parlato di speculazioni - parlo per me ovviamente e per
quello che ho detto nella mia illustrazione e che tengo a ribadire
- ma, credo di averlo spiegato con molta chiarezza, abbiamo messo
non una toppa, perché questa non è una toppa, questa è una
ridefinizione delle possibilità di utilizzo di questi ampliamenti,
per il 40 percento per quel che riguarda gli aumenti dei posti
letto e per il 50 percento per quel che riguarda le strutture
alberghiere, perché riteniamo che il 50 percento della superficie
complessiva di un immobile a uso alberghiero destinato a centro
benessere sia più che sufficiente per quel che riguarda la piena
soddisfazione dell'offerta della clientela.
Voglio chiudere rispondendo - non ricordo chi abbia fatto questa
suggestione - che non viene eliminato l'aumento del 40 percento, lo
dico con molta chiarezza: non viene consentita l'applicazione
dell'aumento del 40 percento a coloro che hanno diminuito le loro
superfici cambiando destinazione d'uso. La norma rimane esattamente
com'era, viene modificata sulla base delle intervenute
esigenze.
Presidente -
Vi sono altri interventi o dichiarazioni di
voto? Ha chiesto la parola la consigliera Erika Guichardaz per
dichiarazione di voto, ne ha facoltà.
Guichardaz E. (PCP) -
Grazie Assessore per le risposte.
Le confermo che proprio alla luce di quello che ha detto e che io
avevo già sostenuto, l'articolo 3 da noi verrà votato, proprio
perché si parla di un recupero e lì sì vi è un aumento invece delle
competenze dei Comuni.
Come le ho detto, invece, rispetto agli altri articoli, noi
crediamo che ancora una volta non venga valorizzato il ruolo di chi
poi deve gestire tutto ciò che avviene sul proprio territorio.
Spero che, quando arriverà la norma sugli ampliamenti
volumetrici e quando arriverà quindi nel tavolo di lavoro che state
portando avanti, arriveranno anche le percentuali richieste in
Commissione e la definizione degli aumenti volumetrici di questi
anni, Comune per Comune, perché, secondo me, proprio quello
potrebbe essere - come ha sottolineato anche il collega Restano -
anche un elemento di differenziazione, ad esempio, anche riferito a
realtà diverse, ma credo che, sotto questo punto di vista, senza
dei dati certi, sia veramente complicato poter avere una
visione.
Buon per voi che ce l'avete anche senza i dati. Ribadisco quindi
che noi siamo assolutamente d'accordo rispetto agli emendamenti
portati ai dieci anni, voteremo l'articolo 3, mentre la norma non
la voteremo.
Presidente -
Altri? Non vi sono altre richieste
d'intervento, possiamo passare all'analisi dell'articolato.
All'articolo n. 1 ci sono gli emendamenti n. 1 e n. 2
dell'Assessore e dei Consiglieri, letti in precedenza. Votiamo
pertanto l'emendamento n. 1 all'articolo 1. La votazione è aperta.
La votazione è chiusa.
Presenti: 34
Votanti: 21
Favorevoli: 21
Astenuti: 13 (Aggravi, Brunod, Distort, Foudraz, Ganis, Lavy,
Lucianaz, Manfrin, Marquis, Perron, Planaz, Restano e
Sammaritani).
L'emendamento n. 1 è approvato.
Posso dare lo stesso risultato per l'emendamento n. 2? Stesso
risultato.
Metto in votazione l'articolo n. 1. La votazione è aperta. La
votazione è chiusa.
Presenti: 34
Favorevoli: 19
Astenuti: 15 (Aggravi, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani).
L'articolo n. 1 è approvato.
All'articolo n. 2 ci sono gli emendamenti n. 3 e n. 4. Metto in
votazione l'emendamento n. 3. La votazione è aperta. La votazione è
chiusa.
Presenti: 34
Favorevoli: 21
Astenuti: 13 (Aggravi, Brunod, Distort, Foudraz, Ganis, Lavy,
Lucianaz, Manfrin, Marquis, Perron, Planaz, Restano e
Sammaritani).
L'emendamento n. 3 è approvato.
Posso dare lo stesso risultato per l'emendamento n. 4? Stesso
risultato.
Metto ora in votazione l'articolo n. 2. La votazione è aperta.
La votazione è chiusa.
Presenti: 34
Favorevoli: 19
Astenuti: 15 (Aggravi, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani).
L'articolo n. 2 è approvato.
All'articolo n. 3 c'è l'emendamento n. 5. Metto in votazione
l'emendamento. La votazione è aperta. La votazione è chiusa.
Presenti: 34
Favorevoli: 21
Astenuti: 13 (Aggravi, Brunod, Distort, Foudraz, Ganis, Lavy,
Lucianaz, Manfrin, Marquis, Perron, Planaz, Restano e
Sammaritani).
L'emendamento è approvato.
Posso dare lo stesso risultato per l'articolo n. 3? Stesso
risultato.
Metto in votazione l'articolo n. 4. La votazione è aperta. La
votazione è chiusa.
Presenti: 34
Favorevoli: 19
Astenuti: 15 (Aggravi, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani).
L'articolo n. 4 è approvato.
Posso dare lo stesso risultato per l'articolo n. 5? Stesso
risultato.
Metto ora in votazione, se non ci sono ulteriori dichiarazioni
di voto, e non ne vedo, la legge nel suo insieme. La votazione è
aperta. La votazione è chiusa.
Presenti: 34
Favorevoli: 19
Astenuti: 15 (Aggravi, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani).
Il disegno di legge è approvato.
