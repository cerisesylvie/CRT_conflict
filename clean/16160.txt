Classificazione
ACQUE
Acque minerali e termali


Resoconto integrale del dibattito dell'aula
Oggetto del Consiglio n. 2510 del 16 aprile 1997 - Resoconto
SEDUTA ANTIMERIDIANA DEL 16 APRILE 1997
OGGETTO N. 2510/X Situazione patrimoniale e societaria delle
acque minerali Monte Bianco S.p.A. e stato dei lavori di
realizzazione dello stabilimento. (Interpellanza)
Interpellanza Tenuto conto del fatto che, pur essendo trascorsi
quasi due anni dall'ultima interrogazione fatta da questa minoranza
alla Giunta in merito all'annoso problema dello stabilimento "Acque
minerali Monte Bianco" di Morgex, ancora non si conoscono le
previsioni circa la destinazione ultima dello stabilimento in
questione, né si è saputo se e come sono stati risolti gli
impedimenti che fino ad oggi hanno ostacolato la realizzazione del
fine per il quale sono state pensate e progettate le "Acque
minerali" di Morgex;
Preso atto delle risposte poco esaurienti fornite dalla Giunta
regionale alle istanze presentate dagli esponenti della minoranza
in questo Consiglio, istanze che peraltro sono state sollecitate
dall'urgenza di fornire delle rassicurazioni convincenti alla
popolazione di Morgex e delle zone limitrofe;
il sottoscritto Consigliere regionale
Interpella
la Giunta regionale per conoscere:
1) qual è la situazione attuale del patrimonio e degli aspetti
societari delle "Acque minerali Monte Bianco S.p.A." ovvero se vi è
stato in quest'ultimo periodo un aumento di capitale o un mutamento
nella composizione dei soci e quali sono stati sino ad oggi gli
interventi dell'Amministrazione regionale per ovviare agli
inconvenienti che hanno impedito alla gestione delle "Acque
minerali Monte Bianco" di instaurare l'attività produttiva delle
sorgenti minerali.
2) a che punto è lo stato dei lavori nello stabilimento in
oggetto, ovvero se quest'Amministrazione è in grado di dichiarare i
termini di ultimazione di detti lavori, con il conseguente avvio
della produzione.
F.to: Lanièce
Presidente Ha chiesto la parola il Consigliere Lanièce.
Lanièce (GA) Il vero significato di quest'iniziativa consiste
nella volontà del sottoscritto di ribadire ancora una volta
l'importanza di tradurre con chiarezza e coerenza quelli che sono
gli intendimenti della Giunta in merito alla realizzazione di opere
che costano un bel po' di soldi alla comunità valdostana e delle
quali, trascorsi gli anni necessari al completamento dei lavori,
ancora nulla si sa di definitivo sul loro andamento e sul loro buon
fine.
Il riferimento dunque alle acque minerali del Monte Bianco è
d'obbligo a questo riguardoperché ditemi se questo non è un esempio
illuminante di un'incomprensibile stasi burocratica, di una scarsa
decisionalità politico-amministrativa, di un modo autenticamente
deleterio di spendere denaro pubblico.
Non sono il primo Consigliere di minoranza, ma vorrei essere
l'ultimo finalmente, ad occuparsi delle Sorgenti Monte Bianco. Dico
questo perché se andiamo indietro nel tempo, precisamente negli
ultimi 7-8 anni, diversi consiglieri di opposizione hanno
presentato più volte iniziative in questo Consiglio volte a
conoscere la situazione presente e futura delle acque minerali
Monte Bianco e per tutti la risposta non è mai stata esauriente o
meglio: non è mai riuscita a fornire rassicurazioni plausibili né
sullo stato dei lavori, né sugli aspetti patrimoniali e societari
delle acque.
Ecco perché sono nuovamente qui a perorare una causa che fa
proprie non solo le istanze della popolazione di Morgex e dei paesi
limitrofi, ma anche di tutti coloro che vogliono esercitare il loro
diritto di sapere e di conoscere nel bene e nel male dove vanno a
finire i progetti approvati da quest'Amministrazione.
Ripercorriamo alcune tappe di questa vicenda e per far questo
avvaliamoci di alcuni stralci di resoconti consiliari, dove sono
riportate alcune iniziative consiliari sulle acque Monte
Bianco.
Partendo dall'89, c'è una mozione presentata dall'allora
Consigliere Riccarand il quale diceva: "Più si raccolgono
informazioni, più crescono i dubbi e le preoccupazioni sulla
validità del progetto di stabilimento delle acque minerali a
Morgex. Il progetto di nuovo insediamento ha fatto finora pochi
passi e non sono stati finora chiarite diverse importanti
questioni". Questa mozione era stata approvata all'unanimità e
prevedeva la richiesta di fornire a tutti i Capigruppo la
documentazione in relazione all'atto costitutivo della Società, al
piano produttivo, al piano finanziario, agli studi e alle perizie
sulla quantità, sulla qualità e sulle caratteristiche delle acque
ed altre documentazioni.
Si passa nel ?91 a due interpellanze a firma dell'attuale
Assessore Mafrica, allora Consigliere, nelle quali vengono
richiesti i motivi che hanno finora impedito di dare inizio ai
lavori di costruzione dello stabilimento per le acque minerali a
Morgex e se la Giunta regionale non intenda, qualora esistessero
dubbi fondati sulla possibilità produttiva o di mercato dello
stabilimento, proporre per l'area di Morgex una diversa attività
industriale.
Nella sua relazione l'allora Consigliere Mafrica poneva il
problema su tre aspetti: il primo era costituito dalla possibilità,
dopo la costruzione di un tunnel nella zona di Dolonne, che l'acqua
minerale da utilizzare nello stabilimento non potesse essere
sufficiente alla produzione, il secondo era costituito dalla
qualità dell'acqua, il terzo riguardava le spese pubblicitarie.
Passiamo poi al ?94 con un'interrogazione del Consigliere
Chiarello, anche lui per sapere quali sono gli impedimenti per
l'ultimazione dell'opera e quali sono le previsioni per il loro
superamento. All'interrogazione risponde l'Assessore Mafrica
dicendo che i lavori relativi allo stabilimento sono ormai
completati, come pure quelli che riguardano le opere di captazione,
che c'è invece un ritardo nella realizzazione dei condotti di
adduzione e infine che le opere realizzate ammontano a circa 11
miliardi, rispetto ai quali la Finaosta aveva già erogato un mutuo
di circa 4 miliardi. L'Assessore continua dicendo che si tratta di
provvedere alla realizzazione delle linee di imbottigliamento,
mentre sul finanziamento conferma la disponibilità della Regione a
verificare l'ipotesi di una modifica della convenzione in modo da
permettere la costruzione di quest'impianto attraverso una società
di leasing. Due anni fa, nell'aprile ?95, vi sono ulteriori
iniziative sia del Consigliere Chiarello sia del Consigliere
Tibaldi per avere notizie in merito all'entrata in funzione dello
stabilimento in questione.
L'Assessore rispondeva dicendo che nel gennaio ?95 c'era stato
un aumento di capitale, che erano completate le opere di
captazione, che era stato emesso in data 10 marzo 1995 un decreto
di occupazione di urgenza per le aree che dovranno essere
attraversate dalla condotta e quindi in pratica questi elementi
consentono di dire che esistono ancora le condizioni per la
prosecuzione dell'iniziativa. La dichiarazione della Società è che
entro l'anno (1995) dovrebbe essere in grado di completare le opere
e gli impianti. Se entro l'anno - cioè se entro il 1995 - non
avremo questi elementi, sarà opportuno procedere ad una verifica di
tutti gli impegni reciproci. L'impegno della Regione è quello di
fare una verifica seria che viene fatta sui finanziamenti, ma che
viene fatta anche sull'assetto societario e sulle possibilità di
andare avanti.
L'ultima iniziativa risale al 14 giugno a firma di Linty e
Tibaldi: nell'interrogazione con risposta scritta si chiedevano
dati in merito all'assetto societario, alle erogazioni elargite
dalla Finaosta e quali opere di captazione delle acque sono già
state realizzate e ove sono situate.
Tutta questa documentazione dimostra che fra maggioranza e
minoranza il dialogo non va quasi mai oltre la presa d'atto formale
di una realtà evidente da parte della maggioranza, mentre si
assiste all'impotenza con la quale noi - che stiamo dall'altra
parte - abbiamo accolto promesse e considerazioni, che poi si sono
rivelate inesistenti e che sono state disattese.
Solo quando queste famose sorgenti del Monte Bianco avranno
iniziato l'attività, interpellanze come queste saranno inutili. Ma
chi conosce a tutt'oggi lo stato delle cose? L'Assessore è in grado
di rispondere in maniera esauriente alle domande contenute in
questa mia interpellanza? Mi auguro che oggi da quanto dirà
l'Assessore si possano avere dei chiarimenti in merito a questo
problema annoso su cui penso sia opportuno che venga una risposta
definitiva da parte dell'Amministrazione regionale.
Presidente Ha chiesto la parola l'Assessore all'industria,
commercio ed artigianato, Mafrica.
Mafrica (GV-PDS-SV) Da parte della minoranza a volte si dice che
c'è un'impostazione troppo favorevole al pubblico, c'è
un'impostazione dirigistica, non si lascia abbastanza spazio al
mercato. Nel ?92 - questo è un fatto che il Consigliere Lanièce non
ha ricordato - proprio perché c'erano ritardi da parte
dell'Amministrazione nel realizzare i lavori che a quel momento
erano da fare da parte pubblica, si è cambiata la convenzione, si è
data fiducia ai privati. Si è detto: d'ora in poi vi diamo un
diritto di superficie, vi mettiamo a disposizione dei finanziamenti
e fate voi.
Devo dire che non c'è stata nessuna stasi burocratica, non c'è
stato nessun disimpegno da parte dell'Amministrazione regionale
rispetto ai suoi obblighi e in questo caso è la società privata che
non rispetta i suoi impegni. Vale a dire, la Regione ha adempiuto a
tutti i suoi obblighi e sono state puntualmente date tutte le
informazioni richieste in merito alla composizione azionaria. A
questo riguardo non capisco quest'osservazione di Lanièce, il quale
ha riletto i verbali e vede che ogni volta ho dato tutte le
informazioni disponibili sulla composizione della società; anche
oggi rispondo rispetto alla composizione della società, chiarisco
in modo - voglio sperare - inoppugnabile che la Regione quello che
doveva fare lo ha fatto, sono i privati che non riescono ad andare
avanti e non può essere fatto carico alla Regione o
all'Amministrazione regionale in senso lato, né dal punto di vista
politico, né dal punto di vista operativo, se le cose sono
ferme.
La prima domanda chiedeva di conoscere la composizione azionaria
della società. Nel mese di marzo l'Assemblea dei soci della
"Sorgenti Monte Bianco" ha deliberato di ridurre il capitale
sociale da 10 miliardi a 5 e contestualmente di ricostituirlo a 10
miliardi; in seguito a tale aumento solo parzialmente sottoscritto,
il capitale sociale ammonta a 8.125 milioni, così suddiviso:
Cooperativa Antoneliana 44,62 percento, S.A.S. interamente
controllata da Antoneliana 32,31 percento, S.G.L. Carbon 10,77
percento, Portobello 9,23 percento, Dolonne 1,53 percento, Eredi
Scaccianoce 0,77 percento, Eredi Rolfo 0,77 percento.
Prima di quest'operazione, cioè dell'abbattimento del capitale e
della ricostituzione, la situazione societaria risultava la
seguente: la Cooperativa Antoneliana aveva il 36,25 percento,
S.A.S. 26,25 percento, Carbon 17,5 percento, Dolonne 2,5 percento,
Eredi Scaccianoce 1,25 percento, Eredi Rolfo 1,25 percento.
La Regione ha adempiuto a tutti gli impegni in sede di
stipulazione della convenzione, in particolare, oltre ad aver
costituito il diritto di superficie a favore della società,
consentendole così di provvedere alla realizzazione dello
stabilimento, l'Amministrazione regionale ha sinora erogato tramite
la gestione speciale Finaosta per la costruzione del capannone un
mutuo per l'importo totale di 6.457 milioni, liquidato in tre
tranche: una di 3,4 miliardi, una di 2,135 miliardi, una di
872.
La Regione si è adoperata per consentire il rilascio delle
autorizzazioni necessarie per la costruzione delle opere di
adduzione delle acque minerali e l'importo totale delle opere
realizzate è di 11,2 miliardi, cifra che testé è stata ricordata
anche da Lanièce.
Le opere relative al capannone sono state completate, mentre
risultano da eseguire le tubazioni di adduzione, come già avevo
risposto in altre occasioni.
Avevo anche detto in risposta al Consigliere Chiarello che erano
in corso trattative per far subentrare un altro gruppo nella
composizione societaria.
Su queste trattative non abbiamo la possibilità di interferire
perché riguardano trattative fra privati.
Nel frattempo noi, proprio come era stato detto, abbiamo avviato
la procedura per addivenire alla decadenza della concessione perché
la concessione delle acque minerali era collegata allo sfruttamento
delle stesse e quindi, non essendo stati eseguiti da parte della
società privata tutti gli interventi previsti, se non iniziano
questi lavori la Regione andrà avanti con la procedura che è stata
avviata nel dicembre ?96 per la decadenza della concessione, a cui
seguiranno gli altri passi relativi alla convenzione. Tutti gli
sforzi per favorire uno sblocco delle trattative sono stati fatti,
non dipendono dall'Amministrazione regionale e su questo non
possiamo prendere impegni.
Ad un certo punto nella composizione sociale un rappresentante
del gruppo, che intendeva acquisire la quota dell'azionista di
riferimento, era diventato Presidente, il che ci lasciava
presupporre un esito positivo; non abbiamo finora visto sviluppi
concreti. Per sbloccare la situazione, caro Consigliere Lanièce,
bisognava dare un finanziamento senza garanzie per l'acquisto dei
macchinari; se fosse stata prodotta la garanzia, la disponibilità
della convenzione per l'erogazione dei mutui ci sarebbe stata. Non
è mai stata prodotta la garanzia per difficoltà finanziarie
dell'azionista di riferimento e le attività sono state bloccate
perché il privato non riesce ad andare avanti. Allora, o si sblocca
nella trattativa fra privati, oppure si arriva alla decadenza della
concessione per questa Società.
Non crediamo di avere particolari responsabilità, se non quelle
di cercare di favorire per quanto possibile un progetto che
riteniamo tuttora valido, ma per il quale, proprio per avere una
realizzazione più pronta, ci siamo affidati ad una società privata
e in questo caso non abbiamo opere da costruire o altre cose da
fare; se a livello privato non si riesce ad andare avanti, quel
progetto con quella Società non sarà realizzato e si andrà alla
revoca della concessione. Le procedure sono già avviate, credo che
entro il mese di giugno o le cose si metteranno in dirittura di
arrivo perché i privati possano continuare, oppure ci sarà la
decadenza della concessione.
Presidente Ha chiesto la parola il Consigliere Lanièce.
Lanièce (GA) Prendo atto della risposta dell'Assessore, che
ricalca in parte quella che aveva dato nell'aprile ?95 ai
Consiglieri Chiarello e Tibaldi, peccato che sono passati due anni.
L'Assessore dice che l'Amministrazione regionale non ha nessuna
colpa. Penso che sicuramente qualche colpa possa averla, anche
perché la scelta di una cooperativa "rossa", la Cooperativa
Antoneliana, non penso sia stata fatta da un consigliere di
minoranza, ma probabilmente è stata presentata dall'Assessore in
carica. Anzi verrebbe da fare la battuta che la posa della prima
pietra possa magari sembrare che è stata inaugurata nel ?93, dopo
che era stata fatta questa convenzione, possa essere il punto
fondamentale dell'impossibilità....
(... interruzione del Presidente della Giunta, fuori
microfono...)
... se andiamo a vedere tutte le scelte che ha fatto la Giunta
Bondaz e poi andiamo a vedere le scelte fatte dalla Giunta Viérin e
confrontiamo le scelte fatte adesso dal Presidente della Giunta
Viérin e quelle di quando era all'opposizione..., sono molto
contraddittorie. Se si facesse così, sarebbe un continuo fare
riferimento a delle scelte diverse. Cito solo un fatto: nel ?93 è
stata inaugurata, nel ?93 la Giunta non era la Giunta Bondaz,
l'Assessore mi sembra fosse Mafrica, è lui che ha posto la prima
pietra e forse questa prima pietra è stata quella che ha bloccato
tutto l'iter.
A parte le battute siamo in una situazione in cui finalmente
l'Assessore ci ha detto che dal dicembre ?96 sono state avviate -
vista la situazione di stasi che è durata tantissimi anni,
situazione che è identica a quella del ?95 perché la risposta è
identica, in pratica ci ha detto che le tubazioni di adduzione non
sono ancora completate - le procedure per addivenire alla decadenza
della concessione.
Dopo due anni finalmente abbiamo una risposta che sembra essere
maturata in questi due anni e l'unica cosa che si può vedere che è
invece modificato l'assetto societario, che in pratica la
Cooperativa Antoneliana e la sua controllata hanno incrementato
notevolmente il possesso delle quote all'interno della Società.
La risposta dice poco e nulla rispetto a quella del ?95, se non
il fatto che l'Amministrazione regionale ha preso la decisione,
vista la stasi continuativa in cui si trova quest'opera, di
provvedere ad attivare queste procedure per la decadenza della
concessione nel caso in cui i lavori non abbiano avvio entro
breve.
Chiedo all'Assessore che porti a conoscenza della Commissione
competente al più presto eventuali modifiche di questa situazione
anche perché si tratta di un intervento che poteva essere
importante, che poteva avere degli aspetti di ritorno turistico per
la nostra Regione, e quindi era un problema che meritava una
soluzione migliore di quella che a questo punto si prospetta. Penso
che sia anche conveniente per lo stesso Assessore portare a
conoscenza della Commissione competente il più presto possibile
eventuali modifiche, in modo da evitare ai consiglieri di
opposizione di dover presentare continue interrogazioni e per dare
un chiarimento complessivo all'intero Consiglio.
Presidente Ha chiesto la parola l'Assessore all'industria,
commercio ed artigianato, Mafrica per fatto personale.
Mafrica (GV-PDS-SV) Per chiarire al Consigliere Lanièce che nei
fatti societari, nei passaggi di azioni all'interno, nel
determinare chi acquista e chi vende all'interno di una società,
nessun Assessore ha possibilità di intervento. Sono fatti che
riguardano le società, quindi la sua affermazione che noi avremmo
scelto un azionista piuttosto che un altro, è destituita di ogni
fondamento. È un'allusione sciocca...
Presidente ... Assessore Mafrica, questa non è una questione
personale, è un chiarimento di fatti societari che penso possono
essere già a conoscenza dei consiglieri.
