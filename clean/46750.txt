Classificazione
AMBIENTE
Parchi, riserve naturali, aree protette e attrezzate



Oggetto del Consiglio n. 3129 del 10 gennaio 2024 - Resoconto
OGGETTO N. 3129/XVI - Interpellanza: "Motivi del mancato
interpello per la rappresentanza nel Consiglio di amministrazione
del Parco del Mont Avic di tutte le associazioni ambientaliste
riconosciute dal Ministero con sede in Valle d'Aosta".
Bertin (Presidente) -
Punto n. 28. Si è prenotata la
consigliera Minelli, ne ha facoltà.
Minelli (PCP) -
Recentemente, con un decreto del
Presidente della Regione, è stato nominato il nuovo Consiglio
d'amministrazione del Parco naturale del Mont Avic per il
quinquennio 2023-2028, così come è stabilito dalla normativa, cioè
dall'articolo 5, della legge 16/2004, che è appunto sulla gestione
del Parco regionale.
Nel Consiglio d'amministrazione è, tra l'altro, prevista la
presenza di un rappresentante delle associazioni ambientaliste
maggiormente rappresentative operanti in Valle d'Aosta e
riconosciute con decreto del Ministro dell'ambiente, ai sensi della
legge 8 luglio 1986 n. 349.
La normativa stabilisce quindi che le associazioni
ambientaliste, che hanno diritto di segnalare il nominativo di un
rappresentante in seno a questo Consiglio d'amministrazione, oltre
a essere riconosciute a livello nazionale, quindi dal Ministero,
devono anche avere una sede operativa sul territorio regionale.
Le associazioni riconosciute operanti in Valle, ai sensi di cui
alla legge nazionale, che sono state effettivamente contattate a
novembre per segnalare un rappresentante sono state sei: il CAI,
l'Endas, Legambiente, il FAI, la Società Geografica Italiana e il
WWF.
Quest'ultima però ha comunicato che attualmente, a differenza
del passato, non ha una sede operativa in Valle d'Aosta.
Oltre a queste sei però, a noi risultano operative in regione
altre associazioni che sono riconosciute nell'elenco nazionale, e
in particolare due associazioni, vale a dire FIAB e Codacons, che
hanno una sede nel territorio della nostra regione e sono delle
associazioni - credo che non abbiano bisogno di essere descritte
più di tanto - rappresentative.
Alla luce di queste considerazioni, quello che chiediamo è di
sapere qual è il motivo per cui non tutte le associazioni
riconosciute dal Ministero, e aventi una sede in Valle d'Aosta,
sono state contattate per la segnalazione del rappresentante in
seno al Consiglio d'amministrazione del Parco del Mont Avic;
secondariamente se il Governo condivida la necessità di redigere un
elenco completo che venga periodicamente aggiornato (a seconda che
queste associazioni continuino a mantenere o meno una sede nella
nostra regione, o se se ne aggiungono altre che sono state
riconosciute a livello nazionale) di queste associazioni
ambientaliste riconosciute, con sede e rappresentatività in Valle
d'Aosta.
Presidente -
Risponde l'assessore Sapinet.
Sapinet (UV) -
L'individuazione delle associazioni da
consultare per la designazione del rappresentante delle
associazioni ambientaliste maggiormente rappresentative operanti in
Valle d'Aosta - e riconosciute con decreto del Ministro
dell'ambiente, ai sensi della legge che ha citato anche lei, 349/86
- è avvenuta in sostanza facendo seguito a quanto fatto negli anni
precedenti.
In più sono state fatte ulteriori verifiche rispetto alle
possibili variazioni dall'ultima nomina.
In tal modo, a seguito d'approfondimento, si è appreso che
l'associazione WWF, che inizialmente è stata consultata, è in fase
di riorganizzazione: non dispone di una sede operativa in Valle
d'Aosta, pertanto non è stata poi successivamente coinvolta.
Per quanto riguarda le altre associazioni che lei ha citato, la
FIAB, Federazione Italiana Ambiente e Bicicletta, dalle successive
verifiche messe in atto, è risultata avere un coordinatore
nord-ovest che di fatto raggruppa la Liguria, il Piemonte e la
nostra regione, e non una sede ufficiale in Valle d'Aosta.
È invece presente un'altra associazione, la FIAB Aosta À VéLO
APS, che ha un proprio statuto autonomo e che aderisce alla FIAB,
ma che, in quanto associazione autonoma, non risulta iscritta
nell'elenco ministeriale, quando invece per la nomina del Mont Avic
sono richieste entrambe le iscrizioni.
Venendo al Codacons, va detto che è un ente del terzo settore,
che è regolarmente iscritto nell'elenco del Ministero, il cui
statuto indica all'articolo 3, nelle proprie finalità: "Attività di
promozione e tutela dei diritti umani, civili, sociali e politici,
nonché dei diritti dei consumatori e degli utenti delle attività di
interesse generale, di cui all'articolo 5, decreto legislativo
117/2017", e la "Promozione delle pari opportunità e delle
iniziative di aiuto reciproco, incluse le banche dei tempi" di cui
all'articolo eccetera eccetera, e i gruppi d'acquisto solidali, di
cui all'articolo 1 comma 266 della legge 24 dicembre 2007; sulla
base di questa definizione, più indirizzata alla tutela dei diritti
dei consumatori piuttosto che a tematiche connesse a un Parco
naturale, si è quindi ritenuto di non coinvolgerlo.
Nello specifico della designazione del Mont Avic,
l'Amministrazione ha sempre sollecitato una designazione unitaria,
in quanto inizialmente vi erano state alcune varie proposte; in
quest'ultimo caso, dopo un primo momento, abbiamo apprezzato la
capacità di fare sintesi dell'associazione nel presentare un nome
unitario che poi evidentemente è stato oggetto della nomina.
Sul secondo quesito, "Se si condivide la necessità di redigere
un elenco completo periodicamente aggiornato delle associazioni
ambientaliste", la richiesta è sicuramente condivisibile e già vi
si sta lavorando - e la nomina del Mont Avic è stata anche un
momento di riflessione in questa direzione - in collaborazione con
le associazioni stesse, tuttavia, come dicevo, si precisa che
l'elenco completo - e periodicamente aggiornato delle associazioni
ambientaliste riconosciute e aventi sede sul territorio regionale -
afferisce unicamente alla nomina del Consiglio d'amministrazione
del Parco del Mont Avic, ai sensi della legge regionale
10/2004.
In altri contesti, ad esempio sull'Osservatorio dei rifiuti,
vengono coinvolte anche le associazioni locali che non
necessariamente devono avere un'iscrizione all'elenco ministeriale,
come appunto è richiesto invece per il Mont Avic.
Alla luce quindi anche della difficoltà di dialogo che abbiamo
riscontrato, in occasione della designazione del rappresentante
delle associazioni in seno al Consiglio d'amministrazione del Mont
Avic, si auspica che le associazioni stesse mettano in atto un loro
coordinamento, con quella capacità di fare sintesi che hanno avuto
poi successivamente e che venga poi applicata anche nelle prossime
occasioni quando (e non mancheranno le occasioni) verranno chiamate
in causa.
Presidente -
Per la replica, consigliera Minelli.
Minelli (PCP) -
Ho ascoltato la sua risposta e parto
dall'ultima considerazione, cioè che è stata apprezzata la capacità
da parte delle associazioni ambientaliste di fare sintesi e di
arrivare alla designazione unitaria del rappresentante, cosa che
anche da parte nostra viene giudicata in maniera positiva, così
come riteniamo che sia anche importante che ci siano delle
rotazioni, come è avvenuto in questo caso. Pensiamo anche che le
rotazioni debbano essere fatte a più livelli, magari anche a
livelli apicali - e non mi riferisco soltanto alla situazione del
Parco del Mont Avic - ma più in generale laddove si devono fare
delle nomine, cosa che però vediamo che non avviene, di norma.
Sulla questione delle due associazioni che io ho indicato e che
non sono state contattate: lei mi ha specificato che la sezione
valdostana di FIAB è FIAB À Vélo, (cosa che peraltro sapevamo) ed è
un'associazione che non è inserita, essendo un'associazione
autonoma, nel registro nazionale; è una cosa che apprendiamo
ora.
Io sapevo che le articolazioni di FIAB a livello nazionale sono
tante nelle regioni e quindi, nella nostra regione, essa è
rappresentata da FIAB À Vélo, ed è un'associazione assolutamente
rappresentativa.
C'è una sede di FIAB À Vélo ma, da quello che lei dice, non è la
sede riconosciuta a livello nazionale.
A me pare qui di ravvisare un problema di comunicazione, nel
senso che a livello nazionale c'è un elenco di associazioni che non
indicano le sedi regionali - quelle poi vengono fatte a livello
regionale - quindi a mio avviso la FIAB in Valle d'Aosta è
rappresentata e ha una sede, però evidentemente ci saranno delle
regole che io non conosco bene.
La questione del Codacons mi fa un poco più specie, anche perché
il Codacons è esattamente il coordinamento delle associazioni per
la difesa dell'ambiente e poi della tutela dei diritti degli utenti
e dei consumatori, quindi, in primis, il Codacons nasce con quella
missione, con quella caratteristica, e ha una sede in Valle
d'Aosta.
Non solo, è un'associazione che noi invitiamo spessissimo nelle
Commissioni, quando si parla di diritti dei consumatori, ma proprio
per la sua natura credo che questa - che io vedo come una
dimenticanza e non come una scelta, a me pare proprio una
dimenticanza e speravo che mi si dicesse che era una dimenticanza -
invece aveva senso convocarla.
Sulla questione poi lei dice: la richiesta di pensare a un
elenco delle associazioni è condivisibile però questo elenco
aggiornato servirebbe soltanto per la nomina del Parco del Mont
Avic, da un punto di vista tecnico e burocratico, perché per
esempio per l'Osservatorio regionale dei rifiuti possono essere
contattate tutte le associazioni, anche quelle che non sono
riconosciute nell'elenco nazionale, ed è una cosa che sappiamo.
Lei dice in buona sostanza che non è così necessario farlo,
auspica che le associazioni stesse si diano un coordinamento...
(intervento di un Consigliere, fuori microfono)
...
ah, lo state predisponendo voi, quindi non sono le
associazioni che devono organizzarsi, ma è l'Assessorato che
predisporrà un elenco aggiornato.
Questa è una cosa buona, credo che sia una risposta positiva,
proprio perché noi riteniamo che i criteri di rappresentatività -
al di là di quelli che sono codificati, come la questione
dell'elenco nazionale e delle sedi regionali - sono comunque
criteri che devono essere il più possibile oggettivi e riteniamo
che non può essere né l'Assessore o la Giunta o i dirigenti di
turno a stabilire chi è rappresentativo e chi no.
È corretto che i criteri siano il più possibile oggettivi e se
uno di questi è quello della sede operativa, ecco che qui c'era chi
il requisito lo possedeva.
Faccio un passo indietro sulla questione del WWF, giustamente -
lo avevo già detto io e lei lo ha ricordato - momentaneamente non
c'è una sede; lei poi ha parlato anche di una verifica che è stata
fatta dagli uffici. A me risulta che il WWF fosse stato contattato
e poi sono stati loro stessi a dire che non hanno in questo momento
una sede, quindi a maggior ragione questo elenco aggiornato ci deve
essere.
Il WWF non ha la sede, ma ricordo che è estremamente
rappresentativo, soprattutto per quello che riguarda il Parco del
Mont Avic perché, tra l'altro, è partner del progetto Pasturs,
quindi anche su questi criteri forse bisognerebbe fare una
riflessione e farsi portavoce a livello nazionale.
