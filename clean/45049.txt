Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1870 del 6 ottobre 2022 - Resoconto
OGGETTO N. 1870/XVI - Interpellanza: "Introduzione di
corsi-concorsi per la selezione del personale dirigente
regionale".
Bertin (Presidente) -
Punto n. 25. Per l'illustrazione,
consigliere segretario Distort.
Distort (LEGA VDA) -
Rimaniamo nel solco dell'argomento
in qualche modo aperto dal collega Rollandin su concorsi. In questo
caso ci concentriamo sui concorsi per la pubblica amministrazione,
per quanto riguarda la qualifica di dirigente. Con
quest'interpellanza è del tutto evidente che noi stiamo cercando di
portare avanti un percorso, attraverso le nostre iniziative in
Consiglio, che possa diventare un richiamo al Governo regionale,
perché si impegni ad andare nella direzione del buon governo, con
la dovuta sensibilità e il dovuto approfondimento dei temi.
Il tema di quest'interpellanza discende dalle esigenze di
personale rilevato in ambito della pubblica amministrazione per le
varie fasce di competenza, in particolare nella qualifica di
dirigente. A tal proposito sono del tutto note le normative, sia
nazionali che regionali: la legge regionale 22 del 2010, il decreto
legislativo 33 del 2001, il decreto legislativo 95 del 2012, il
decreto legge 101 del 2013, la direttiva n. 3 del 24 aprile 2018 e
il decreto legge 80 del 2021, salvo errori e omissioni. Questo
inquadramento normativo è semplicemente per dire quanta attenzione
è posta su questo tema. Ma perché? Perché la pubblica
amministrazione è l'anello che congiunge le scelte politiche,
quindi le scelte dell'esecutivo, le scelte del Governo regionale, e
il conferimento di servizi ai cittadini. Una buona politica
presuppone una buona amministrazione, quindi quest'anello che lega
la politica al cittadino è fondamentale e deve funzionare bene, nei
confronti dei cittadini e nei confronti anche dello stesso ambito
dei lavoratori.
Io con questo non voglio minimamente intestarmi una battaglia
sindacale; assolutamente. Io ho intenzione, come gruppo, di
rappresentare una battaglia di buon senso, di buon funzionamento.
Noi sappiamo, da quanto abbiamo dedotto, che i concorsi per la
qualifica di dirigente avvengono in maniera - voglio semplificare,
non entro nei dettagli tecnici - per cui fondamentalmente c'è
un'impostazione di valutazioni su temi assolutamente molto
generali, che spaziano in tante competenze. Ovviamente, siccome è
un ruolo dirigenziale e quindi ha un certo spessore, ogni domanda
va assolutamente nello specifico; quindi, c'è un'estensione dei
confini di competenza e, nello stesso tempo, un approfondimento del
livello qualitativo.
È chiaro che questa visione fa capire il tenore del ruolo del
dirigente, però permettetemi di fare alcune riflessioni. È questa
la strada giusta? Perché, come sappiamo, io provengo dal mondo
della libera professione, che fino a poco tempo fa non conosceva i
meccanismi della pubblica amministrazione, e ho ancora tanto da
imparare. Ma in questo mondo immagino un'impresa di un certo
livello che presuppone una certa organizzazione, per la quale
diventa assolutamente fondamentale avere un rapporto e una visione
che consenta la selezione del personale innanzitutto che mi serve,
dove mi serve, che abbia le maggiori competenze possibili
esattamente per il ruolo che deve ricoprire.
Qui io ho in qualche modo espresso nove brevi punti di
riflessione. In realtà ne cercavo dieci per poter dire "ho trovato
un decalogo", ma sono rimasti nove; comunque sappiamo che il nove,
come il sette, erano i due numeri cari a Dante Alighieri, quindi
posso ritenermi soddisfatto da un punto di vista formale.
Ritornando nel tema, è proprio con questo parallelo dell'azienda
che vuole massimizzare: l'azienda del mondo dell'economia reale che
vuole massimizzare i suoi risultati, non è tanto diversa dalle
dinamiche che intercorrono all'interno della pubblica
amministrazione, perché è un'azienda pubblica che dev'essere
condotta con questo spirito.
Primo punto di una riflessione. Le funzioni affidate al
personale regionale, in particolare quello dirigente, prevedono una
formazione e una competenza manageriale, commisurata al rispettivo
livello di impiego e alle rispettive competenze, che dipendono dal
luogo, dalla struttura di inserimento.
Secondo punto. L'ente pubblico deve avere costantemente chiara
la propria esigenza di personale, in particolare del personale
dirigente, monitorando oculatamente le esigenze di personale,
compresa la visione sui flussi del personale destinato al
pensionamento.
Terzo punto. L'ente pubblico, come ogni impresa ad alto livello,
ha tutto l'interesse a bandire i concorsi in modo da indirizzare
esattamente le varie competenze degli esaminandi verso le
specifiche competenze dei ruoli da ricoprire.
Quarto punto. Un bando di concorso - vedete che è abbastanza
veloce questo mio non decalogo - deve per logica manageriale
ottimizzare le risorse, sia a livello di spesa per la costruzione e
lo svolgimento del bando stesso, sia a livello dell'efficacia delle
assunzioni. In questo concetto di spesa, è chiaro che è
estremamente importante che il pensare di investire di più per
ottenere un miglior risultato e più immediato, non è una maggior
spesa, ma è un miglior investimento, e questo apre al concetto che
si vuole sviscerare.
Quinto punto. Se serve personale che svolga mansioni di settore
economico finanziario, è logico costruire un bando che evidenzi
questi requisiti e si svolga nell'ambito della materia di
competenza, così come se invece serve personale con competenze
giuridiche, si dovrebbe applicare la stessa logica selettiva, e lo
stesso vale anche nei casi in cui serve personale con competenze in
ambito tecnico. Se io ho bisogno nella mia azienda, in una grande
azienda, di figure che abbiano competenze strutturali, io lo
rivolgo verso gli ingegneri, non vado ad aprire un bando generico
per poi sapere che tanto io ho bisogno dello strutturista. Quindi,
questo è un discorso innanzitutto di andare a vedere le selezioni,
di pensare di poter dire: "Che cos'è che mi serve? Quali sono le
competenze dal punto di vista di formazione accademica del
personale che parteciperà ai bandi?".
Ma non è tutto, e qua torno al discorso del magari spendere di
più per ottenere un risultato migliore, e questo trasforma la spesa
in investimento. Il concetto è quello dei corsi, perché non è detto
che la semplice competenza a livello accademico soddisfi le
esigenze del ruolo che si va a ricoprire. È del tutto evidente che
la nostra società si sta muovendo verso sempre maggiori
specializzazioni e quindi anche l'attività amministrativa
presuppone specializzazioni. È vero che esistono poi i percorsi di
formazioni
ex post
- ben vengano! - ma immaginiamo cosa
significa pensare di adottare, di mettere in campo corsi specifici
per esattamente le varie funzioni che si vogliono ricoprire, che
permetterebbero, prima di tutto, una sorta di preselezione, perché
se io sono un architetto e vado a un corso dove mi è richiesta
competenza giuridica, probabilmente io ho già capito che quello non
è un esame che fa per me, che non è un concorso e un bando che fa
per me; questa è già una preselezione estremamente importante.
Secondo, se io ho una vocazione da Pico della Mirandola, una
visione enciclopedica e voglio assolutamente imparare un argomento
che fra l'altro non dipende dalle mie competenze, ho bisogno
comunque di avere una formazione.
È questo lo spirito della nostra interpellanza. Con questo
spirito chiediamo al Governo regionale quale sia la visione
presente, futura, soprattutto visione futura, per quanto riguarda
la soluzione di questo tema nevralgico per il benessere della Valle
d'Aosta.
Presidente -
Risponde il Presidente della Regione, ne ha
facoltà.
Lavevaz (UV) -
Ritengo quest'interpellanza di grande
interesse, se non altro perché è una tematica sulla quale ci
confrontiamo con gli uffici da tanto tempo. Sono in atto delle
analisi sul presente, sulle selezioni in atto, su quelle che sono
iniziate da poco e soprattutto in prospettiva futura.
Credo che il tema in generale della riforma della pubblica
amministrazione, a livello locale e a livello statale, sia una di
quelle cose di cui si parla spesso, di quei cantieri sempre aperti,
che non trovano delle soluzioni nel breve termine, o perché
cambiano i governi, o perché comunque sono tematiche per le quali è
molto complesso mettere insieme tutte le diverse problematiche e
giungere a una soluzione che sia definitiva.
Credo che per fare chiarezza occorra condividere i riferimenti
normativi essenziali che lei ha citato in maniera veloce. Il primo
sicuramente è l'articolo 28 del decreto legislativo 165 del 2001,
il cosiddetto testo unico del pubblico impiego, che prevede il
corso-concorso selettivo di formazione, bandito peraltro dalla
Scuola Nazionale dell'Amministrazione della Presidenza del
Consiglio dei Ministri, quale modalità alternativa al concorso,
quindi comunque facoltativa, per i dirigenti di seconda fascia solo
nelle amministrazioni statali, quindi a esclusione delle restanti
amministrazioni pubbliche tra cui le Regioni. Questo solo per fare
il quadro della situazione a livello nazionale.
A livello regionale, visto che lei chiede la fotografia a oggi,
il riferimento è la legge regionale 22 del 2010, di cui parleremo
anche dopo in un'iniziativa sempre da voi proposta, quella più in
prospettiva. In particolare, l'articolo 18 prevede per l'accesso
alla qualifica unica dirigenziale il concorso per esami. Quindi è
evidente che, se vogliamo fare qualcosa di diverso, dobbiamo andare
a modificare la legge regionale 22. Questo per fare una
fotografia.
Vero è che la legge regionale 14 del 2019 ha disciplinato per
l'anno 2019 ed eccezionalmente per la selezione dei Segretari
comunali, un corso-concorso per il reclutamento di questi
segretari. Questo, come ricorderà, è avvenuto qualche anno fa;
peraltro, l'Agenzia dei Segretari sta valutando adesso le procedure
per il nuovo concorso che dovrà essere bandito a breve. Bisogna
anche dire che il requisito d'accesso per questo concorso era la
laurea magistrale, invece per l'accesso alla qualifica unica
dirigenziale del comparto è sufficiente, a oggi, la laurea di primo
livello. Non c'è di fatto una disparità tra i due tipi di
selezione.
Per venire invece più ai quesiti dell'interpellanza, bisogna
dire, sempre rimanendo sull'oggi, che la selezione che è
attualmente in atto ha dovuto appoggiarsi sulla normativa attuale
che prevede appunto il concorso. Confesso però che, e torno
all'inizio della mia risposta, è una questione sulla quale stiamo
facendo dei ragionamenti in maniera approfondita e ampia, perché io
condivido in buona parte tutta l'analisi che lei ha fatto e il suo
decalogo meno uno lo condivido in buona sostanza tutto. In
particolare, la questione che le competenze accademiche spesso non
sono sufficienti a svolgere poi appieno il lavoro che viene
richiesto a un dirigente che deve avere, per definizione, delle
competenze o delle attitudini manageriali. Quindi, uno può avere
una formazione scientifica o tecnica impeccabile, ma non avere le
attitudini a essere manager. Questo lo abbiamo anche visto, c'è
anche chi ha provato a fare il dirigente e ha detto: "No, no,
questo non fa per me, sono un ottimo tecnico, faccio bene il mio
lavoro, fare il dirigente è un altro mestiere". Su questo
indubbiamente c'è un ragionamento e ci sono dei ragionamenti da
fare.
Sul come fare e sul come mettere in atto, è chiaro che le
questioni afferiscono poi alla pratica, nel senso che ci sono dei
concorsi che sono molto specifici. Ad esempio, per un dirigente
tecnico con una competenza specifica è un concorso che ha
ovviamente un requisito e anche delle conoscenze richieste molto
specifiche; altri concorsi invece sono più larghi come competenze.
L'area giuridica è comunque molto vasta, l'area economica è
comunque abbastanza vasta, quindi anche un candidato dirigente che
parte per un'avventura, per un concorso comunque non banale,
richiede comunque una preparazione molto ampia, ha comunque un
ventaglio davanti abbastanza ampio.
Venendo al sodo, qual è il problema: il corso quanto può essere
specifico, se è un corso preliminare al concorso? Se il concorso è
ampio e richiede tutta una serie di competenze ampie perché, come
spesso avviene, viene fatto un concorso per magari due o tre posti
dirigenziali che sono vacanti, magari sempre nella stessa area
giuridica, ma comunque con specialità un po' diverse, - e questo è
il ragionamento che ho fatto anche con l'ufficio personale - che al
di là della questione che condivido, lei ha detto che un corso
preliminare al concorso in qualche modo può anche essere una forma
di preselezione, io la vedo un po' al contrario, nel senso che un
corso fatto dopo può essere molto più specifico. Quindi io faccio
il concorso e poi faccio un corso specifico sulla materia e sulla
specialità del lavoro anche pratico che il candidato o comunque la
persona poi selezionata si troverà a fare.
Ci sono due aspetti: uno è quello di carattere più generale,
diciamo dell'area manageriale che può essere orizzontale e più o
meno uguale per tutti; invece ci sono delle questioni magari più
tecniche e più pratiche che devono essere affrontate in maniera
specifica proprio sul posto che uno va a ricoprire, in modo da
essere subito operativi ed essere sul pezzo.
Sicuramente c'è una tematica di ottimizzazione della risorsa,
che è uno dei punti del suo decalogo, che anche secondo me è
importante, nel senso che dobbiamo cambiare probabilmente il
paradigma e il ragionamento in generale sulla selezione e tanto più
sulla selezione della classe dirigente. Su questo oggettivamente
facciamo dei ragionamenti anche rispetto allo studio che sta
andando avanti nella maniera giusta e sta iniziando a dare qualche
prospettiva, portato avanti con l'Università Bocconi anche proprio
in questo senso. Si facevano dei ragionamenti con il professor
Pallotti dell'Università proprio sulla probabile necessità di un
cambiamento di paradigma sulla selezione del personale, in senso
molto generale e venendo anche a quello che diceva lei, quindi non
tanto sulle competenze accademiche, ma sull'attitudine e su tanti
altri aspetti che non afferiscono propriamente alla preparazione
universitaria ma più all'attitudine del singolo.
È sicuramente un tema che va affrontato, che stiamo affrontando,
per il quale probabilmente sarà necessaria una piccola rivoluzione
probabilmente rispetto a quello che si faceva, per cambiare e per
essere da un lato più efficienti ed efficaci nell'azione
amministrativa e di conseguenza più puntuali nella scelta delle
persone, che poi vanno a coprire in particolare le cariche apicali
dell'amministrazione del territorio.
Presidente -
Per la replica, il consigliere segretario
Distort.
Distort (LEGA VDA) -
Grazie Presidente Lavevaz per la
risposta. Mi permetto in replica due ulteriori suggerimenti. Il
primo, il fatto che l'articolo 28 del testo unico ponga una
condizione di facoltatività di esecuzioni di corsi e concorsi, non
vuol dire che essendo facoltativo noi possiamo permettercelo.
Perché io penso, da valdostano per il senso di onore e di
appartenenza, e declinando l'autonomia, il senso e lo spirito di
autonomia, che noi non dobbiamo essere semplicemente dei buoni
esecutori di quanto riguarda l'assetto normativo nazionale; noi
dobbiamo osare e diventare i migliori! Usiamo in questo modo la
nostra autonomia per essere i migliori.
In quest'obiettivo, l'efficienza della macchina amministrativa,
chiamiamola così con tutto il rispetto, ma, anzi, proprio inteso
proprio come elemento propulsore, corollario dell'efficienza è
l'immediata operatività. Quindi, ribadisco che il corso
permetterebbe anche un'immediata operatività, perché va a preparare
le persone in modo tale che siano già pronte, il giorno dopo loro
sanno già come muoversi, hanno già delle basi che non provengono da
conoscenze generali che gli hanno permesso di superare un esame,
gli è andata bene, sono già indirizzati. Questo è un primo
suggerimento che mi sento di ribadire in replica.
Il secondo. Effettivamente qual è il messaggio che discende
dall'attuale assetto, dall'attuale impostazione, motivo per cui
invito a questa rivoluzione copernicana. Di che cosa avremo
bisogno? La Regione ha bisogno di tuttologi o ha bisogno di
specialisti? Io penso che abbia bisogno di specialisti che siano
immediatamente operativi.
Concludo dicendo semplicemente che questa mia replica in qualche
modo vuole ovviamente spingere il Governo a dare il meglio di sé,
perché così deve fare un governo: siete voi al governo, siete voi
che vi prendete onori e oneri; e in questo caso, se noi abbiamo da
manifestare delle lacune, le manifestiamo. Sta a voi la capacità di
gestire queste nostre sollecitazioni, queste nostre critiche,
questi nostri attacchi sani della politica e farli diventare delle
opportunità per il benessere della Valle d'Aosta.
Ma concludo dicendo che fondamentalmente, più che la mia replica
di un consigliere che ha come formazione l'architettura, che ha
curriculum un'attività privata - che vale quello che vale, nel
senso che con questo non voglio attuare un'umiltà pelosa - le
ricordo che il giudizio che conta sulla sua risposta non è la mia
replica, ma è quanto ha rilevato dalle sue parole tutto il
personale incardinato nell'Amministrazione regionale, che conosce
bene l'argomento trattato e ha capito perfettamente dove, lei con
il suo Governo, sta portando la Regione.
