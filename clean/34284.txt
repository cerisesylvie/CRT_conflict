Classificazione
AMBIENTE
Stoccaggio e smaltimento rifiuti
AMMINISTRAZIONE REGIONALE
Amministrazione della giustizia
PARTECIPAZIONE E INIZIATIVA POPOLARE
Referendum e iniziativa popolare



Oggetto del Consiglio n. 2095 del 5 dicembre 2011 - Resoconto
OGGETTO N. 2095/XIII - Interrogazione a risposta immediata:
"Costituzione in giudizio della Regione in merito al ricorso
presentato al TAR della Valle d'Aosta sull'ammissibilità a
referendum propositivo della proposta di legge in materia di
gestione dei rifiuti".
Interrogazione a risposta immediata
Ricordato il ricorso presentato al Tar della Valle d'Aosta
dall'Asso-Consum Onlus, associazione napoletana di area
berlusconiana, per l'annullamento del provvedimento della
Commissione regionale per i procedimenti referendari con cui è
stata dichiarata ammissibile la proposta di legge di iniziativa
popolare da sottoporre a referendum propositivo recante
"Modificazioni alla legge regionale 3 dicembre 2007, n. 31 (Nuove
disposizioni in materia di gestione dei rifiuti)";
Evidenziato l'importante strumento di democrazia diretta e
partecipazione dei cittadini rappresentato dalla legge regionale 25
giugno 2003, n. 19 "Disciplina dell'iniziativa legislativa
popolare, del referendum propositivo, abrogativo e consultivo, ai
sensi dell'articolo 15, secondo comma, dello Statuto
speciale";
Richiamate le contraddittorie dichiarazioni del Presidente
della sede piemontese di Asso-Consum, l'ex deputato di Forza
Italia, Daniele Galli, riportate dalla pagina locale della stampa:
"La prima questione è legata al fatto che in materia ambientale la
competenza è dello Stato e non della Regione. Inoltre riteniamo che
problemi come questi non possano essere risolti sull'onda
dell'emotività. La Regione ha scelto, per la gestione dei rifiuti,
una strada e non dubitiamo che la sua sia stata una decisione
oculata";
Per questi motivi, i sottoscritti Consiglieri
regionali
Interrogano
il Presidente della Regione per sapere se la Regione Autonoma
Valle d'Aosta si costituisce in giudizio relativamente al ricorso
di cui sopra.
F.to: Bertin - Giuseppe Cerise - Chatrian - Louvin - Patrizia
Morelli
Presidente
- La parola al Consigliere Bertin.
Bertin (ALPE)
- Grazie.
Venerdì 25 novembre l'Asso Consum Onlus, un'associazione
napoletana non ufficialmente presente in Valle, ma a quanto pare
molto ben introdotta nelle cose valdostane, ha presentato un
ricorso al TAR per l'annullamento dell'iter referendario che si
oppone alla costruzione del pirogassificatore. Non possiamo non
notare che il logo dell'associazione richiama in modo
inequivocabile il simbolo di Forza Italia e che i vari presidenti
delle varie sezioni locali sono comunque direttamente collegati ad
un'area politica precisa. Questo per dire che quest'associazione è
molto legata alla politica e, in modo particolare, ad un'area ben
delimitata. Un ricorso che solleva un po' di dubbi e di perplessità
in quanto alla paternità, e che ha l'obiettivo di impedire il
referendum, conseguentemente l'applicazione di un'innovativa legge
regionale volta ad aumentare la partecipazione dei cittadini alle
decisioni collettive.
Per questa ragione volevamo sapere dal Governo regionale qual
era la sua posizione e se si era costituito in giudizio per
difendere l'applicazione di questa importante legge regionale.
Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
Illustro la risposta che è stata concordata e condivisa con il
Presidente della Regione, per dire che il ricorso al TAR Valle
d'Aosta è stato presentato dall'Asso Consum contro la commissione
regionale per i procedimenti referendari e di iniziativa popolare,
come pure quali controinteressati nei confronti dei soggetti che
hanno depositato presso la Segreteria generale del Consiglio
regionale la proposta di legge. È evidente che il provvedimento
impugnato, come pure l'attività della commissione, non rientrano
nella competenza del Governo regionale, che non ha pertanto
interesse a costituirsi in giudizio.
Presidente
- La parola al Consigliere Bertin.
Bertin (ALPE)
- Grazie.
Volevamo una risposta chiara da questo punto di vista e
l'abbiamo avuta, nel senso che il Governo regionale non si
presenterà in giudizio. Riteniamo la cosa grave, perché questa
legge va difesa; fra l'altro abbiamo, anche stamani, avuto
l'occasione di sentire uno strano collegamento tra la mancata
audizione del Governo regionale e la presentazione del ricorso al
TAR. Sono tutte cose che fanno riflettere e se ci aggiungiamo
alcune dichiarazioni del Presidente della Regione fatte in questi
giorni sui danni presunti dei referendum, la questione diventa
inquietante; è anche grave, a mio avviso, da chi si professa
"federalista" affermare certe cose rispetto al referendum.
Prendiamo atto della decisione del Governo regionale, che
troviamo incomprensibile. Grazie.
