Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 67 del 27 febbraio 1973 - Resoconto
OGGETTO N. 67/73 - Sconto del 50% sui biglietti di impianti
funiviari o di risalita a favore dei giovani di età inferiore ai 15
anni. (Approvazione di Mozione)
Montesano (P.S.D.I.) -
Chi illustra la mozione?
Consigliere Dolchi.
Dolchi (P.C.I.)
- Presente!
Montesano (P.S.D.I.)
- No, credevo che volesse prendere
la parola.
Dolchi (P.C.I.)
- No, siccome è da tanto che ci tiriamo
dietro questa mozione, adesso non la trovavo più. Comunque il
problema è già stato sollevato in sede di Consiglio e in occasione
della discussione del bilancio e in occasione di contributi a
funivie, a società che gestiscono impianti di risalita.
Ci sembra che la differenziazione nei prezzi di questi trasporti
e soprattutto il fatto che non c'è una particolare attenzione, o
per lo meno degli sconti speciali per i giovani della Valle d'Aosta
che usano di questi impianti, ci sembra che se la politica
dell'Amministrazione regionale è giustamente orientata verso lo
sviluppo dello sci, sport tipico, una prima, un primo passo sarebbe
quello di facilitare ai più giovani l'accesso ai campi sportivi. Ci
sarebbe anche un'altra scelta, quella di condizionare per lo meno,
di intervenire nel momento in cui diamo o a fondo perduto o con
quote di capitale un consistente contributo a queste società, si
richieda anche, proprio per una scelta che viene fatta, particolari
agevolazioni per questo settore.
Quindi io non ritengo di rielencare quella documentazione che
già avevo sottoposto all'attenzione del Consiglio, quando avevamo
discusso specificatamente l'argomento. Siamo oramai forse in
stagione molto avanzata, comunque si tratta di vedere se la Giunta
è orientata a fare una pressione in questo senso presso le Società
interessate, e se è orientata in questo senso, siamo ancora in
tempo affinché queste particolari agevolazioni vengano fatte già a
partire dalla corrente stagione.
Montesano (P.S.D.I.)
- Chi chiede la parola? Allora la
parola all'Assessore Milanesio.
Milanesio (P.S.I.)
- Su questo argomento se ne è già
discusso in altre circostanze, non eravamo allora interessati da un
provvedimento deliberativo, in questo caso si tratta di mozione. La
Giunta regionale aveva, ha già fatto dei passi presso alcune
Società funiviarie e non devo nascondere in questo caso che non si
è raggiunto sostanzialmente nessun risultato.
Ci si è, da parte delle Società, limitati ad affermazioni così,
molto generiche e ad una generica disponibilità per esaminare
sconti che comunque non ritengo possano arrivare al 50%, sconti a
favore di giovani residenti nelle zone, il più delle volte, dove
sono ubicati questi impianti.
Io sono d'accordo comunque con le richieste che vengono
formulate in questa mozione. Sono d'accordo affinché queste
richieste vengano portate avanti fermamente, con l'avvallo del
Consiglio regionale, possibilmente di tutto il Consiglio, però sono
abbastanza scettico, devo dirlo, sui risultati che una azione di
questo tipo potrà avere.
Non dimentichiamo, Signori Consiglieri, che tutte le Società,
tutte le Aziende che gestiscono impianti di risalita, in questo
momento nella nostra Regione, fino all'anno scorso, per lo meno, io
non conosco e non possiamo conoscerlo perché non è ancora così
presentato il bilancio dell'anno in corso, però posso dirvi che nel
corso del 1972 una sola Società ha chiuso in attivo facendo gli
ammortamenti, ed è la Società Funivie del Cervino. Tutte le altre
Società funiviarie, a quello che ci risulta, e in base alle
riunioni che io periodicamente ho convocato per discutere dei
problemi, per esempio di ski-pass Comune (?), di problemi di
collegamento che esistono fra una Società funiviaria e l'altra, per
problemi di prezzo, ebbene, tutte queste società hanno dichiarato
delle perdite di bilancio in alcuni casi e in altri casi e in altri
casi degli equilibri di bilancio che si raggiungevano
faticosamente, ad esempio non facendo o facendo mali gli
ammortamenti.
Ora non credo che sfugga a nessuno la pesantezza della
situazione delle Società che gestiscono gli impianti di risalita.
Non voglio fare un discorso che possa essere frainteso, devo dire
che il nuovo contratto di lavoro che è stato raggiunto ultimamente
per i lavoratori di questo settore, ha ulteriormente aggravato le
spese, le uscite di queste Società. Io penso che un discorso di
questo tipo, cioè di arrivare al 50%, sia pure per i giovani
inferiori ai 15 anni, è un discorso che si può realizzare nella
misura in cui qualcuno interviene per arrivare a questo sconto. Per
intenderci: non possiamo pretendere che lo sconto venga sopportato
solo ed esclusivamente dalle Società funiviarie. Si può studiare,
visto che si tratta di giovani in età dell'obbligo, scolare, si
potranno studiare delle forme di intervento, che però in questo
caso, ritengo che non possano che gravare sull'Ente pubblico.
Penso che un incontro a metà strada sia anche possibile; però
obiettivamente, onestamente, in base alla situazione così come si è
delineata con gli incontri con queste Società, che io ho fatto più
di una volta, ritengo sia sommamente difficile arrivare ad accordi
di questo tipo.
Io, così, se il Consigliere Dolchi che ha illustrato la mozione,
se il Consigliere Chincherè sono d'accordo, come presentatori,
direi che noi possiamo benissimo votare questa mozione. C'è solo
una parola che mi sembra così, un pochettino fuor di luogo, quella
che dice "richiedere e pretendere", cioè a richiedere fermamente,
pretendere sarebbe bello se noi, con Decreto della Giunta regionale
potessimo farlo. Io faccio presente però, come ho detto prima, che
si tratta di richieste che noi dobbiamo fare, sulle quali però, poi
dobbiamo cercare un punto di incontro, perché qualcosa io ritengo
sono disposte a mollare. Però non dimentichiamo che la situazione è
obiettivamente pesante e può essere valutata da ciascuno di noi,
chi fa parte delle varie Commissioni, o Turismo o Finanze Affari
Generali, si accorge che quando vengono presentati questi bilanci,
così c'è poco da scialare, c'è poco da stare allegri.
Del resto, si tratta di attività infrastrutturali, non
dimentichiamolo, cioè non è sugli impianti che si lucra caso mai,
ma è su tutte le altre attività, gli impianti sono una
infrastruttura di trasporto, come potrebbe essere una strada, un
pullman, un mezzo di risalita, non è un'attività di reddito.
Ecco che qui, quindi, le Società si dichiarano disposte a venire
incontro a certe richieste nella misura in cui però, anche o l'Ente
pubblico o la scuola, che poi è lo stesso in questo caso, fanno una
parte del loro dovere.
Io direi quindi che da parte nostra non c'è nessuna difficoltà a
fare un altro passo ufficiale, sulla scorta di una deliberazione di
Consiglio regionale presso queste Società, e a questo punto io
graderei che la deliberazione fosse unanime possibilmente, vedendo
di così, ripeto, limare il dispositivo di deliberazione là dove ci
sono delle cose un po' forti, tipo "pretendere" che non rientra
purtroppo nelle nostre possibilità.
Io, ciò detto, mi dichiaro disponibile a votare questa
mozione.
Montesano (P.S.D.I.)
- Altri interventi? Allora la
mozione viene messa ... Prego.
Dolchi (P.S.D.I.)
- Ringrazio l'Assessore per i
chiarimenti. Ecco vorrei che venisse ben precisato il fatto
dell'intervento regionale. Io son ben d'accordo, se noi paghiamo
come Regione il 50% o se noi paghiamo una somma integrativa
all'interessato, al giovane inferiore ai 15 anni, quando si
presenta per pagare il biglietto gli richiedono solo l'altro 50%.
Ecco, ma il discorso forse non lo apriamo qui, votiamo la mozione
se il Consiglio è unanime, io sono ben disposto che il discorso
venga portato avanti fra Assessorato e Società interessata, no, ma
direi, in tutta Italia, in tutto il mondo, dove gli impianti di
risalita, che sono gestiti da Società private non hanno mamma
Regione valdostana che subentra nella Società per Azioni, che
quando c'è il passivo, dà il contributo a fondo perduto, come
fanno? Fanno pagare il biglietto intero, forse fanno delle
riduzioni a loro giudizio, ma noi qui, direi, che diamo già, cioè
chiediamo adesso forse quello che avremmo dovuto chiedere nel
momento in cui davamo i contributi o apporti al capitale, che
aiutavano le Società.
Ecco, mi sembra che come moneta di scambio, come elemento di
trattativa, potrebbe esserci questo, che forse è il sottofondo,
scusate il gioco di parole, della mozione, cioè la Regione dà dei
soldi, la Regione interviene in Valle d'Aosta - mi si dirà
intervengono gli albergatori, in altre zone intervengono gli
albergatori, ci sono dei Syndicats d'Initiatives che promuovono
loro stessi con gli abitanti delle Cooperative. Abbiamo esempi di
Svizzera, Francia di diverso tipo per gli impianti di risalita, è
un discorso che ci porterebbe troppo lontano.
Ecco, secondo me, vale la spesa sapere se il Consiglio regionale
in cambio di tutti i contributi che dà, gli aiuti che dà in Valle
d'Aosta alla proliferazione degli impianti di risalita, chiede non
certo degli utili azionari alla fine gestione, ma almeno che per i
giovani inferiori ai 15 anni ci sia una riduzione consistente e
direi, non mi si venga a dire che facendo una riduzione, la Società
perde, perché se gli impianti funzionano, io ritengo che la
partecipazione del maggior numero di utenti, anche se pagano meno,
alla fine diventa produttiva, diventa un utile, laddove ci sono le
possibilità di soddisfare alle utenze. Mi pare che nell'arco della
settimana ci sono tali e tanti periodi di morta dove la
partecipazione anche al 50% di questo tipo di utenti potrebbe
essere, anche dal punto di vista economico favorevole alla
Società.
Non voglio andare più in là, volevo solo puntualizzare questo
mio pensiero in proposito.
D'accordo per la limatura, d'altra parte era un po' contrastante
il "richiedere e pretendere", perché pretendiamo solo o richiediamo
solo, richiediamo fermamente, come io mi auguro, che facciamo
questa scelta, come io mi auguro che il Consiglio votando
unanimemente voglia e possa fare.
Montesano (P.S.D.I.)
- Allora se non c'è nessun altro
intervento, il Consiglio è chiamato a votare, chi approva alzi la
mano. Contrari. (
voce...
)
Sì il testo modificato, così me è stato accolto e ripetuto dal
Consigliere Dolchi, cioè la parola "pretendere" è cambiata in
quella "fermamente".
Allora chi è favorevole alzi la mano. Vuole parlare? Allora un
attimo, c'è il Consigliere Ramera che vuole intervenire.
Ramera (D.C.)
- Non voglio dare noia; è brevissimo, mi fa
piacere che in questo Consiglio, come sempre le nespole maturano
sulla paglia, maturino anche le situazioni, perché la stessa
richiesta un anno fa non andava bene. Adesso va bene, quindi siamo
naturalmente d'accordo nel votare. Vorrei solo far notare questo:
che si perde sempre del tempo. In certe occasioni vanno bene le
richieste, in altre non vanno bene, a seconda di chi le presenta,
comunque un anno va bene.
Montesano (P.S.D.I.)
- Nessun altro intervento? Guardate,
siate molto brevi perché abbiamo una mole di lavoro che non
esauriremo nei due giorni.
Milanesio (P.S.I.)
- Sarò brevissimo. No Ramera, io ho
fatto delle precisazioni prima. Ho detto quali erano le perplessità
e diciamo così, i limiti, che personalmente ponevo nel votare
questa deliberazione. Però io credo, no, non lo respingo come
richiesta di principio, ma non l'avevamo nemmeno respinta come
richiesta di principio, allora avevamo detto chiediamolo, però
signori, non veniteci poi a dire che se non otteniamo tutto quello
che si chiede che così, insomma, non siamo sufficientemente forti o
non abbiamo affrontato il problema con la sufficiente energia, cioè
io ho premesso semplicemente la situazione economico-finanziaria di
questa Società, che è quella che conoscete tutti. Ora, non possiamo
chiederlo, dobbiamo chiederlo, io ritengo che articolando queste
nostre richieste in certi giorni della settimana più che in altri,
in periodi che non sono di punta, cioè avendo un grosso margine di
manovra, qualcosa si potrà ottenere, forse non sarà il fatidico
50%, sarà qualcosa di meno, però delle agevolazioni superiori alle
attuali certamente le potremo ottenere. Nient'altro.
Montesano (P.S.D.I.)
- Nessun altro intervento? Allora
chi vota a favore alzi la mano. Contrari? Astenuti?
Il Consiglio approva all'unanimità.
Oggetto n. 12.
