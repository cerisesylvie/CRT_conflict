Classificazione
ASSISTENZA SOCIALE



Oggetto del Consiglio n. 2557 del 8 marzo 2007 - Resoconto
OGGETTO N. 2557/XII - Disegno di legge: "Misure alternative
al ticket sanitario istituito ai sensi dell'articolo 1, comma 796,
lettera p), della legge 27 dicembre 2006, n. 296 (legge finanziaria
2007)".
Articolo 1
(Oggetto)
1. La presente legge, anche in considerazione del sistema di
autofinanziamento del servizio sanitario regionale previsto
dall'articolo 34, comma 3, della legge 23 dicembre 1994, n. 724
(Misure di razionalizzazione della finanza pubblica), disciplina,
ai sensi e per gli effetti di cui all'articolo 6quater del decreto
legge 28 dicembre 2006, n. 300 (Proroga di termini previsti da
disposizioni legislative. Disposizioni di delegazione legislativa),
convertito, con modificazioni, dalla legge 26 febbraio 2007, n. 17,
le modalità di adozione di misure alternative al ticket sulle
prestazioni di assistenza specialistica ambulatoriale, istituito ai
sensi dell'articolo 1, comma 796, lettera p), della legge 27
dicembre 2006, n. 296 (Legge finanziaria 2007).
Articolo 2
(Misure alternative di partecipazione al costo delle
prestazioni sanitarie)
1. Entro il 31 marzo 2007, al fine di concorrere, in
conformità alle disposizioni statali vigenti, al perseguimento
degli obiettivi di contenimento della spesa sanitaria e di
controllo dell'appropriatezza delle prestazioni, la Giunta
regionale individua, con propria deliberazione, le prestazioni per
le quali è dovuta, a decorrere dal 1° aprile 2007, da parte degli
assistiti non esentati, una quota fissa sulla ricetta in misura non
superiore a 10 euro, con riferimento alle prestazioni a più alto
costo e più elevato impatto tecnologico o organizzativo che hanno
maggior rischio di inappropriatezza rispetto a protocolli
terapeutici o all'evidenza scientifica.
2. Per le finalità di cui al comma 1, la Giunta regionale
individua, previo parere della Commissione consiliare competente,
ulteriori misure volte a contrastare e disincentivare comportamenti
non corretti da parte degli utenti, con particolare riferimento ai
casi di mancato ritiro degli accertamenti effettuati e di mancata
presentazione, senza preavviso, alle prestazioni prenotate.
Articolo 3
(Destinazione dei proventi)
1. Le maggiori risorse derivanti dall'applicazione delle
misure individuate ai sensi dell'articolo 2 sono destinate
dall'Azienda regionale sanitaria USL della Valle d'Aosta al
finanziamento di attività sanitarie a livello territoriale.
Articolo 4
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale, ed entrerà
in vigore il giorno successivo a quello della sua pubblicazione nel
Bollettino ufficiale della Regione.
Presidente
- Il disegno di legge ha avuto parere
favorevole a maggioranza della V Commissione ed è stato predisposto
un nuovo testo sul quale si voterà. Sono stati presentati 3
emendamenti: 2 da parte del gruppo "Arcobaleno" e 1 da parte del
gruppo "La Casa delle Libertà".
La parola al relatore, Consigliere Comé.
Comé (SA)
- Il presente disegno di legge è stato
immediatamente proposto a seguito delle novità introdotte
dall'articolo 6 quater del decreto-legge 28 dicembre 2006, n. 300
meglio conosciuto come milleproroghe, convertito, con
modificazioni, dalla legge 26 febbraio 2007, n. 17, che ha
modificato l'articolo 1, comma 796, della legge 27 dicembre 2006,
n. 296 (legge finanziaria 2007), nella parte in cui impone il
pagamento di una quota fissa di 10 euro sulla ricetta per le
prestazioni di assistenza specialistica ambulatoriale rese agli
assistiti non esentati.
L'articolo 6 quater del decreto milleproroghe convertito in
legge affida alle Regioni la facoltà di adottare misure alternative
di partecipazione al costo delle prestazioni sanitarie e queste
potranno entrare in vigore successivamente al 31 marzo 2007.
L'applicazione del ticket sanitario di 10 euro per ricetta,
introdotto dalla legge finanziaria 2007, ha suscitato un forte
malcontento nei cittadini ed inoltre numerose obiezioni sono state
sollevate da parte dei Presidenti delle Regioni in merito alla
conseguenza applicativa della predetta misura. Tale norma ha anche
evidenziato che l'incidenza del ticket per le ricette recanti
prestazioni con basse tariffe - ad esempio, le analisi di
laboratorio - risulta così elevata da rendere più conveniente per
il cittadino rivolgersi presso strutture di laboratorio
private.
Alla luce degli ultimi mutamenti normativi, la Regione ha voluto
sin da subito intervenire e il testo presentato dalla Giunta è
stato in Commissione competente riformulato e votato da una larga
maggioranza, andando così ad individuare proprie misure alternative
in sostituzione del ticket generalizzato imposto dalla legge
finanziaria 2007. L'intervento legislativo è proposto anche in
ragione del particolare sistema di finanziamento della sanità
regionale i cui costi, sin dal 1995, sono interamente a carico del
bilancio regionale (articolo 34, comma 3, legge 23 dicembre 1994,
n. 724), al quale si correla l'attribuzione alla Regione della
definizione delle scelte strategiche in materia di funzionamento
dei servizi sanitari, scelte che, peraltro, hanno consentito negli
anni all'Azienda sanitaria regionale di mantenere l'equilibrio
finanziario. Sotto questo profilo, le misure alternative proposte
mirano principalmente a garantire il controllo dell'appropriatezza
delle prestazioni, mentre, per quanto concerne gli effetti
finanziari, rileva il fatto che il finanziamento dell'Azienda
sanitaria per l'erogazione dei livelli essenziali di assistenza è
già stato interamente garantito con le risorse del bilancio
regionale, tanto che le risorse aggiuntive derivanti
dall'applicazione delle misure alternative proposte andranno ad
incrementare il finanziamento aziendale e saranno destinate ad
attività sanitarie a livello territoriale.
Il disegno di legge si compone di 4 articoli. L'articolo 1
definisce l'oggetto della legge. L'articolo 2 stabilisce che, entro
il 31 marzo 2007, la Giunta regionale individuerà le prestazioni a
maggior costo sulle quali applicare una quota fissa, di importo
comunque non superiore a 10 euro. Tra le prestazioni non esenti si
annoverano quelle a più alto costo e più elevato impatto
tecnologico o organizzativo che hanno maggior rischio di
inappropriatezza rispetto a protocolli terapeutici o all'evidenza
scientifica. L'articolo 3 vincola, come detto prima, la
destinazione degli introiti derivanti al bilancio dell'Azienda
sanitaria dall'applicazione delle misure individuate ai sensi del
presente disegno di legge al finanziamento di attività sanitarie
rilevanti sul territorio. L'articolo 4 reca la dichiarazione
d'urgenza. Con l'approvazione del disegno di legge n. 158 i
cittadini valdostani dalla data del 1° aprile 2007 saranno, tranne
le eccezioni previste, esentati dal pagamento del ticket di 10
euro.
Presidente
- Dichiaro aperta la discussione generale.
La parola alla Consigliera Squarzino Secondina.
Squarzino (Arc-VA)
- Non abbiamo condiviso la scelta del
"Governo Prodi" di aumentare di 10 euro il ticket per ogni ricetta
e per ogni prestazione ambulatoriale, ma non abbiamo nemmeno
condiviso la scelta, anzi la non scelta della Regione di applicare
in Valle tale ticket. La Regione si è dimenticata di essere una
Regione autonoma, si è dimenticata che i costi delle sanità
dipendono totalmente dal suo bilancio, si è dimenticata che, una
volta garantiti i livelli essenziali di assistenza, può offrire
ulteriori servizi ai suoi cittadini. Il ticket sulle ricette è
stato inserito per far fronte al disavanzo nella sanità che
presentano tutte le Regioni e difatti il Governo, nel momento in
cui decide di togliere questo ticket, chiede alle Regioni di
emanare misure alternative per recuperare con altri interventi le
entrate derivanti dall'introduzione del ticket. La Regione, che
provvede con il suo bilancio alle spese sanitarie, non era tenuta
ad aumentare di 10 euro il ticket delle visite ambulatoriali,
specialistiche. Non entrava nelle Regioni di disavanzo per le quali
il Ministero diceva: "ecco, bisogna assolutamente che le Regioni
contengano i costi della sanità, quindi intervengano con
misure...", che noi ripetiamo sono state sbagliate, in quanto non
aveva senso mettere un ticket di 10 euro a delle ricette, con tutte
le conseguenze che abbiamo visto, nel senso che addirittura veniva
ad essere più alto il costo del ticket aggiuntivo di quello reale,
non solo, ma induceva i cittadini a rivolgersi, come ha ricordato
il relatore, alle strutture private; allora non aveva nessun senso
e, per fortuna, si sono ricreduti, anche se con alcuni mesi di
ritardo. La Regione non era tenuta a fare questo e poteva benissimo
intraprendere la strada imboccata dalla Provincia di Trento e
decidere di accollarsi lei la spesa sanitaria derivata dalla
mancata introduzione dei ticket. Questa mia ipotesi interpretava è
avallata dallo stesso relatore e Presidente della V Commissione,
che nella sua relazione dice testualmente:
"i costi della sanità
regionale, sin dal 1995, sono interamente a carico del bilancio
regionale"
e ha citato l'articolo 34, comma 3, della legge 23
dicembre 1994, n. 724. Dice poi:
"l'erogazione dei livelli
essenziali di assistenza è già stata interamente garantita con le
risorse del bilancio regionale"
, quindi il bilancio regionale è
in grado di far fronte a tutti questi livelli essenziali
ampiamente, perché, per nostra fortuna e per scelte oculate della
Regione, in tutti questi anni si è sempre voluto offrire al
cittadino un'assistenza superiore ai livelli essenziali che devono
essere per legge garantiti a tutti i cittadini, nel senso che c'è
una volontà di offrire ai cittadini valdostani una sanità il più
possibile eccellente, poi, se ci si riesce, oppure no... ma la
volontà è questa.
Paradossalmente pertanto non si utilizzeranno le risorse che
comunque si incamereranno con la previsione dei ticket aggiuntivi
ad alcune prestazioni perché, come dice la legge stessa, tali
risorse andranno a incrementare il finanziamento aziendale e
saranno destinate ad attività sanitarie a livello territoriale. Qui
chiaramente si dice: "le risorse che verranno incamerate con questi
ticket aggiuntivi che saranno mantenuti su alcune ricette sono
risorse nuove, che in qualche modo andranno a sostenere l'attività
sanitaria a livello territoriale", ma non si dice: "con questo noi
aumentiamo il livello di assistenza, oppure facciamo fronte ad
eventuali deficit, o ad eventuali difficoltà di bilancio", è
veramente un "surplus". Con questo ticket noi non colmiamo un
deficit della sanità, è veramente una risorsa aggiuntiva che non
era prevista in bilancio, il nostro bilancio copriva ugualmente
tutte le spese della sanità: questo dimostra come la Regione poteva
decidere fin da subito di non far pagare i ticket ai Valdostani.
Sempre meno capisco la cocciutaggine, la non scelta politica con
cui la Giunta ha deciso di non esercitare le sue competenze a
vantaggio dei cittadini. La Provincia di Trento l'ha fatto -
nessuno ha contestato tale decisione a 2 mesi dalla sua
effettuazione, ho fatto ancora una verifica - e ha preso questa
decisione rispettando la legge e le sue competenze in materia
sanitaria, ha rivendicato le sue competenze in materia sanitaria e
ha detto: "visto che io pago interamente la sanità, pago
interamente tutto anche l'eventuale ticket aggiuntivo, me la
accollo io questa spesa aggiuntiva". Nel Governo regionale siedono
le forze politiche autonomiste della Regione e né la maggioranza di
Governo... ha ragione il Presidente dell'"Union", è vero, sono
stata imprecisa, la ringrazio della rettifica... nella maggioranza
di Governo siedono le forze politiche autonomiste della Regione,
ossia giustamente tutte quelle... quali sono le altre?
(interruzione del Consigliere Cesal, fuori microfono)
... noi siamo autonomisti progressisti, se volete, aggiungiamo
questo... secondo, non facciamo dell'autonomia la priorità assoluta
con cui valutare tutto, tanto che l'autonomia è "ni Droite, ni
Gauche", è come Dio che copre tutto... Dicevo, queste forze
autonomiste non hanno saputo non dico rivendicare... non dovevano
rivendicare la loro autonomia, ma esercitare la loro autonomia e le
loro competenze. C'erano, perché non le hanno esercitate? E così i
cittadini valdostani si sono dovuti accollare ulteriori spese per
colpa delle scelte di questa maggioranza di Governo.
Oggi viene portata in Consiglio la legge che recepisce la norma
nazionale, che cancella la tassa iniqua sulla salute. Non ho mai
negato che si trattava di una tassa che non andava messa, non è in
questo modo che si possono risanare le sorti della finanza statale.
Probabilmente voleva essere un pungolo alle Regioni, che hanno
grossi deficit sanitari, ma lì il discorso è diverso: le Regioni
aspettano dallo Stato i finanziamenti e lo Stato dice: "non potete
chiedermi tanto di più, io chiedo che anche i vostri cittadini in
qualche modo contribuiscano". È un ragionamento che non condivido,
quindi non verrò mai qui a dire: "evviva questa norma della
finanziaria!".
Questa legge quindi recepisce la norma nazionale che cancella la
tassa, una tassa però - sarò monotona, ma non importa - che la
Regione poteva, avrebbe potuto non accollare ai Valdostani. Noi
chiediamo - questo è il senso di uno dei nostri emendamenti - che,
proprio per rimediare alle scelte fatte, forse sono scelte che sono
state fatte così, senza valutare fino in fondo le conseguenze, si
aggiunga a questa legge una norma transitoria in cui si prevede che
venga rimborsato il ticket di 10 euro che in questi mesi
eventualmente gli utenti hanno già dovuto pagare. Immagino le
obiezioni che sia l'Assessore, sia il Presidente della V
Commissione faranno a questa nostra proposta, le hanno già fatte in
Commissione dicendo che costa di più il meccanismo di rimborsare il
tempo e le procedure, ossia c'è un tale costo per l'USL... molto
superiore rispetto al beneficio minimo che ne può avere l'utente.
Io non voglio portare ad esempio solo e sempre solo la Provincia di
Trento, ma in questo caso la Provincia di Trento ci dà un
suggerimento pratico, ha preparato anche un allegato e dice -cito
dall'allegato -:
"per il rimborso rispetto all'eventuale
corresponsione avvenuta nel periodo da 1° gennaio 2007 alla data di
approvazione del presente provvedimento, il beneficiario deve
rivolgersi alle strutture del servizio sanitario
provinciale..."
- in questo caso è provinciale, non regionale -
"... presentando l'originale della ricetta di pagamento..."
- quindi quel pezzettino -
"... o in mancanza
un'autocertificazione attestante il diritto..."
, poi il titolo
di legittimazione o l'eventuale autocertificazione, ossia questo
fogliettino, sono verificati dalle predette strutture per
consentire l'immediato rimborso. È sufficiente che il cittadino che
ha pagato in questi mesi il ticket aggiuntivo si presenti allo
sportello laddove si pagano i ticket, presenta questa sua ricevuta
di pagamento e ha l'immediato rimborso. Ora non è una cosa così
stravolgente, spero quindi che questa legge, che recepisce una
norma nazionale per cancellare una tassa iniqua sulla salute, in
qualche modo riesca anche a far sì che tale tassa iniqua pagata dai
cittadini valdostani in questi mesi sia rimborsata.
Presidente
- La parola al Consigliere Frassy.
Frassy (CdL)
- Penso che su questo argomento vada detto
più di qualcosa, soprattutto vada detto qualcosa per riportare a
una realtà la tematica, che mi sembra sia stata portata su un piano
di fantapolitica da parte della collega che mi ha preceduto. Questa
è una di quelle vicende che dimostra come molte volte in politica
si riesca a dire tutto e il contrario di tutto, collega Squarzino,
ossia noi su questa vicenda non possiamo non considerare il ruolo
che hanno giocato non più i Parlamentari valdostani, ma i "prodi"
Parlamentari valdostani, ritengo che tale definizione ben si
addica a questa vicenda, perché penso che il Presidente della
Regione, Caveri, abbia bene in mente il ruolo che giocavano i
rappresentanti eletti in questa Regione in situazioni
ante-maggioritario e sistema bipolare, quando in effetti un voto
era determinante e spesso i Parlamentari eletti in questa
circoscrizione riuscivano a mercanteggiare, a vantaggio comunque
della Regione Valle d'Aosta, tutta una serie di situazioni. Alcune
volte poi venivano gestite male in loco, ma sicuramente il peso
politico che nei decenni passati i Parlamentari eletti in Valle
d'Aosta hanno avuto sui Governi nazionali penso sia innegabile.
Paradossalmente in questa legislatura siamo ripiombati nella stessa
situazione e devo dire di più, colleghi del gruppo "Arcobaleno":
che proprio il Senatore Perrin non solo nell'ambito della
finanziaria, ma soprattutto dopo la finanziaria, quando al Senato
si è giocato sul filo dei 158 voti quella maggioranza che il
Presidente della Repubblica aveva reso clausola essenziale per dare
"semaforo verde" al "Governo Prodi"... mi chiedo dove fosse il
Senatore eletto in questa circoscrizione, per quale motivi i
ragionamenti che la collega del gruppo "Arcobaleno" sta facendo non
sono stati fatti in quell'aula, a cosa è stata subordinata la
fiducia recentemente espressa? Sarebbe stato sufficiente
nell'ambito del milleproroghe inserire una clausola che facesse
chiarezza su questo percorso, perché lei, collega Squarzino, ha una
ragione: su tale vicenda non c'è chiarezza. La chiarezza purtroppo
non c'è per un insieme di distrazioni delle particolarità di questa
Regione; in effetti, andando a ritroso nel tempo e andando a
guardare le norme che hanno condizionato il sistema sanitario
regionale, vediamo come l'articolo 34 della finanziaria del 1995
diceva chiaramente che la Regione Valle d'Aosta provvede al
finanziamento del servizio sanitario senza apporto alcuno a carico
del bilancio dello Stato. Ora, era sufficiente fare, come è sempre
stato fatto in passato, a fronte di norme che normalmente hanno al
riguardo l'interesse nazionale dimenticando spesso quel particolare
piccolo che in termini politici, ma anche in termini di bilancio
poco conta, che è la Valle d'Aosta, una clausola che chiarisse.
Oggi ci troviamo nell'imbarazzo di dover argomentare un disegno
di legge che purtroppo non ha gli strumenti per fare chiarezza.
Devo dire che forse qui l'Assessore, ma anche tutta la Giunta e
tutta la maggioranza avrebbero dovuto avere più coraggio perché, a
fronte di quell'assenza assordante dei Parlamentari eletti, che
sono impegnati forse più a recuperare i propri emolumenti e i
propri finanziamenti , poi riprenderemo tale argomento nel
prosieguo di questa mattinata... sulle questioni riguardanti le
tasche dei cittadini sono totalmente distratti e assenti. Questa
incitazione alla disobbedienza fatta dalla collega Squarzino è
quanto meno discutibile, perché, a fronte di una legge dello Stato,
penso sia difficile fare i disubbidienti, rappresentando
un'istituzione. Perché dicevo che ci voleva più coraggio? Perché
forse il Presidente della Regione assieme all'Assessore alla sanità
sarebbe dovuto andare a Roma a Palazzo Chigi dal Ministro della
sanità ed evidenziare questa situazione paradossale, ovvero che noi
ci paghiamo la sanità e dobbiamo sottostare a tutta una serie di
meccanismi finanziari imposti con legge dello Stato. Sulla vicenda
dei ticket, a smentire quanto ha detto la collega Squarzino, c'è la
vicenda del ticket dei 36,15 euro che anche la Regione applica,
ossia, se fosse vero quello che lei collega Squarzino sostiene,
probabilmente avremmo "carta bianca" nel gestire la vicenda dei
ticket; mi sembra purtroppo che non sia così. Sulla sanità abbiamo
anche l'obbligo, contrariamente a quello che accade in quel
Trentino che lei ha citato, dove si gestiscono i contratti con il
personale sanitario, di sottostare alla contrattazione nazionale,
di conseguenza ancora una volta la Regione ha un'autonomia che è
quanto meno gestita con "il guinzaglio corto", nel senso che sul
fronte dell'autofinanziamento dobbiamo essere indipendenti, sul
fronte delle scelte sui settori economici - contratti, piuttosto
che spese - invece dobbiamo sottostare alle politiche nazionali.
Forse questa "cosa" doveva essere evidenziata in sede di
finanziaria, forse poteva essere recuperata in sede di
milleproroghe, invece ci troviamo a doverlo fare adesso in
Consiglio regionale con una competenza che è diversa rispetto a
quella che potrebbe essere una competenza a tutto campo o primaria
che ci derivasse dalla norma statale.
Dove sono le nostre perplessità? Non sicuramente
sull'abrogazione del ticket di 10 euro, perché noi il ticket di 10
euro e tutte quelle misure scritte nella finanziaria di Prodi le
consideriamo inique: non solo il ticket dei 10 euro, riteniamo che
l'intera finanziaria di Prodi sia stata una finanziaria iniqua,
perché ha scaricato un peso insostenibile sulle spalle di
un'economia che sta con difficoltà ripartendo. Cosa facciamo
allora? Non paghiamo più le tasse o il bollo, perché è iniquo? Le
tasse di successione non le paghiamo perché sono inique? Questo è
il paradosso di tale ragionamento poco istituzionale e poco
responsabile, collega! Qual è il "ventre molle", collega, di questa
legge? È che la relazione non può prescindere da un richiamo
puntuale alla norma che, per sintesi, continuiamo a pagare
milleproroghe; di conseguenza, prendiamo atto che il Governo ha
dato una via di uscita alle Regioni e ci richiamiamo alla norma del
milleproroghe. La norma del milleproroghe pone dei paletti: il
primo paletto è il 31 marzo, perciò mi domando con quale fantasia i
colleghi del gruppo "Arcobaleno" possano dire: "andiamo a
restituire quello che è stato pagato fino ad oggi", perché,
purtroppo, quello che è stato pagato fino ad oggi andrà ad essere
incrementato di quello che dovrà essere pagato fino al 31 marzo,
difatti questa norma di legge correttamente fa riferimento a quel
limite temporale. Dopodiché dimentica che 2 sono le strade che il
milleproroghe ci consente per uscire dal "diktat" del ticket dei 10
euro: una, quella di garantire il medesimo gettito che il ticket
avrebbe apportato alle casse della sanità in questo caso
valdostana, stimati in 5,5 milioni di euro, questi sono i dati che
lei ci ha fornito in Commissione; l'altra invece è la strada di
trovare un accordo che sia ratificato e certificato dal Governo
nazionale. Questo però non viene recepito in tale norma di legge:
ecco perché abbiamo presentato un emendamento che dice che la
Giunta nel fare l'operazione di "messa in disarmo" del ticket deve
seguire l'iter del milleproroghe, o garantire certe risorse
equivalenti, o ricorrere all'accordo con lo Stato... oppure
lasciamo "aperta una porta", che è quella di trovare un accordo
alternativo con il Governo, noi abbiamo detto nell'ambito del Patto
di stabilità, ma potrebbe essere nell'ambito del Patto di salute,
che è un patto diverso, potrebbe essere nell'ambito di un qualsiasi
accordo che questa Giunta dovrebbe avere la forza politica di
ricontrattare e di ridefinire, o semplicemente di chiarire le
nostre competenze che è bene che vengano definite una volta per
tutte in maniera chiara.
Il disegno di legge come è impostato, secondo noi, ci espone a
un rischio: che qualsiasi procuratore della Corte dei Conti in
cerca di pubblicità e con un po' di fantasia possa imputare a
questo Consiglio regionale di non avere applicato una norma dello
Stato, che comunque creava dei vincoli di cassa; di conseguenza, il
fatto che abbiamo dichiarato che quel ticket avrebbe reso 5,5
milioni alla sanità valdostana... nel momento in cui il ticket
viene eliminato e l'eliminazione non ha delle misure compensative e
non ha neppure l'accordo previsto dal milleproroghe, qualcuno
potrebbe dire che i 35 "prodi" - ci saremmo anche noi nei "prodi"
e questo ci dispiace, perché è una definizione che non ci si
addice - devono rispondere per il concetto del danno erariale alle
casse regionali. Questa preoccupazione l'abbiamo espressa anche con
il Presidente della Regione, che ci ha rassicurato sui precedenti:
a suo dire, non esistono Consigli che siano stati chiamati
collegialmente a rispondere per danno erariale, noi diciamo però
che tale legge è una legge particolare, perché, essendo un
provvedimento che dà disapplicazione ad una fonte di entrata,
probabilmente ci potrebbe essere questo tipo di prospettiva.
Noi allora questo le chiediamo, Presidente: quando lei era
Parlamentare, ha avuto le capacità di far pesare la Valle d'Aosta
su Roma; non sempre abbiamo condiviso l'uso che veniva fatto di
tale maggiore autonomia, che venivano portata in Piazza Deffeyes,
ma sicuramente la sua presenza è stata attenta nel tempo, facendo
pesare questa Regione nel "mare magnum" del Parlamento nazionale.
Oggi pensiamo, vista la distrazione dei Parlamentari eletti e vista
l'insensibilità del "Governo Prodi" e della sua maggioranza per le
autonomie, che questa Regione con il Governo che lei rappresenta
debba avere la forza politica di tentare un chiarimento su tale
materia e il chiarimento deve avvenire a livello politico affinché
sia chiaro che, pagando noi la sanità, non siamo vincolati ad
applicare quei ticket che già per norme precedenti stiamo
applicando (il ticket dei 36,15 euro). Ecco perché riteniamo che il
nostro sia un emendamento essenziale, perché serve non solo a dare
copertura ai colleghi Consiglieri che si apprestano a votare tale
disegno di legge, ma perché obbliga questa istituzione e questa
Giunta ad andare a ridefinire con il Governo nazionale una
questione che non può essere ancora una volta lasciata fra le cose
che prima o poi si risolveranno. Pensiamo sia un percorso di
chiarezza, essendo al di sopra ogni sospetto il nostro giudizio
negativo a tutta la manovra economica e finanziaria del "Governo
Prodi", ivi compreso il ticket dei 10 euro, perciò chiediamo di
essere messi come gruppo politico nelle condizioni di poter votare
un provvedimento che sia coerente e legittimo con il quadro di
insieme che in questo momento condiziona anche la Regione Valle
d'Aosta.
Presidente
- La parola al Consigliere Sandri.
Sandri (GV-DS-PSE)
- Ritengo vi sia da chiedere le scuse,
perché ormai diventa un fatto talmente cronico... comunque, tenuto
conto dell'avvenenza e della giovane età del collega, non posso che
esserne lusingato...
Credo che questa proposta di legge sia meritoria anzitutto,
perché toglie un provvedimento indegno a livello nazionale, perché
è una tassa che equipara qualunque tipo di analisi, come abbiamo
detto anche discutendo la mozione che impegnava la Giunta a tale
provvedimento... per cui, di fatto, andava a colpire proprio quelli
che erano gli esami più diffusi, quello che era il ricorso più
normale alle prestazioni sanitarie e rientrava in quella indecorosa
tendenza esistente nel nostro Paese, per cui oggi la sanità non è
più così universale, ma di fatto esiste un divario significativo
causa il peso che ormai hanno i ticket sulle spese familiari fra
chi se lo può permettere e chi non se lo può permettere. Certamente
questi 10 euro hanno fatto "traboccare il vaso", perché hanno
portato a che una maggioranza di cittadini sia in difficoltà con il
provvedimento. A tale dato negativo si associa in Valle d'Aosta un
secondo dato negativo: tutta questa manovra non ha alcun effetto
per quanto riguarda il miglioramento dei conti statali, che era
l'obiettivo con cui era stato messo... ossia "abbiamo un "buco"
dello Stato, dobbiamo recuperare dei soldi, bene, andiamo a mettere
questi 10 euro". Il problema è che, essendo la Valle d'Aosta
autonoma in tutti i sensi da tale punto di vista, ciò non aveva
nessuna ripercussione positiva per lo Stato, quindi lo Stato non
doveva fare questo. Dobbiamo renderci conto, in contrapposizione
alla posizione espressa testé dal mio "fac-simile" Frassy, che
bisognava fare forse un'azione contraria, ossia far ricorso alla
Corte costituzionale contro questo provvedimento, perché applicava
alla Valle d'Aosta un provvedimento che con la stessa non c'entrava
assolutamente nulla, perché non siamo collegati con il riparto
sanitario statale. Lo potevano fare ovviamente il Deputato e il
Senatore in Parlamento, lo poteva fare la Giunta regionale, lo
potevamo fare noi come Consiglio, la responsabilità è un po' di
tutti, ma di certo oggi dobbiamo mantenere quel tipo di
impostazione: dobbiamo agire da adesso in avanti perché lo Stato,
quando si occupa di spese sanitarie, metta alla fine dei propri
provvedimenti:
"fatte salve le competenze della Valle
d'Aosta"
e quindi che tutto ciò non si applica alla nostra
Regione. In questo senso non posso accettare il nostalgico richiamo
del Consigliere Frassy: "andiamo a Roma...", a Roma si andava nel
1922 e non con risultati così brillanti...
(interruzione del Consigliere Frassy, fuori
microfono)
... capisco la sua nostalgia per quei bei tempi eroici, per cui
a Roma bisognava andare magari con il cappello in mano a chiedere
gentilmente politicamente di avere qualcosa. Noi dobbiamo mandare a
Roma delle lettere, in cui si dice: "Cari ragazzi, da adesso in
avanti dovete cambiare modo di fare, perché dovete rispettare le
nostre esigenze".
Tale provvedimento è meritorio perché pone fine a queste 2
iniquità, quindi credo sia ben accetto e debba essere votato da
tutto il Consiglio, perché dà il segnale che su tali temi la
politica in Valle d'Aosta è compatta.
Vi sono alcune riflessioni che si devono fare per quanto
riguarda il futuro. Credo non verranno fuori molte risorse dalle
norme che la Giunta metterà, perché dobbiamo utilizzare questo
strumento per fare capire agli operatori sanitari, ai medici e alla
popolazione che su tale tema bisogna fare qualche riflessione in
più in termini... per esempio, che tutta una serie di esami costano
molto in termini organizzativi, di strumenti messi a disposizione:
penso alla risonanza magnetica nucleare, strumentazione che costa
milioni di euro, nella macchina e anche nella struttura che deve
essere poi costruita intorno per ingabbiare queste radiazioni.
Credo sia qualcosa di utile quindi che vi sia una qualche
proporzionalità fra gli esami più costosi e il ticket, così come
può essere utile tale provvedimento per stimolare l'appropriatezza
delle indicazioni e, da questo punto di vista, ritengo "si vada
insieme", perché già oggi abbiamo da molti la testimonianza che i
pazienti, quando vanno dal medico e quest'ultimo prescrive tutta
una lista di esami, nella loro testa cominciano a fare la somma dei
ticket, chiedono al dottore se sono davvero tutti esami
indispensabili; quindi, una ricerca dell'inappropriatezza per
evitarla credo venga effettuata già dalla popolazione. Noi possiamo
aiutare questa riflessione con il provvedimento che andrete a
prendere e da tale riflessione dovranno emergere delle vie più
corrette per l'uso di questi 10 euro, che, come erano stati posti
dal Governo, non erano corretti. Verranno fuori delle risorse, qui
decidiamo di impostarle per il territorio e credo che questo sia
molto positivo. Vi sono delle ipotesi di lavoro, fra cui quella
della vaccinazione per il carcinoma del collo dell'utero, che
sarebbe un modo per la Valle d'Aosta per essere davvero
un'eccellenza in Italia: questa è una cosa molto importante e che
va a dare una mano alle giovani generazioni. Credo quindi sia molto
utile, ma questa disponibilità che viene fuori potrebbe anche
essere usata per completare quella serie di presidi territoriali
indispensabili a sgravare l'Ospedale, anche nella prospettiva che
diventi un Ospedale per acuti, di tutta una serie di prestazioni di
tipo ambulatoriale.
Credo che alla fine un errore clamoroso effettuato dal
Centro-Sinistra a livello nazionale possa essere recuperato a
livello locale per migliorare la sanità e per dare dei servizi
migliori alla gente. In tale senso non possiamo che auspicare che
la Giunta nel provvedimento che prenderà di qua al 31 trovi un modo
corretto e non esagerato di utilizzo di questo strumento, in modo
che si chiuda tale partita nel modo più indolore possibile,
dall'altra parte credo si debba auspicare che sulla "partita
sanità" o attraverso norme di attuazione, o attraverso altri tipi
di provvedimenti che non sono in grado di identificare, ma che la
Giunta con i suoi uffici potrà identificare, vi sia una maggiore
tutela delle nostre competenze.
Presidente
- La parola al Consigliere Lavoyer.
Lavoyer (FA)
- Brevissimamente, confortato anche
dall'intervento del collega Sandri che, oltre ad essere un collega,
è anche un esperto in materia. Vogliamo anche noi, come "Fédération
Autonomiste", sottolineare che anzitutto questo problema non lo ha
creato il Governo regionale, abbiamo subito anche noi gli effetti
negativi di una finanziaria che solo a parole doveva alleggerire la
pressione fiscale, ma che nella realtà quello che toglieva con la
mano sinistra poi chiedeva con la mano destra. Riteniamo molto
positivo questo provvedimento, anzitutto perché la Valle d'Aosta è
la prima Regione che prevede una legge regionale alternativa al
ticket su ricetta, lo reputiamo positivo anche perché dal 1° aprile
si cancella tale sistema e inoltre perché imposta un meccanismo che
vorremmo definire educativo per la gente, infatti va ad escludere
prestazioni ad alto costo il più delle volte considerate
inappropriate. Come "Fédération Autonomiste" quindi dichiariamo il
nostro voto favorevole.
Presidente
- La parola al Consigliere Cesal.
Cesal (UV)
- Non starò a ripetere le considerazioni
svolte dai colleghi che mi hanno preceduto, ritengo si tratti di un
provvedimento molto importante che chiude una fase di
incomprensioni, una fase che ha comportato l'accollo ai cittadini
di una tassa che ritenevamo iniqua in considerazione della nostra
autonomia finanziaria e della nostra capacità di autofinanziarci la
sanità. Credo che con tale provvedimento si vada nella giusta
direzione, prendo atto anche degli interventi favorevoli che si
sono sviluppati in quest'aula questa mattina, per cui confermo la
posizione dell'"Union Valdôtaine", che è favorevole a tale
provvedimento e un voto che andrà in quella direzione.
Presidente
- La parola al Consigliere Lattanzi.
Lattanzi (CdL)
- Il nostro collega Frassy ha spiegato in
maniera chiara al Consiglio quali sono le perplessità legate a
questo provvedimento, però non possiamo non riflettere su una
responsabilità politica molto importante rispetto a tale
provvedimento e anche molti altri... Il collega Sandri ha
dichiarato questo provvedimento indegno, io credo sia meritoria la
sua indignazione, però vorrei fare una domanda a questo Consiglio:
i Parlamentari dove sono? Sono andati a Roma e si sono infilati in
una catacomba? Il Senatore Perrin, che ha il voto al Senato più
pesante della storia di questa autonomia, dov'è? Dov'era quando c'è
stato da votare una finanziaria da 37 miliardi di euro oltre ai 30
miliardi di euro di avanzo che aveva lasciato l'ex Ministro
Tremonti e quando con 60 miliardi di euro si sono inventati una
serie di spese e di costi per le autonomie, per le Regioni, per i
Comuni? Il Senatore Perrin dov'è in questi giorni quando per la
Valle d'Aosta c'è da "portare a casa" la ferrovia, il Gran San
Bernardo, il Monte Bianco, i buoni benzina? Un certo Senatore
Pollaro è stato su tutte le cronache dei giornali dall'Argentina,
perché lui decideva se votare o non votare la fiducia a Prodi, ma
il Senatore Perrin dov'era per dare una visibilità alla sua
fiducia? Ricordo che in campagna elettorale gli Onorevoli Perrin e
Nicco firmarono un patto con Prodi, che mi risulta doveva essere
bilaterale: "noi garantiamo al Governo di Sinistra, se avrà i
numeri, la fiducia, in cambio di un'attenzione all'autonomia della
nostra Regione"; lui ha avuto la più grande disattenzione della
storia di tale autonomia proprio in questo ultimo anno con in
cambio il voto più pesante della storia di tale autonomia del
Senatore valdostano... non siete stati capaci di portare... non
mercanteggiando qualcosa alla Valle... ma almeno il rispetto delle
nostre prerogative finanziarie statutarie di autonomia, almeno
questo! Il più pesante voto al Senato nella storia dell'autonomia
il Senatore Perrin lo ha liquidato in un silenzio tombale! Se c'è
il Senatore, allora "batta un colpo", venga in Valle d'Aosta, venga
a dire come pensa di rapportarsi nei prossimi voti al Senato, dov'è
determinante come mai nessuno lo è stato, come pensa di difendere
l'autonomia con quel voto pesante, perché non possiamo più
accettare da Valdostani di avere un Valdostano che al Parlamento
svende l'autonomia in cambio di un voto di fiducia totalmente
inutile! Almeno "porti a casa" qualcosa! Almeno "porti a casa" la
dignità della difesa dell'autonomia!
Presidente
- La parola al Consigliere Bortot.
Bortot (Arc-VA)
- Abbiamo avuto appena ora dal collega
Lattanzi un bell'esempio del concetto di autonomia della nostra
Regione, spero solo che non sia condiviso dalla maggioranza dei
Consiglieri, perché se essere eletto al Senato o alla Camera
significa andare a mercanteggiare o contrattare prebende e
benefici, abbiamo fatto la figura meschina per decenni! Io, che
sono l'ultimo arrivato, ho un'altra idea dell'autonomia:
un'autonomia legata alla dignità, al sostenere una coalizione per
la quale ci si è dichiarati a priori e per la quale si è stati
eletti senza ambiguità, perché è stato dichiarato a priori che
avrebbero appoggiato un certo tipo di Governo e sono stati eletti
dal popolo valdostano. Per quanto riguarda quello che fa il
Senatore Perrin...
(interruzione del Consigliere Frassy, fuori
microfono)
... la minoranza che è però la maggioranza relativa. Non credo
che i numeri siano un'opinione, abbiamo il collegio uninominale,
vince chi prende più voti... è stato eletto. Non mi sembra che vi
sia stata sollevazione da parte di chi lo ha eletto e da altra
popolazione valdostana nei confronti del Senatore Perrin. Per
quanto riguarda il rendiconto, sabato il Senatore Perrin era ad
Aosta; il sottoscritto, insieme ad altri, ha chiesto un incontro
con gli Onorevoli Perrin, Nicco e Marilde Provera, che è cresciuta
in Val d'Aosta e ci siamo confrontati, ma lei non c'era, collega
Lattanzi!
Lattanzi
(fuori microfono)
- ... e ho fatto
bene!
Bortot (Arc-VA)
- ... ah, ecco, allora è facile venire in
Consiglio a "sparare" che gli Onorevoli Perrin e Nicco "non portano
a casa"... Sul discorso della ferrovia è un discorso che ci
siamo... qui forse siamo noi che siamo in ritardo e in questo caso
giustamente, perché si sta discutendo seriamente nelle Commissioni
che indirizzi darci su quel settore, per una volta tanto non
vengono calate decisioni dall'alto, tanto per essere chiari e c'è
un altro fatto: se questo Governo deve "mettere le mani" nelle
tasche dei cittadini italiani e valdostani, probabilmente sarà
perché qualche altro Governo ha lasciato delle "voragini", qualche
altro Governo ha pensato non tanto di far risparmiare gli Italiani
quanto di riempirsi le proprie tasche, quindi rimangono i "buchi"
che i Governi successivi per le compatibilità con l'Europa, i patti
di stabilità... devono riempire... e i soldi da qualche parte si
vanno a prendere. I cittadini per avere i servizi devono pagare le
tasse, noi abbiamo il coraggio di dirlo, non andiamo nelle piazze a
far demagogia dicendo: "meno tasse e staremo tutti meglio, saremo
tutti liberi", perché meno tasse in questo caso sono meno tasse che
già guadagnano più di tutti gli altri del popolo italiano!
Tornando al dunque, Consigliere Lattanzi, spero non sia
condivisibile dalla maggioranza di questo Consiglio il suo pensiero
sulla concezione dell'autonomia, perché il nostro è legato alla
dignità e sono contento che il Senatore Perrin, dato che ha il voto
determinante, non chieda niente in cambio per la Valle d'Aosta,
tanto per essere chiari...
(applausi in aula consiliare)
... perché, tanto per essere chiari, quello che è stato
concordato sul programma e i voti che ha ricevuto per essere
eletto, quello è già stato fatto... e la demagogia degli
applausi... il problema è che tale questione del ticket, dato che
tutti ridete... l'autonomia che avete voi è questa: "dell'autonomia
ce ne freghiamo, usiamo questa idea del ticket per "mettere alla
berlina" gli Onorevoli Nicco, Perrin e il Governo nazionale"!
Perché le prerogative di quanto ha detto la collega Squarzino
c'erano anche prima da far valere da questo Governo, invece si è
preferito stare zitti, non vedere, fare i finti tonti sul fatto che
avevamo delle prerogative da tutelare rispetto all'inserimento del
ticket di questo Governo per "mettere alla berlina" il Governo,
Nicco e Perrin.
Vi è andata male, perché c'è stata una
sollevazione di popolo, compresi noi, contro questo ticket iniquo e
adesso siete rimasti in "braghe di tela", dovete "arrampicarvi sui
vetri" per giustificarvi dal fatto che non avete voluto,
soprattutto il Governo, intervenire prima su tale questione!
Presidente
- La parola al Consigliere Frassy.
Frassy (CdL)
- Solo per chiedere una sospensione, se non
c'è più alcun intervento in discussione generale... comunque
chiediamo una sospensione prima della fine della chiusura.
Presidente
- La parola al Consigliere Ottoz.
Ottoz (UV)
- Credo che in questa discussione riguardante
il famoso ticket di 10 euro si sia parlato di tutto, ma si sia
dimenticato l'Afghanistan, Abu Omar, Pollari, ossia una serie di
argomenti che potrebbero allargare ulteriormente il quadro del
dibattito politico, ma che con il ticket non c'entrano nulla... E
se non si può non condividere quanto ha illustrato in modo puntuale
il collega Frassy, peraltro la sua illustrazione è stata molto
tecnica ... e quindi forse, siccome qui ognuno, da quello che ho
capito finora - non sono molto bravo in queste cose -, parla ai
suoi elettori fuori, anziché parlare in Consiglio, mi sembra che
l'8 marzo dovrebbe diventare la festa della demagogia, spostando
magari la Festa della donna ad altra data. Dico questo perché ho
sentito dire cose che, dopo che gli argomenti erano stati
approfonditi, sviscerati e discussi in Commissione, ritenevo
purtroppo risolte, perché, siccome "ad impossibilia nemo
tenetur"
,
il quadro è molto semplice, oppure non abbiamo
capito nulla, ossia sulla sanità la Valle d'Aosta paga tutte le
spese, ma non ha tutte le competenze: questo è il nodo del
problema. A monte di ciò abbiamo quest'anno una finanziaria fatta
male, su questo penso tutti siano d'accordo, anche quelli che fanno
finta di dire che non è vero, che il decreto milleproroghe è fatto
peggio, per cui poi non si riesce a capire in quale modo, anche
perché è un decreto, per la parte che ci riguarda oggi, bugiardo,
in quanto dice di voler togliere il ticket, ma non toglie nulla,
ossia dice alle Regioni:
"potete sostituire i 10 euro di ticket
a ricetta, a condizione che vi sia la certificazione
dell'equivalenza delle risorse percepite con altre imposte
sostitutive"
. È altresì vero che, siccome non sarà possibile
per noi, che invece lo interpretiamo come: "togliamo il ticket",
reperire queste risorse sostitutive, ci basiamo sulla spiegazione,
per certi versi un po' fideistica, che, siccome la sanità ce la
paghiamo noi e quindi non contribuiamo al deficit nazionale
relativo, se non sostituiamo questo ticket tolto con qualcos'altro
di equivalente, in fondo non se ne accorgerà nessuno e il Governo
non opporrà un ricorso presso la Corte costituzionale su tale
legge, in quanto si potrebbe legittimamente sostenere, a fronte di
5,506 milioni di euro, che era la ragionevole aspettativa delle
entrate di 10 euro a ticket... voi sostituite, non istituendo
un'altra imposta, ma limitando i 10 euro alle indagini strumentali
di maggior costo, di maggiore complessità organizzativa... Ora,
questo fa sì che, non avendo tutte le competenze, noi dobbiamo
purtroppo sottostare alla data del 31 marzo, che è quella stabilita
dal decreto come data limite oltre la quale ciò che il decreto
prevede può essere fatto, quindi per quanto riguarda la
retroattività tanto cara a tutti noi... perché poi bisogna dirlo
chiaro e tondo che siamo tutti contro questo ticket, e chi ha il
coraggio di venire qui a dire: "che bello il ticket, aumentiamolo"!
Siamo tutti contro il ticket, diciamolo che lo ostacoliamo tutti.
Fuori, tutti gli elettori della Valle d'Aosta sappiano che su una
questione così politicamente corretta, come dire se siamo a favore
o no del ticket... siamo tutti contro il ticket! Ma adesso non
esageriamo, nel senso che, come dicevo, la mia domanda è: il
rischio, nel caso si introduca la retroattività proposta dalla
collega Squarzino, che aumenti la possibilità che la legge sia
impugnata anche per l'aspetto della non copertura puntuale di tutti
i costi, è elevato oppure no? Altrimenti andiamo a fare il "Tafazi"
al quadrato, anziché il "Tafazi" semplice.
Ora abbiamo parlato tutti di quello che si dovrebbe fare. È
sicuramente vero e condivisibile che si debba andare ad una
trattativa con lo Stato, perché, a fronte della copertura intera
dei costi, vi sia la possibilità di avere tutte le competenze e
quindi che situazioni come questa non abbiano a riverificarsi,
però, detto quello che si dovrebbe fare, bisogna vedere quello che
si può fare oggi e mi sembra che il decreto che andiamo a votare
sia ragionevolmente corretto sulla base dell'equilibrio delle
aspettative... che sia considerato all'interno delle nostre
prerogative e che non vada a cozzare contro il nostro imperfetto
quadro di competenze.
Quindi vorrei sottolineare questo fatto: gran parte dei discorsi
che ho sentito oggi sono di tipo demagogico, perché sono fatti per
dire fuori: "guardate, se volevano, il ticket non lo mettevano,
guardate che ci hanno messo il ticket perché sono dei bastardi e
adesso questi bastardi non vogliono togliercelo fino al 31 marzo".
Non mi sembra sia così. Le spiegazioni giuridiche che abbiamo
ricevuto in Commissione su questi passaggi della nostra necessità
di aderire al decreto, della non possibilità di intervenire con
deliberazione... ossia i passaggi su cui si basano le proposte e le
recriminazioni della collega Squarzino, le spiegazioni che abbiamo
ricevuto sul fatto che così non si poteva fare mi sono sembrate
serie, documentate e convincenti, quindi, siccome tutti vogliamo
che questo ticket maledetto - introdotto per motivi che non
condividiamo - sia tolto, il testo proposto da tale legge mi sembra
il migliore possibile nella situazione in cui ci troviamo.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Solo per fare un po' il punto senza
scendere nella polemica.
Tornerei proprio a questo... intanto ringraziando per le
osservazioni che sono venute dal Consiglio... non è un passo
semplice, non lo è adesso che abbiamo una possibilità di aggancio,
quella del milleproroghe, era ancora più difficile e impossibile
prima, ma anche adesso richiede un atto di responsabilità e di
coraggio da parte di tutto il Consiglio, perché la situazione non è
chiara neppure in tutte le altre Regioni. La nostra è forse la
prima Regione che sta preparando una legge, proprio affinché il
provvedimento entri in vigore al più presto, già a partire dal 1°
aprile, quindi ringrazio per le osservazioni, la più importante,
presentata da diverse persone, è quella di riaprire un tavolo e di
tenere i contatti con il Ministro: questo vi assicuro che abbiamo
sempre cercato di farlo, ma forse dopo tale vicenda ancora di più è
necessario farlo con i Parlamentari, a cui ho scritto una lettera
subito prima di tutte le esternazioni, perché la nostra Regione è
una delle prime che si è accorta, avendo un sistema sanitario solo
pubblico, che questo sistema provocava degli effetti più
indesiderati che in altre Regioni. L'osservazione quindi di
riaprire un tavolo e di rivedere le competenze perché vanno riviste
anche dal punto di vista economico, significa che quello che si è
discusso nel 1995 va ridiscusso, perché le entrate dai contributi
che abbiamo sono minori e il costo della sanità aumenta.
Facendo solo una breve storia, non per giustificare un
comportamento ma per una logica che c'è stata dietro al
comportamento, perché, come diceva il collega Ottoz, è stata
ampiamente validata in Commissione da tutti gli esperti
dell'Ufficio legale, perché su questo si è lavorato dai primi 10
giorni di gennaio, su come risolvere tale problema, e abbiamo
sentito dei costituzionalisti e tutti gli uffici legali della
Regione, della Presidenza, in Commissione di questo si è discusso
ampiamente! La finanziaria ha introdotto con il ticket aggiuntivo
sicuramente degli effetti indesiderati, non farei polemica, ma lo
stesso Ministro ha riconosciuto i 2 scopi della manovra: il rientro
di bilancio, perché dietro la manovra dei ticket vi è un recupero
di finanza importante, e il fine educativo, ossia la nostra utenza
e i nostri medici vanno rieducati ad un senso del costo di certe
prestazioni, rieducati all'affronto clinico con il paziente, a non
prescrivere solo centinaia di esami. Questa manovra purtroppo ha
provocato degli effetti indesiderati gravissimi, per cui al
pubblico alcuni esami costavano di più rispetto al privato, abbiamo
interpretato che tale legge fosse una legge dello Stato nazionale
votata da tutti i Parlamentari, anche da quelli valdostani, per cui
si può disubbidire sempre allo Stato, si può non pagare il bollo,
ma questa non era una materia su cui avevamo competenza primaria.
Il Trentino lo ha fatto, ha fatto una deliberazione che parla di
prestazioni aggiuntive e queste non sono prestazioni aggiuntive,
non è vero che il Trentino non è stato contestato, perché il
Trentino, quando è entrato il 18 gennaio nella riunione degli
Assessori della sanità con il Ministro, è stato ampiamente
contestato, non è ancora finito il discorso del ricorso, perché il
ricorso ha dei tempi molto lunghi. Non abbiamo fatto ricorso alla
Corte costituzionale, perché lo avevamo già fatto lo scorso anno
sul Patto di stabilità e a distanza di un anno non abbiamo ancora
avuto la risposta, per cui ci è sembrato un percorso molto lungo di
fronte ad una difficoltà immediata dell'utente di pagare questa
cifra. Quando una legge ha un'implicanza finanziaria come questa,
dal punto di vista legislativo, ci spiegano gli esperti che non può
essere cancellata da una deliberazione qualsiasi, ma ci vuole una
norma di legge e il Ministro il 18 gennaio ci aveva detto che
avrebbe fatto un decreto legge, ma il decreto legge non è stato
fatto, poi ha previsto una legge, ma i tempi andavano troppo avanti
e allora si è deciso di inserirlo nel milleproroghe alla Camera, ma
questo in un primo tempo non è stato accettato. Successivamente è
passato nel milleproroghe al Senato e poi di nuovo alla Camera,
quindi c'è stato un percorso. Dire che si poteva toglierlo è
facile, ma si poteva anche incorrere in sanzioni e ricorsi, perché
era una legge con implicanze finanziarie e doveva essere cancellata
da un'altra legge che doveva avere un presupposto legislativo. Il
milleproroghe non è molto chiaro, intanto anch'esso come la
finanziaria non ha nessuna nota che tiene conto del fatto che le
Regioni che si finanziano la sanità devono essere al di fuori di un
certo tavolo in cui si concorda comunque il Fondo sanitario
nazionale, ma questo non c'è stato, il milleproroghe non è chiaro,
le osservazioni sono giuste, perché l'equivalenza che diceva il
Consigliere Ottoz non sarà raggiungibile da nessuna Regione, perché
non si possono avere 2 misure equivalenti su un'entrata aggiuntiva
dei ticket, da cui presumo di portare a casa 5 milioni di euro, ma
se le prestazioni saranno molto meno, come faccio a rientrare in
una cifra? Come posso allora avere una misura equivalente a una
cifra di entrata di cui non ero sicuro e come faccio a mettere
sullo stesso piano delle misure sanitarie e paragonarle e
raffrontarle? È veramente impossibile. Il milleproroghe dice alcune
cose importanti: che fino al 31 marzo questo sistema aggiuntivo del
ticket va avanti, dal 1° aprile si passa ad un nuovo sistema e il
Servizio Legislativo ci ha spiegato in Commissione, collega
Squarzino, ma non voglio fare polemica, come un sistema che parte
dal 1° aprile non può essere anticipato e cancellare un sistema
precedente, altrimenti ci sarà un'impugnativa come diceva il
collega Ottoz.
Le Regioni avranno grandi difficoltà ad applicare questa legge e
conformarla al milleproroghe, perché non è chiarissimo, noi
cerchiamo di farlo, perché siamo convinti che il ticket aggiuntivo
vada rimosso. Abbiamo fissato delle misure che portino al senso di
maggiore appropriatezza tutti gli utenti, quello che chiediamo a
tutti è, di fronte al desiderio di togliere un ticket che è
comunque iniquo, ed è quello che ci muove più di qualsiasi altro
motivo, di fare un atto di coraggio da parte di tutto il Consiglio,
e cioè introdurre delle misure alternative dal 1° aprile
assicurando - ed è un impegno che ci assumiamo - di aprire con il
Ministero e con i nostri Parlamentari un tavolo di confronto,
affinché sempre più questa autonomia, nel gestire i servizi
sanitari della Valle d'Aosta, sia riconosciuta a pieno titolo.
Presidente
- La parola al Presidente della Regione,
Caveri.
Caveri (UV)
- Ringrazio anzitutto per gli apprezzamenti
nei confronti della mia antica attività parlamentare, anche se mi
rendo conto che è stata usata per la polemica politica. Per mia
fortuna, non devo insegnare niente a nessuno, anche perché nessuno
me lo ha chiesto e ognuno fa il lavoro come vuole e interpreta il
proprio ruolo come preferisce e ne risponde agli elettori. È vero
che nella finanziaria avere un emendamento del genere: "il ticket è
discrezionale laddove le Regioni autofinanziano la sanità" sarebbe
stato "elementare, Watson"... Devo dire che il ticket non è colpa
del "Governo Caveri", è triste da dirsi, ma non è colpa nostra: è
colpa di una scelta governativa che capisco, anche se la scelta
tecnica con cui nel maxi emendamento è stato scritto è una scelta
drammatica. Quando incontriamo i Presidenti delle altre Regioni
italiane o il collega Marguerettaz incontra i suoi colleghi del
bilancio delle altre Regioni, dobbiamo partire dal presupposto che
la situazione della sanità è una situazione drammatica, perché le
Regioni a suo tempo si sono fatte"infinocchiare" dai diversi
Governi che si sono succeduti e si sono trovate nelle mani una
"patata bollente" dalle caratteristiche assolutamente
straordinarie, pensate che in Regioni come il Piemonte o la
Lombardia il 70-80% del bilancio regionale è sanità. È questa una
situazione esplosiva nel tempo e la scelta che il Governo ha fatto
di mettere il ticket era un modo per riuscire a coprire le
"voragini" esistenti nei bilanci regionali di tutte le Regioni, poi
ce ne sono alcune più morigerate, altre meno, tanto che già lo
scorso anno ricorderete che è stato applicato automaticamente un
aumento dell'IRAP a copertura.
La scrittura tecnica del ticket è stata disastrosa e noi avremmo
volentieri presentato ricorso alla Corte costituzionale ma, nel
momento in cui abbiamo dovuto scegliere quali norme della
finanziaria impugnare, già si paventava l'arrivo del decreto legge,
quindi era inutile fare un discorso di principio, anche perché le
norme della finanziaria vengono discusse dalla Corte costituzionale
con una tale lentezza che fa sì che alla fine le conseguenze delle
norme della finanziaria, cogenti, che impugniamo, se anche la
sentenza è positiva 2 anni dopo, possiamo dire che nel frattempo
l'utilità del ricorso è caducata. Mi auguro che anche nel
contenzioso costituzionale vi sia un concetto di sospensiva e di
urgenza, perché questo vale per la legislazione regionale, che
viene sospesa all'atto del ricorso, e non vale l'inverso.
Perché la sanità valdostana è stata regionalizzata nella spesa?
Alcuni di voi lo ricorderanno, questo è avvenuto perché le accuse
reiterate di un'eccessiva ricchezza delle Regioni a statuto
speciale hanno portato le Regioni speciali, ritenendo intangibile
il principio del riparto fiscale, nel nostro caso del mantenimento
dei 9/10... nel tempo abbiamo preferito negoziare... parlo al
plurale, perché i Parlamentari all'epoca avevano una stretta
connessione con la Regione e questi argomenti venivano discussi
fino all'ultimo emendamento nella Commissione bilancio... si
accettò all'epoca di farsi gravare delle spese sanitarie per
evitare che venissero toccate le percentuali del riparto fiscale.
Bolzano non ha applicato il ticket avendo competenza esclusiva
sulla sanità, noi sulla sanità abbiamo una competenza concorrente.
Noi non avevamo una normativa sui ticket, quindi questa norma sui
ticket ci è "caduta sopra" come una tagliola. La soluzione tecnica
di Trento è stata ritenuta illegittima dai funzionari che avrebbero
dovuto firmare la legittimità di una nostra eventuale deliberazione
di Giunta e le argomentazioni che ci sono state date dall'Ufficio
legislativo della Giunta regionale e anche dagli esperti della
sanità ci hanno convinto che dovevamo operare non con
deliberazione, ma con legge. Sono convinto che la scelta che qui
viene operata, ossia quella di fare riferimento per la chiusura del
procedimento alla normativa dello Stato, aprendo però poi delle
nostre scelte, sia la scelta giusta.
Non credo esista alcun rischio di tipo contabile, lo dico al
collega Frassy. La prima ragione è che le leggi sono a tutela di
eventuali vizi contabili, a meno che non si appuri che esistano
degli avvenimenti penali, che poi hanno anche attraverso le
legislazioni regionali delle conseguenze di tipo contabile, ma non
è questo il caso. Vorrei dire che ci sono almeno 2 elementi che ci
rassicurano: il primo elemento è che è vero che stralciamo la
sanità dalla discussione sul Patto di stabilità, ma è altrettanto
vero che, quando mandiamo i conti, mandiamo i conti completi per la
discussione del Patto di stabilità che deve essere stipulato entro
il 31 marzo fra me e il Ministro Padoa Schioppa. È chiaro quindi
che tale vicenda del ticket emergerà nelle trattative e vorrei
rassicurare che, senza mettere formalmente l'intesa con lo Stato,
lo Stato saprà di questa nostra misura. Lo Stato peraltro lo saprà
anche perché questa legge va al controllo di legittimità
costituzionale del Governo, ossia il Governo dovrà valutare... non
sulla legittimità costituzionale... sul sospetto eventuale da parte
del Governo che questa legislazione possa aver violato dei principi
costituzionali o possa avere non tenuto conto di quanto previsto
dall'articolo 81 della Costituzione, ossia il principio della
copertura finanziaria. Se il Governo ritenesse che noi dovessimo
fare qualche tipo di azione, quindi la legge verrebbe impugnata,
con l'impugnativa della legge cadrebbe anche la successiva
deliberazione di Giunta. Credo quindi che la preoccupazione che il
collega Frassy esprime è in qualche modo nel momento in cui il
Governo dovesse decidere o meno di impugnare la legge; se la
impugnasse, la legge, nella concatenazione logica, decadrebbe e
decadrebbe anche la logica della deliberazione di Giunta
successiva. Il problema della certificazione, come ha ricordato il
collega Ottoz, esiste, ma esiste per le Regioni a statuto
ordinario, mentre, per quel che ci riguarda, questo farà parte dei
conti che discuteremo per il Patto di stabilità e se poi invece il
Governo dovesse decidere improvvidamente di ricorrere alla Corte
costituzionale contro il primo provvedimento che le Regioni
faranno... perché questo è il primo provvedimento delle Regioni per
l'abolizione del ticket, perché quello di Trento era basato su dei
presupposti che non condividiamo.
Vorrei brevemente, anche perché in fase di chiusura di
discussione generale non potremo più riflettere sugli emendamenti,
dire il parere sugli emendamenti. Per quanto riguarda il primo
emendamento, quello di pubblicare la deliberazione di Giunta sul
Bollettino ufficiale, che sarebbe una cosa nuova ed eccezionale,
collega Squarzino, ci penserei 2 volte, perché credo che la
pubblicazione nel BUR della deliberazione, visti i tempi tecnici di
pubblicazione compresi quelli di traduzione, necessariamente dopo
il 1° aprile, data indicata dalla legge per l'avvio
dell'applicazione di ticket regionali, creerebbe una complicazione,
perché prevedere questo ulteriore adempimento ingenererebbe nei
cittadini confusione sull'effettiva data di inizio
dell'applicazione dei ticket alternativi: 1° aprile o data di
pubblicazione? L'impegno che il Governo si assume allora è quello
di dare massima pubblicità, non creiamo il precedente, che
cominciamo a pubblicare anche le deliberazioni di Giunta, che hanno
tutto un proprio canale di pubblicità. Vi assicuro la massima
pubblicità, ne abbiamo anche un vago interesse, però ritengo che
questo emendamento non debba essere accolto. Non vorrei ripetere
alla collega Squarzino perché non è accoglibile l'emendamento n. 2,
dato che non solo gli esponenti politici, ma anche la dott.ssa
Fanizzi, Capo del Legislativo, ha spiegato le ragioni tecniche per
le quali questo sarebbe inopportuno e il collega Ottoz ha rievocato
il rischio che un'eventuale norma di tale genere possa far
impugnare la legge e questa sarebbe la cosa peggiore perché faremmo
una figura da fessi.
Per quanto riguarda l'"emendamento Frassy", credo non sia
accoglibile in ragione del meccanismo di autofinanziamento, perché
non siamo sottoposti alle verifiche del tavolo tecnico per la
verifica degli adempimenti di cui all'articolo 12 dell'intesa
Stato-Regioni del 23 marzo 2005. Queste verifiche sono finalizzate
a monitorare che le Regioni che accedono ai finanziamenti del Fondo
sanitario nazionale adempiano correttamente agli obblighi previsti
dalla finanziaria per l'accesso a tale fondo. Era qui che avevamo
immaginato prima con il collega Frassy di aggiungere un riferimento
al nostro Patto di stabilità ma, dopo aver consultato l'Assessore
Marguerettaz, lo ritengo inopportuno, perché noi, da un lato,
sicuramente nel momento in cui il sottoscritto firma con il
Ministro Padoa Schioppa la bontà del Patto di stabilità, questo
agisce sull'insieme della nostra finanziaria regionale; dall'altro,
se vi fossero dei dubbi di legittimità, prima di un intervento, che
non potrebbe a mio avviso avvenire per ragioni tecniche, di qualche
magistrato della Corte dei Conti, sarà il Governo stesso, visto che
diventeremmo la legge-test (perché saremmo la prima legge sui
ticket che arriverà sul tavolo del Governo), ad impugnare (speriamo
di no) davanti alla Corte costituzionale. Credo pertanto che
quell'eventuale interruzione non debba aver luogo, perché non
ritengo si possa inserire nella legge quello che è nel procedimento
della legge che oggi approviamo.
Presidente
- La parola al Consigliere Frassy.
Frassy (CdL)
- Molto brevemente, riguardo all'emendamento
che abbiamo presentato, alle perplessità che abbiamo esposto e alle
risposte che il Presidente ci ha dato su questa problematica.
Prendiamo atto, Presidente, di quello che lei ha appena finito di
illustrare, nel senso che le chiediamo di dare comunque informativa
a questo Consiglio, come è tradizione nelle comunicazioni di
apertura dei lavori, dopo che lei avrà discusso il Patto di
stabilità che riguarda la nostra Regione... affinché ci dia
comunicazione anche del riflesso che tale norma ha avuto
nell'ambito di quei colloqui. Sulla base di questi ragionamenti e
sul convincimento politico che il ticket è una norma che noi non
avremmo mai né scritto, né sottoscritto, ritiriamo l'emendamento ed
esprimiamo un voto favorevole su tale disegno di legge, nella
consapevolezza però che sulla sanità il vostro Governo un
chiarimento con il Governo nazionale lo deve quanto prima
pretendere.
Presidente
- Se nessun altro chiede di intervenire,
dichiaro chiusa la discussione generale. Passiamo ad esaminare il
testo, ricordo che si voterà sul nuovo testo predisposto dalla V
Commissione e votato a maggioranza dalla stessa Commissione.
Pongo in votazione l'articolo 1:
Consiglieri presenti, votanti e favorevoli: 30
Il Consiglio approva all'unanimità.
Presidente
- All'articolo 2 vi è l'emendamento presentato
dal gruppo "La Casa delle Libertà" che è stato ritirato; ne do
lettura per il verbale:
Emendamento
All'art. 2, comma 1, del Disegno di legge 158 dopo "Giunta
regionale" aggiungere:
" - secondo l'iter di cui all'articolo 6quater del d.l.
300/2006, convertito dalla l. 17/2007, fatte salve le procedure
alternative concordate tra Governo e Regione Valle d'Aosta
nell'ambito del patto di stabilità. -"
Vi è poi l'emendamento presentato dal gruppo "Arcobaleno", che
recita:
Emendamento
Al comma 1 dell'art. 2, aggiungere alla fine:
"Tale delibera è pubblicata sul Bollettino ufficiale della
Regione.".
La parola al Consigliere Venturella.
Venturella (Arc-VA)
- Ho ascoltato attentamente ciò che
ha detto il Presidente Caveri sul fatto della pubblicazione della
deliberazione, ma un'analoga osservazione - non so se il Presidente
della Commissione si ricorda - era stata fatta per legge analoga
sull'attività dell'"eliski", in quanto le deliberazioni che erano
in allegato, adottate dalla Giunta regionale, poi non avevano
un'ufficialità, perché, in definitiva, si pubblica la legge, la
deliberazione di Giunta regionale è conseguente, per cui, dal punto
di vista di raccolta legislativa, è poi impossibile risalire in
tale caso alle misure alternative al ticket. Questo è anche
confortato... non ho capito, Presidente Caveri, sull'"unicum", sul
fatto che potrebbe rappresentare una novità questo, come lei
diceva, ad ogni modo al comma 2 dell'articolo 2 della legge
regionale n. 7/1994, recante norme per la redazione del Bollettino
ufficiale, viene specificato in quali parti è diviso il Bollettino
ufficiale. Il Bollettino ufficiale è diviso in 3 parti: nella prima
parte ci sono le modifiche allo Statuto speciale, poi si dice:
"la seconda parte contiene testi coordinati... decreti e
determinazioni... circolari... deliberazioni, aventi carattere di
generalità, del Consiglio regionale, della Giunta
regionale..."
. Come gruppo, abbiamo capito quello che ha
affermato la Giunta, siamo anche disposti a ritirare l'emendamento,
però credo che il Consiglio regionale, e nella fattispecie la
Commissione, una riflessione su questo la dovrebbe fare. Dovremmo
trovare un modo per evitare quello che lei dice, Presidente, sul
problema di capire a quale data: data di pubblicazione nel BUR
oppure data di promulgazione della legge? È chiaro però che dopo
una riflessione del Governo regionale, se quest'ultimo prende tale
impegno di pubblicizzare al massimo quali sono... siamo disposti a
ritirare l'emendamento, fermo restando il fatto che esiste questo
problema di pubblicazione sul BUR di deliberazioni di Giunta
regionale che hanno carattere di generalità.
Presidente
- La parola al Presidente della Regione,
Caveri.
Caveri (UV)
- Devo dire che il sistema che era stato
annunciato in aula di maggior pubblicità delle deliberazioni di
Giunta oggi funziona egregiamente, per cui sono moltissimi i
cittadini che si sono iscritti e che guardano le deliberazioni di
Giunta, per cui non credo che oggi per le persone interessate la
pubblicazione sul BUR sia un grande valore aggiunto. Confermo, nel
chiedervi di ritirare l'emendamento, che vi sarà la massima
pubblicità.
Presidente
- La parola al Consigliere Venturella.
Venturella (Arc-VA)
- Per dichiarare che il nostro gruppo
ritira l'emendamento.
Presidente
- Pongo in votazione l'articolo 2:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 3:
Consiglieri presenti, votanti e favorevoli: 30
Il Consiglio approva all'unanimità.
Presidente
- Vi è il secondo emendamento presentato dal
gruppo "Arcobaleno", che recita:
Emendamento
Dopo l'articolo 3 è inserito il seguente:
"Art. 3 bis
(Disposizione transitoria)
1. L'Azienda regionale sanitaria USL della Valle d'Aosta
provvede al rimborso delle quote fisse sulle ricette incassate dal
1° gennaio 2007, in seguito all'entrata in vigore dell'articolo 1,
comma 796, lettera p, della legge n. 296/2006, fino all'entrata in
vigore della presente legge.".
Lo pongo in votazione:
Consiglieri presenti: 30
Votanti: 20
Favorevoli: 3
Contrari: 17
Astenuti: 10 (Ferraris, Fiou, Fontana Carmela, Frassy, Lanièce,
Lattanzi, Salzone, Sandri, Stacchetti, Tibaldi)
Il Consiglio non approva.
Presidente
- Pongo in votazione l'articolo 4:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione il disegno di legge nel
suo complesso:
Consiglieri presenti, votanti e favorevoli: 29
Il Consiglio approva all'unanimità.
