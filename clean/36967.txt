Classificazione
ASSISTENZA SANITARIA E OSPEDALIERA



Oggetto del Consiglio n. 852 del 5 novembre 2014 - Resoconto
OGGETTO N. 852/XIV - Interpellanza: "Problematiche relative
alla privatizzazione del servizio fornito dalla Croce Rossa
Italiana".
Presidente -
Per l'illustrazione la parola alla
Consigliera Fontana.
Fontana (PD-SIN.VDA) -
Grazie Presidente.
Visto il decreto legislativo 178 del 2012, con cui è stata
avviata la riforma che prevede la privatizzazione della Croce Rossa
Italiana, considerato che la stessa, essendo un Ente umanitario, la
cui maggioranza dei servizi è corrisposta gratuitamente o a prezzo
dei costi vivi, non potrà sopravvivere a lungo senza il contributo
dello Stato, che è circa di 150 milioni di euro, a meno di far
pagare a caro prezzo i suoi servizi. Considerato, inoltre, che il
personale della Croce Rossa dovrebbe dal gennaio del prossimo anno
essere posto in mobilità, senza alcuna garanzia di una nuova
assegnazione. La Croce Rossa Italiana è stata pioniera nel campo
del soccorso, della salute e della solidarietà, è stata la prima a
creare quello che oggi chiamiamo il soccorso di emergenza, urgenza
sanitaria con l'ambulanza, da cui poi è nato il sistema del 118.
Volevamo sapere dall'Assessore come intenda affrontare le
problematiche correlate alla privatizzazione, sia con riferimento
al maggior costo del servizio fornito dalla Croce Rossa Italiana,
sia tenuto conto dei preoccupanti risvolti occupazionali che la
riforma attuerà. Grazie.
Presidente -
Per la risposta la parola all'Assessore
Fosson.
Fosson (UV)
- Sì, grazie.
Il decreto 28 settembre 2012/178, che è conosciuto in sanità
come il decreto Balduzzi, è intervenuto profondamente a seguito di
un lungo lavoro, anche in commissione, per la riorganizzazione
della Croce Rossa, i cui presupposti li ha detti bene lei citando
il diritto umanitario e altro. Proprio per dare seguito alla
trasformazione da Ente pubblico non economico, per cui non poteva
partecipare ai vari appalti e gare delle varie strutture, a una
associazione di diritto privato, riconoscendo come associazione di
promozione sociale...
Si dà atto che dalle ore 17,39 assume la presidenza il
Vicepresidente Rosset.
Rosset (Presidente)
- Per gentilezza chiederei all'aula
un po' di silenzio. Non si riesce a seguire.
Fosson (UV)
- ...come lei ha detto, questo prevedeva
varie fasi di attuazione, e tutti avevamo pensato che non fosse
così semplice, anche perché lei sa che nella Croce Rossa, per
esempio, c'è tutto il corpo militare dedicato, e questo nella
riforma Balduzzi deve rientrare all'interno dell'Esercito normale,
per cui la difficoltà è non da poco.
L'associazione Croce Rossa proprio per questo decreto Balduzzi è
diventata dal primo gennaio del 2014, l'ha già detto, un ente
privato, ereditando tutte le attività svolte dalla CRI di diritto
pubblico precedente, con un'aggiunta importante, di compiti, e cioè
contemplando lo svolgimento delle attività verso gli immigrati
stranieri. I centri di accoglienza, infatti, per immigrati
richiedenti asilo in Italia sono gestiti proprio da questa nuova
associazione, ma la legge 125 del 2013 cambiava e rallentava questo
processo, per cui le disposizioni per la razionalizzazione delle
pubbliche amministrazioni modificava il 178 Balduzzi, rinviando di
un anno questa privatizzazione. Un rinvio che vale per il comitato
centrale e per i comitati regionali, come il nostro, che tra
l'altro in questo momento è fin commissariato, per cui c'è una
situazione, nella Croce Rossa valdostana, sempre di grande
conflittualità. E invece questo ritardo non era per i comitati
provinciali...
Presidente
- Chiedo ancora per gentilezza
all'assemblea...un po' di silenzio.
Fosson (UV)
- ...l'entrata di questo cambiamento
giuridico è stata prolungata al primo gennaio del 2015.
La sua preoccupazione è, quindi, motivata, perché è come quella
dei dipendenti: cosa succederà il primo gennaio del 2015? Penso che
il termine verrà ancora spostato, ma questa è un'idea mia. In
questo momento però l'ASL ha una convenzione con il comitato
regionale, che però è ancora ente pubblico, ma la convenzione ha
previsto che se ci fosse un cambiamento di questo stato per cui da
pubblica diventa privata e c'è la possibilità di rivedere la
convenzione o continuarla così com'è. Le due parti si incontreranno
col nuovo regime che si dovrebbe instaurare dal primo gennaio 2015
e comunque risolvere quella problematica dei dipendenti, perché la
convenzione prevede già la possibilità di un subentro di un ente
privato laddove c'era un ente pubblico.
Pur nella confusione di questo momento, quindi, e per quanto fa
la Croce Rossa in Val d'Aosta, mi sentirei di dire che in questo
momento i dipendenti non corrono il rischio di perdere il lavoro.
Anche se si dovranno trovare di fronte a una nuova stabilizzazione,
a un nuovo percorso amministrativo e contrattuale.
Presidente
- Per la replica ha chiesto la parola la
Consigliera Fontana, ne ha la facoltà.
Fontana (PD-SIN.VDA) -
Ringrazio l'Assessore, per aver
dato un pizzico di tranquillità, per i dipendenti che non vanno a
rischiare. Resto un pochino perplessa, perché queste sono persone,
anche se non abbiamo tante persone qui in Valle d'Aosta, che sono a
tempo determinato. Mi auguro veramente che questa attenzione ci
sarà, perché ho visto che quand'era in commissione, al Senato lei
si è occupato molto e ha sempre ribadito che il posto di lavoro va
salvaguardato. Mi auguro che veramente questa volta si metta una
maggiore attenzione, perché sappiamo quanto è molto importante il
servizio che dà sul territorio la Croce Rossa e non solo, i
volontari. É molto prezioso per noi, proprio in un momento in cui
c'è tanto bisogno di volontari considerata anche la crisi.
Comunque, speriamo in bene, seguiremo questo percorso e poi al
limite, a gennaio, se si ha qualche comunicazione, magari ci avvisa
e vediamo il da farsi. Grazie.
Presidente -
Grazie Consigliera. Proseguiamo con l'ordine
del giorno. Punto 26.
