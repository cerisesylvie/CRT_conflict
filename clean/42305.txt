Classificazione
FINANZA REGIONALE E LOCALE
Programmazione



Oggetto del Consiglio n. 1184 del 29 gennaio 2020 - Resoconto
OGGETTO N. 1184/XV - Inizio della votazione del Documento di
Economia e Finanza Regionale (DEFR) per il triennio
2020-2022.
Rini (Presidente) -
Passiamo ora all'analisi del
documento di Economia e Finanza Regionale. Seguiamo l'ordine degli
emendamenti, lo stesso che vi è stato distribuito, e partiamo
subito con l'emendamento 1 di Lega, Mouv', Misto e di Vdalibra. Per
l'illustrazione la parola al collega Aggravi.
Aggravi (LEGA VDA)
-
Come avevamo annunciato e
come annunciamo con questo primo emendamento, noi andiamo a
presentare questo "contro DEFR", DEFR alternativo o comunque
proposte alternative per il futuro della Valle d'Aosta.
Noi abbiamo detto che abbiamo una priorità: rilanciare la Valle
d'Aosta, abbiamo messo nero su bianco delle proposte alternative,
siamo andati a identificare quindici ambiti che per noi sono
strategici; sicuramente alcune idee, alcune proposte, come già
abbiamo avuto modo di dire ieri, sono anche magari comuni ma da
applicare con modalità diverse, con diversi punti di vista.
Noi abbiamo già fatto anche dei passaggi pubblici dove ci siamo
confrontati con la gente, con i cittadini, e abbiamo anche cercato
di fare tesoro della seppur breve esperienza governativa, perché,
spesso e volentieri, lo diciamo un po' tutti che il DEFR è un po'
il libro dei sogni e soprattutto se arriva a ridosso di una legge
di stabilità e che crea anche tutta una serie di problematiche
legate a una vera e propria mancata programmazione perché, come
ricordiamo sempre, il DEFR andrebbe approvato con un largo
anticipo. Però è anche vero che la politica è l'arte del possibile,
e quindi ognuno di noi fa quello che riesce in base alla stabilità
dei governi che ci sono. Come ho detto i quindici ambiti poi si
aprono in sottoambiti che andremo a sviluppare e ad analizzare.
Questo primo aspetto, questo primo emendamento ovviamente è un
emendamento di presentazione che va a sostituire l'introduzione del
DEFR che è stato scaricato dalla Giunta.
Il documento economico finanziario che noi proponiamo ha anche
una base e una valutazione, seppur ovviamente di stima, della
copertura finanziaria: non è banale perché spesso e volentieri è
facile scrivere tante belle cose ma, se poi dopo non ci sono le
risorse per attuarle, è inutile soprattutto programmarle se non a
fin troppo lungo periodo. Questo è il primo di una serie di
emendamenti che poi i vari colleghi andranno a presentare in base
appunto alle specificità, agli interessi di ognuno.
Presidente -
Ci sono richieste d'intervento? Possiamo
mettere in votazione l'emendamento? La votazione è aperta. La
votazione è chiusa.
Presenti: 34
Votanti: 11
Favorevoli: 11
Astenuti: 23 (Baccega, Barocco, Bertschy, Certan Chatrian,
Daudry, Farcoz, Favre, Lavevaz, Marquis, Marzi, Minelli, Morelli,
Mossa, Nasso, Nogara, Peinetti, Pulz, Rini, Russo, Testolin, Trione
e Vesan).
Il Consiglio non approva.
Passiamo all'emendamento n. 2 sempre di Lega, Mouv', Misto e
Vdalibra. La parola al collega Aggravi.
Aggravi (LEGA VDA) -
Quest'emendamento lo definirei di
natura tecnica, non riguarda specificatamente la nostra proposta
alternativa ma volevamo sottolinearlo: alla tabella 3 di pagina 27
del DEFR presentato dal Governo viene inserito all'interno delle
società incluse del perimetro di consolidamento anche la Casinò de
la Vallée; Ritenevamo che per rispettare il 118, cioè la normativa
appunto che definisce tra l'altro anche i perimetri di
consolidamento, fosse meglio andare a spaccare la tabella per
identificare a parte la Casinò de la Vallée che ripeto, come anche
già nel bilancio consolidato era stato specificato, non fa parte e
non rientra nel perimetro di consolidamento del gruppo Regione in
quanto società partecipata soggetta a una procedura
concorsuale.
Presidente -
Ci sono richieste d'intervento? Posso dare
lo stesso risultato di prima o avete la necessità di rimettere in
voto? Apriamo la votazione. Chiudiamo la votazione.
Presenti: 34
Votanti: 12
Favorevoli: 12
Astenuti: 22 (Baccega, Barocco, Bertin, Bertschy, Certan,
Daudry, Farcoz, Favre, Lavevaz, Marquis, Marzi, Minelli, Morelli,
Mossa, Nasso, Nogara, Peinetti, Pulz, Russo, Testolin, Trione e
Vesan).
Il Consiglio non approva.
Passiamo all'emendamento n. 3 sempre di Lega, Mouv', Misto e VdA
Libra. La parola al collega Aggravi.
Aggravi (LEGA VDA) -
Emendamento 3 e ne approfitto anche
per presentare l'emendamento 4: sono due emendamenti tecnici nel
senso che, avendo immaginato una sostituzione grazie ai nostri
emendamenti dell'intero documento, andiamo ad abrogare due parti
che ovviamente politicamente non condividiamo.
Presidente -
Mettiamo in votazione quindi l'emendamento 3
di Lega e Mouv' se non ci sono interventi. La votazione è aperta.
La votazione è chiusa.
Presenti: 35
Votanti: 11
Favorevoli: 11
Astenuti: 24 (Baccega, Barocco, Bertin, Bertschy, Certan
Chatrian, Daudry, Farcoz, Favre, Lavevaz, Marquis, Marzi, Minelli,
Morelli, Mossa, Nasso, Nogara, Peinetti, Pulz, Rini, Russo,
Testolin, Trione e Vesan).
Il Consiglio non approva.
Vi è ora l'emendamento Mouv', Misto e Lega. Qualcuno vuole
illustrarlo? La parola al consigliere Aggravi.
Aggravi (LEGA VDA) -
Riguardo a quest'emendamento
iniziamo in realtà con la trattazione delle parti invece più
tecniche. Come dicevo nell'introduzione, siamo voluti partire dai
rapporti con lo Stato centrale, in particolare con la finanza
pubblica e con la parte riguardante più direttamente la nostra
autonomia. Noi siamo voluti partire da un grande risultato che è
stato criticato ma di cui questo bilancio certifica i benefici,
ovvero l'accordo firmato nel novembre 2018 con lo Stato, che
permette finalmente di dare chiarezza sia sulla possibilità di
spesa da parte della Regione sia sulla fissazione del contributo
che appunto la Regione versa allo Stato in ottica di riequilibrio
di contributo alla finanza pubblica, e soprattutto delle risorse
che vengono introitate, i famosi 120 milioni in sette anni. 20
milioni di quest'anno, o meglio, i 20 milioni del triennio nel
bilancio che avete presentato, si vedono chiaramente e sono una
grossa quota parte delle risorse della missione "tutela della
salute" che riguardano la sanità. Brevissime pillole su quello che
andiamo a proporre: da un lato crediamo che sia necessario
rilanciare il ruolo dell'autonomia, lo abbiamo detto più volte,
sicuramente un obiettivo comune che abbiamo voluto inserire nel
nostro contro DEFR, ma è un obiettivo di tutto il Consiglio
arrivare a definire la norma di attuazione relativa alle
concessioni idroelettriche.
Ma vorremmo andare anche più in là: è ovvio che questi sono
degli obiettivi anche a lungo termine. Vorremmo concludere, o
meglio, riformare appunto la potestà fiscale della nostra regione.
Noi abbiamo dato delle proposte concrete per l'applicazione della
184, abbiamo inserito anche nel nostro contro DEFR la proposta di
abbassamento dell'IRPEF, abbiamo pensato anche a un potenziale
abbassamento dell'IMU sulla categoria catastale D; ci sono delle
valutazioni e delle ipotesi, ovviamente sul lato IMU ci deve essere
un'interlocuzione con lo Stato che però, ripeto, se il punto di
partenza è stato l'accordo del novembre 2018, ci deve essere una
fase 2 necessaria che vorremmo poter portare avanti nel caso in cui
tornassimo al Governo. Citiamo anche delle misure di abbassamento
dell'IRAP, che è un'anticipazione di due emendamenti che poi
andremo a discutere sul DL45. Riguardo alla manovrabilità delle
imposte, noi crediamo anche che sia necessario valutare la
possibilità di avvantaggiare delle realtà di fondovalle, delle
realtà dove i costi sono maggiori e anche il costo della vita è
maggiore. L'abbiamo voluto scrivere, ovviamente sono delle
valutazioni che non si possono fare diciamo a freddo e tutte queste
valutazioni però hanno un combinato disposto che è quello di un
taglio della spesa pubblica. Noi provocatoriamente abbiamo parlato
di una politica del 10 10 10 dandoci un budget di possibile taglio
della spesa pubblica in 10 milioni in tre anni per poter finanziare
questo tipo di manovre.
Un ultimo aspetto - che ovviamente è forse un sogno ma che è
bene andare a specificare e che è proprio legato all'accordo o alla
serie di accordi che la Regione ha sottoscritto con lo Stato
centrale - è di arrivare un giorno alla riforma dell'articolo 14
della zona franca, una riforma necessaria. Perché? Perché lo
statuto ovviamente prevede ancora questa previsione che però oggi
nel contesto europeo sappiamo che non può essere più immaginata
come quella del 45.
Presidente -
Collega Aggravi, non voglio assolutamente
interromperla, lei sta però illustrando credo l'emendamento 5 se
non sbaglio, invece siamo all'emendamento Mouv', Misto e Lega che è
l'emendamento al DEFR alla pagina 30. Seguiamo l'ordine che vi
abbiamo distribuito, così non facciamo confusione.
Aggravi (LEGA VDA)
- Chiedo scusa. Ho già dato
illustrazione...
Presidente
-...sia del 4 che del 5. L'ordine che vi è
stato distribuito è utile per seguire... ed è quello sulla casa di
riposo Festaz. Lascio la parola allora al collega Gerandin per
illustrare questa, abbiamo già illustrato il 5 per dopo.
Gerandin (MOUV')
- È un emendamento al DEFR che è
propedeutico, in quanto nel DEFR all'articolo che cita il J.B.
Festaz è previsto un ammontare di risorse per 1 milione e 250 mila
euro, che tra le altre cose serve per finanziare anche lo
spostamento della J.B. Festaz presso la Micro di Variney,
considerato che questo spostamento non sarà più così immediato per
cui ci sarà ancora un po' di tempo prima che sia attuato, con
l'emendamento presentato noi avevamo intenzione di utilizzare
queste risorse per avviare un corso OSS non finanziato con fondi
europei, per i quali oggi è previsto che chi vuole partecipare
debba per forza essere disoccupato. Con questo noi non andavamo a
sostituire i percorsi formativi previsti con fondi europei,
andavamo a integrare questi percorsi formativi dove magari
qualcuno, che aveva una occupazione magari part-time o sabato e
domenica o quant'altro, potesse partecipare senza avere l'obbligo
di licenziarsi come avviene oggi. L'abbiamo fatto perché penso che
sia ormai di dominio pubblico il fatto che ci sia carenza di OSS:
in questo momento abbiamo personale sempre più con limitazioni e
con prescrizioni che ne limitano l'operatività, abbiamo personale
con una discreta età, per cui ha un mucchio di problemi, abbiamo le
graduatorie a livello regionale esaurite e facciamo riferimento ad
agenzie di lavoro interinale ma a tutt'oggi non ci sono più
Valdostani iscritti in queste agenzie di lavoro interinale per cui
dobbiamo pescare fuori Valle. Le ultime chiamate sono andate
deserte per cui non c'è neanche più personale di fuori Valle che
venga, non possiamo più garantire le mutue o quant'altro, questo
tipo di personale. Quando parliamo di disoccupazione, probabilmente
in Valle ci sono due professioni che in questo momento hanno una
carenza assoluta ed esigenza di avere personale: il personale
infermieristico e il personale OSS. Badate bene, faccio riferimento
all'ultima selezione che è nata con i percorsi formativi finanziati
con fondi europei, erano più di 50 le domande - i Valdostani hanno
manifestato interesse - e il corso era per 25, per cui qualcuno non
ha potuto partecipare.
A me pare che sia un emendamento di buon senso che va a dare una
risposta al territorio perché in questo momento rischiamo- e si
tratta di un servizio di assoluta eccellenza per cui non criticherò
mai questo tipo di servizio che abbiamo nelle micro sul territorio
- di dover chiudere le micro per carenza di personale. Mi pare un
emendamento non strumentalizzabile ma esclusivamente fatto di fatti
concreti, di esigenze concrete e mi auguro che la maggioranza
voglia accettarlo perché sarebbe un bel segnale.
Presidente -
Altri? La parola all'assessore Baccega.
Baccega (UV) -
Grazie collega Gerandin. Certamente la
richiesta è legittima ma andare a recuperare 250 mila euro dal
budget destinato alla Casa di riposo J.B. Festaz non è per noi
accettabile. Abbiamo appena avviato un corso OSS con i fondi
europei; la richiesta per il J.B. Festaz era stata di 1 milione e
600 mila euro, nel 2016 era stata ben di 1 milione e 700 mila euro:
non è bastato a seguito di un finanziamento limitato che era stato
dato in bilancio e che poi è stato ripristinato con una variazione
di bilancio di oltre 300 mila euro. Come abbiamo visto nel
sopralluogo congiunto con la Commissione, è chiaro che gli
interventi di ristrutturazione di quella struttura, che è una
struttura obsoleta, vanno fatti. Hanno predisposto un piano per
rifare completamente tutti i bagni e siccome il J.B. Festaz, non
essendo un ente pubblico ma una struttura privata, non può accedere
alla legge 80, l'indicazione è stata quella di finanziare anziché 1
milione e 600 mila perché non ce la facevamo, 1 milione e 250 mila
chiedendo loro di fare delle economie.
Voglio anche darle la risposta rispetto alla suggestione che mi
ha dato ieri al fundraising: sì, loro spendono 39 mila euro per il
fundraising, noi auspichiamo vivamente che da quel fundraising ne
arrivino almeno 120 mila, perché quel tipo di organizzazione
prevede nel sociale la quantificazione e la richiesta di contributi
da destinare agli investimenti e alle attività che verranno fatte
all'interno della struttura.
Per questo noi ci asterremo.
Presidente -
Altri? Ci sono altre richieste? Se non ci
sono altre richieste, poniamo in votazione. La votazione è aperta.
La votazione è chiusa.
Presenti: 35
Votanti: 11
Favorevoli:11
Astenuti: 24 (Baccega, Barocco, Bertin, Bertschy, Certan
Chatrian, Daudry, Farcoz, Favre, Lavevaz, Marquis, Marzi, Minelli,
Morelli, Mossa, Nasso, Nogara, Peinetti, Pulz, Rini, Russo,
Testolin, Trione e Vesan).
Il Consiglio non approva.
Passiamo ora al sub emendamento della consigliera Minelli. C'è
una mozione d'ordine, prego collega Aggravi.
Aggravi (LEGA VDA) -
Prima di passare a questa votazione,
volevo solo specificare una cosa: nell'emendamento successivo che è
collegato all'emendamento della collega Minelli, il passaggio dove
si dice "a partire dal 2021" - quello della Commissione, i due sono
legati - il passaggio "A partire dal 2021" da verbale della
Commissione consiliare, quando era stata chiesta la rettifica, si
diceva chiaramente "Si prevede di manovrare a partire dal 2020".
Quindi quello che è stato posto in votazione in Commissione
prevedeva il 2020 e non il 2021.
Presidente -
Corretta osservazione. Il Presidente di II
Commissione... vuole rispondere il collega Marquis? Va bene
l'appunto? Prendiamo atto quindi e correggiamo con questa
previsione che ha sottolineato sull'emendamento della Seconda
Commissione: data 2020. Perfetto, è corretto. Collega Minelli vuole
illustrarlo?
Minelli (RC-AC)
- Brevemente, perché questo
sub-emendamento è relativo a un emendamento che avevo presentato in
Commissione che poi, su richiesta del collega Aggravi, era stato
modificato. La mia prima versione recava 2021, poi sull'emendamento
proposto era stata fatta effettivamente la correzione, perché
andava nella direzione di supportare l'emendamento delle aliquote
IRPEF che illustreranno i colleghi. Anche questo è direttamente
collegato a una proposta di emendamento che ci sarà sul disegno di
legge e che va, nella sostanza, a rimodulare l'aliquota
dell'addizionale IRPEF per il 2021.
Ritengo che sia più corretto che io illustri nel dettaglio
questo emendamento in fase di discussione del disegno di legge, qui
è semplicemente inserito nel DEFR perché è propedeutico a
quell'emendamento che, lo anticipo, va nel senso di rimodulare
l'aliquota dell'IRPEF in modo più perequativo, come è nelle nostre
intenzioni. Quindi è semplicemente un annuncio di quello che poi si
applica nel DEFR e la dizione è questa: "si prevede di manovrare a
partire dal 2021", perché non è possibile farlo per il 2020 essendo
la discussione ormai ad anno iniziato e non entro il 31 dicembre.
Sostanzialmente noi chiediamo di manovrare l'addizionale regionale
all'IRPEF intervenendo con delle agevolazioni per le fasce di
reddito più basse e con delle maggiorazioni per quelle più alte.
Nel dettaglio illustrerò la proposta poi col disegno di legge.
Presidente -
Ci sono richieste d'intervento? La parola al
collega Aggravi.
Aggravi (LEGA VDA) -
Soltanto per ribadire il nostro voto
contrario per il fatto che siamo contrari, proprio in antitesi con
la proposta della collega Minelli, riguardo soprattutto
all'innalzamento dell'addizionale IRPEF per le fasce di reddito più
basse, come abbiamo già anticipato e detto in Commissione.
Dalle ore 17:40 assume la Presidenza il vicepresidente
Distort.
Distort (Presidente) -
Ha chiesto la parola la presidente
Rini.
Rini (PNV-AC-FV) -
Anche noi siamo contrari a questo
sub-emendamento per le stesse ragioni, ovviamente correggendo per
le fasce più alte; siamo ovviamente contrari, a livello di
principio siamo fortemente contrari a questo sub-emendamento,
perché va esattamente contro alle azioni che cerchiamo di portare
avanti legandolo anche al discorso che ho fatto questa mattina per
tutto quel mondo anche delle partite Iva per cui davvero credo che
stiamo facendo poco.
Dalle ore 17:41 riassume la Presidenza la presidente
Rini.
Rini (Presidente) -
La parola alla collega Pulz.
Pulz (ADU VDA)
-
Noi vogliamo dichiarare che
rispetto all'IRPEF ci posizioniamo a fianco di Rete Civica e
vorremmo anche dire che al consigliere Aggravi va senz'altro il
merito di aver aperto la discussione sulla piena attuazione
dell'autonomia fiscale della Regione garantita dall'articolo 2 del
Decreto del 2017, la disciplina appunto in materia di IRPEF. La
Regione, relativamente ai tributi erariali per i quali la
legislazione statale ne prevede la possibilità e il cui gettito sia
adesso interamente devoluto, può modificare aliquote e prevedere
esenzioni, detrazioni, nonché deduzioni entro il limite massimo
dell'imposizione stabilita dalla normativa statale.
Gli ultimi governi cosiddetti autonomisti non hanno sfruttato
questa opportunità, eppure c'è la necessità di dare piena
attuazione all'articolo 53 niente meno che della Costituzione
prevedendo l'applicazione del principio di progressività anche per
l'IRPEF addizionale regionale. Tale obiettivo viene perseguito
attraverso il taglio dell'aliquota per le classi più povere, cioè
con reddito inferiore ai 15 mila euro e la conseguente
compensazione del mancato gettito attraverso un aumento
dell'aliquota per le classi più abbienti con reddito dai 55 mila
euro in su. Purtroppo l'aumento massimo consentito per le regioni
autonome, mentre per quelle ordinarie è maggiore, non è sufficiente
a compensare il minor gettito e si deve quindi procedere anche a
una riduzione della spesa pubblica e le voci proposte dalla
consigliera Minelli ci trovano d'accordo, dato che mirano a una
razionalizzazione della spesa inutile e non al taglio di voci - ma
questo poi nell'emendamento ce lo preciserà meglio il collega - che
secondo noi potrebbero non essere così interessanti, come per
esempio cultura, aree protette, sostegno alla piccola e media
impresa e all'artigianato. La riduzione delle aliquote attraverso
il taglio della spesa pubblica non garantirebbe l'uguaglianza
sostanziale dei cittadini, dato che i più poveri sarebbero privati
di servizi oggi offerti dal pubblico e/o di opportunità per
migliorare il loro status.
Questo provvedimento risulta attuale e necessario in ragione
della crescente disuguaglianza rispetto alla distribuzione del
reddito in Italia. Se volete farvi un'idea più precisa e che fa
anche accapponare la pelle, vi consigliamo il sito della Oxfam
Italia intitolato proprio "La grande disuguaglianza". Rispetto alla
Valle d'Aosta, relativamente ai dati IRPEF 2017, si rileva che il
reddito medio disponibile per i cittadini contribuenti appartenenti
alle fasce di reddito più basse, appunto da 0 a 15 mila euro, è
venti volte inferiore rispetto a quello delle fasce più alte, cioè
con reddito maggiore di 50 mila euro. Il rapporto numerico tra le
suddette classi più ricche e più povere è di circa 1 a 10, il che
vuol dire che c'è un ricco ogni dieci poveri e quel ricco possiede
venti volte quello che hanno i dieci poveri. Quindi noi pensiamo
che si debba mettere una particolare attenzione a queste tematiche,
l'impostazione proposta è già stata adottata da alcune Regioni, tra
cui l'Emilia Romagna, che in questi giorni giustamente e
meritatamente è in festa.
Quindi il nostro posizionamento, lo ripetiamo, è in questo caso
specifico a fianco di Rete Civica e contro la proposta della Lega e
i Satelliti.
Presidente -
Altri? Ha chiesto la parola il presidente
Testolin.
Testolin (UV) -
Due parole per esprimere un voto di
astensione nei confronti di questo emendamento. Un voto di
astensione che vuole rappresentare, in continuità con quanto
portato avanti nella scorsa finanziaria, un discorso più rivolto a
un risparmio fiscale relativo al mondo del lavoro, alle imprese,
con un abbattimento di quello che è stato l'impatto IRAP per le
aziende produttive e in compensazione di quelle che potrebbero
essere le risorse che potrebbero essere sottratte ad altre
situazioni per metterle a beneficio, anche per certi versi in
maniera corretta, delle classi meno abbienti, la scelta è però
quella d'incidere a favore delle famiglie, delle famiglie meno
abbienti e dei giovani, con delle iniziative che verranno
illustrate e ci sarà modo di illustrarle anche durante il percorso
di bilancio, in modo da poter sottolineare come la mancanza o la
sottrazione di risorse in settori anche importanti, nevralgici per
la realtà valdostana, potrebbero impattare in maniera molto più
negativa rispetto al beneficio che invece si potrebbe avere da
questo tipo d'iniziativa.
Presidente -
Possiamo passare alla votazione, non vedo
altri iscritti. La votazione è aperta. La votazione è chiusa.
Presenti: 35
Votanti: 15
Favorevoli: 3
Contrari: 12
Astenuti: 20 (Baccega, Barocco, Bertschy, Certan Chatrian,
Daudry, Farcoz, Favre, Lavevaz, Marquis, Marzi, Morelli, Mossa,
Nasso, Nogara, Peinetti, Russo, Testolin, Trione e Vesan).
Il Consiglio non approva.
Passiamo ora all'emendamento n. 1 della II Commissione. Lo diamo
per illustrato visto che è di Commissione o il Presidente di
Commissione vuole illustrarlo? Diamolo per illustrato. Possiamo
procedere alla votazione con la precisazione fatta dal collega
Aggravi, quindi dal 2020. La votazione è aperta. La votazione è
chiusa.
Presenti: 35
Votanti: 17
Favorevoli: 15
Contrari: 2
Astenuti: 18 (Baccega, Barocco, Bertschy, Certan Chatrian,
Daudry, Farcoz, Lavevaz, Marzi, Morelli, Mossa, Nasso, Peinetti,
Pulz, Russo, Testolin, Trione e Vesan).
Il Consiglio non approva.
L'emendamento 4 della Lega, Mouv', Misto e Vdalibra è già stato
illustrato prima dal collega Aggravi, se non ci sono richieste
d'intervento lo metterei in votazione. La votazione è aperta. La
votazione è chiusa.
Presenti: 35
Votanti: 11
Favorevoli: 11
Astenuti 24 (Baccega, Barocco, Bertin, Bertschy, Certan
Chatrian, Daudry, Farcoz, Favre, Lavevaz, Marquis, Marzi, Minelli,
Morelli, Mossa, Nasso, Nogara, Peinetti, Pulz, Rini, Russo,
Testolin, Trione e Vesan).
Il Consiglio non approva.
Anche l'emendamento 5 è già stato illustrato dal collega
Aggravi. Possiamo dare stesso risultato? Stesso risultato.
L'emendamento 6 del gruppo Lega, Mouv', Misto e Vdalibra.
Qualcuno vuole illustrarlo? La parola al collega Gerandin.
Gerandin (MOUV')
-
Noi nel nostro contributo al
nostro DEFR abbiamo voluto sottolineare ancora una volta come i
nostri comuni siano il livello di governo più vicino al cittadino,
quelli che prima rispondono alle sollecitazioni e ai bisogni,
nessuno meglio di chi vive e amministra il territorio ne conosce le
esigenze e le necessità. Abbiamo ribadito l'importanza per noi del
sistema valdostano degli enti locali; crediamo debba rifondarsi sui
principi fondamentali della Legge regionale 54/98, che fissa
elementi ancora oggi innovativi e perseguibili quali sussidiarietà
e perequazione a cui noi crediamo opportuno e necessario dover
aggiungere ulteriori elementi di economia solidale, sostenibilità e
sviluppo nel medio e lungo periodo. La nostra visione di riforma
complessiva si basa su due elementi cardine che ne caratterizzano
gli effetti: il discorso legislativo e quello delle risorse.
Per quanto riguarda il percorso legislativo, non esiste a oggi
un testo coordinato in materia di enti locali, sono invece presenti
numerose, troppe leggi, il più delle volte approvate per risolvere
situazioni di natura emergenziale. Riteniamo dunque necessario
entro sei mesi e d'intesa con il Consiglio permanente degli enti
locali varare il nuovo codice degli enti locali della Valle
d'Aosta, che dovrà contenere i seguenti elementi regolatori:
autonomia statutaria, funzioni comunali e potestà regolamentare,
forme collaborative intercomunali, organi di governo del comune,
stato degli amministratori, modalità di elezione del sindaco e del
consiglio comunale, sistema elettorale, organizzazione del
personale, segretari, dirigenti, funzionari dell'area direttiva,
contrattazione collettiva, responsabilità e controlli in materia
contabile, procedimento elettorale.
Visto che comunque - pur essendo minoranza - noi siamo stati
propositivi, pensiamo che ci sia urgenza di modificare la Legge
regionale 6 sulla gestione associata al fine di renderla non più
obbligatoria e affinché al suo interno contenga anche un sistema
premiante in conto investimenti in caso di fusione e forme di forte
razionalizzazione di servizi comunali; l'opzione di fusione di due
e più comuni dovrà essere comunque definita su base volontaria.
Dico questo perché, e lo sottolineerò, dispiace davvero che in un
governo a forte caratterizzazione autonomista che esprime davvero
la quasi totalità dei sindaci sul territorio valdostano, non si sia
neanche trovato il buon gusto di portare in Commissione la nostra
proposta di legge, seppure una proposta di legge di minoranza, che
recepiva le proposte dei Sindaci; è dovuta venire in aula per
decorrenza di termini, perché nessuno l'ha voluta portare o
comunque non c'è stato il tempo, come si dice da qualche parte, di
discuterla in Commissione.
Per quello che riguarda le risorse, riteniamo iniquo e
inaccettabile il prelievo annuale sul maggior gettito IMU che lo
Stato, a partire dal 2016, applica ai comuni valdostani. ed
esattamente come - nella breve esperienza del Governo 2018 di cui
noi abbiamo fatto parte - dopo anni di tavoli annunciati e mai
convocati abbiamo sottoscritto un accordo che regola i rapporti
finanziari tra la Regione e lo Stato centrale allo stesso modo, con
la stessa determinazione ed urgenza vogliamo aprire una trattativa
di confronto con lo Stato per mantenere in loco tale prelievo
d'importanti risorse.
Le sfide dei territori di montagna sono diverse, riguardano
anche l'equilibrio dinamico tra identità, innovazione e competenze.
Rilanciamo quindi con forza il ricambio, la staffetta generazionale
negli enti pubblici, anche quelli di livello comunale, con
specifiche risorse compensative previste a livello di bilancio
regionale.
Abbiamo provato a portare alcune idee innovative, soprattutto
per il mondo degli enti locali che a volte in quest'aula viene
portato ad esempio, viene magnificato ma poi di concreto davvero
c'è poco. Sono quasi certo che questa maggioranza non approverà
queste nostre idee e queste nostre proposte, però sarebbe davvero
curioso che almeno qualcuno della maggioranza dicesse cosa ne pensa
in merito.
Presidente -
Ci sono richieste d'intervento? Se non ci
sono richieste, mettiamo in votazione. La votazione è aperta. La
votazione è chiusa.
Presenti: 35
Votanti: 11
Favorevoli: 11
Astenuti 24 (Baccega, Barocco, Bertin, Bertschy, Certan
Chatrian, Daudry, Farcoz, Favre, Lavevaz, Marquis, Marzi, Minelli,
Morelli, Mossa, Nasso, Nogara, Peinetti, Pulz, Rini, Russo,
Testolin, Trione e Vesan).
Il Consiglio non approva.
Emendamento 7 di Lega, Mouv', Misto e Vdalibra. La parola alla
collega Spelgatti.
Spelgatti (LEGA VDA)
-
Sull'entrata del bilancio
regionale la voce derivante dalle risorse ottenute dai fondi
europei pesa significativamente di concerto con i relativi
cofinanziamenti statali e i programmi di cooperazione territoriale
europea. Insieme con le altre risorse di bilancio è fondamentale
che anche quelle derivanti dalla finanza comunitaria vengano
destinate al meglio per attrarre sul territorio investimenti
capitali necessari al rilancio complessivo dell'economia regionale.
La Regione Valle d'Aosta ha troppo spesso mancato l'obiettivo di
ottenere risorse dall'Europa con spesso un'enorme perdita di denaro
già assegnato al nostro territorio ma che di fatto poi la Regione
non è riuscita a incassare e che non incasserà in futuro. Per
cambiare marcia e mettere in atto politiche europee aggressive è
necessario agire contemporaneamente su più fronti per ovviare alle
carenze dell'intero sistema e dell'iter complessivo che parte dalla
presentazione dei progetti nelle sedi europee per passare
all'effettiva realizzazione e al regolativo controllo di tutti i
gravosi passaggi burocratici tra le strutture regionali in tal
senso. La Regione è proprietaria di un enorme e prestigioso ufficio
situato nel pieno centro di Bruxelles per lo più non utilizzato e
oltre a rivalutare l'utilizzo di quest'immobile è necessario
potenziare, questo è fondamentale, l'organico del personale locale
con risorse altamente qualificate che, oltre alle competenze di
natura linguistica e tecnica, dovranno comunque conoscere la realtà
valdostana e necessariamente vivere stabilmente nella capitale
europea. Solo così potremo avere soggetti che attivamente
monitorino tutti i programmi a gestione diretta della Commissione
europea nonché alla conduzione di una vera e propria attività di
lobby, cosa che assolutamente noi non facciamo e che invece fanno
le altre Regioni che riescono a portare a casa i progetti.
L'effettivo combinato di queste due attività contribuirà
sicuramente a portare le istanze di un territorio con
caratteristiche così peculiari come quelle della nostra regione
nelle sedi deputate allo sviluppo delle politiche europee.
Altro punto: la creazione di cerniere di raccordo tra l'ufficio
di Bruxelles e gli uffici regionali e a loro volta tra gli uffici
regionali e il territorio. Affinché tutte le informazioni raccolte
a livello comunitario trovino concreta realizzazione, crediamo
necessario istituire uno sportello dedicato attraverso cui fornire
tutte le informazioni e il supporto tecnico ai cittadini e
soprattutto a tutti gli enti territoriali che possono partecipare
ai vari progetti. Dopodiché sarà necessario creare una regia unica
delle politiche europee sotto la guida centrale della presidenza
della Regione, al fine di lavorare e operare in maniera efficiente
ed efficace con personale altamente qualificato affiancato di volta
in volta non soltanto dai coordinatori ma anche dai dirigenti delle
strutture deputate a seguire nelle varie fasi i progetti in carico.
In ultimo fondamentale è la formazione di personale altamente
qualificato anche a livello informatico che possa supportare ogni
struttura regionale. La complessità delle procedure, soprattutto a
livello informatico, richieste per soddisfare i requisiti imposti
dai bandi europei, richiede necessariamente d'investire sul
personale da formare adeguatamente e che sia in grado di supportare
ogni struttura regionale coinvolta.
Ripeto, troppo spesso noi abbiamo dimostrato assolutamente la
nostra incapacità non solo dell'andare a prendere questi fondi, ma
poi non riusciamo a portare a casa i progetti. Quindi noi dobbiamo
rinforzare tutta la rete che va dal momento in cui andiamo a
Bruxelles al momento in cui torniamo in regione e al momento in cui
ogni singola struttura deve portare avanti i progetti e ci vuole
quindi una sostanziale modifica di tutto l'iter, perché altrimenti
non riusciremo a modificare questa situazione in cui ci
troviamo.
Presidente -
Qualcuno intende intervenire?
Dalle ore 18:00 assume la Presidenza il vicepresidente
Distort.
Distort (Presidente) -
Ha chiesto la parola la presidente
Rini.
Rini (PNV-AC-FV) -
Molto rapidamente per esprimere il
nostro voto favorevole a quest'emendamento, lo riteniamo molto ben
strutturato e crediamo che vada a rispondere in maniera adeguata,
come ha ben illustrato la collega Spelgatti che mi ha preceduto, a
una, sicuramente, criticità e a un settore che richiede davvero una
maggiore attenzione. Quindi noi su questo siamo favorevoli.
Presidente -
Ha chiesto la parola il collega Marquis.
Marquis (SA)
-
Ho ascoltato anch'io con attenzione
le considerazioni espresse dalla collega Spelgatti: ha
sostanzialmente illustrato, fatto una carrellata, delle esigenze
dell'essere in Europa, dell'essere strutturati per meglio
partecipare alle grandi sfide di attribuzione dei progetti europei,
dei fondi europei, di migliorare le reti e potenziare i
collegamenti con le altre realtà. Credo che comunque questo sia un
argomento che, al di là che non fosse declinato in questa maniera
nel DEFR così com'era stato compilato, è un argomento che era
all'attenzione del governo regionale e credo che sia molto
importante che si proceda in queste direzioni così come nelle poche
righe che erano state dedicate a quest'approccio sul DEFR di dire:
ristrutturare la partecipazione nei confronti dell'Europa, penso
che potevano essere declinati tutti questi argomenti senza entrare
in questo dettaglio. Sono molto consapevole che il futuro è questo,
che il primo presidio per la Valle d'Aosta deve partire da
Bruxelles perché più di prima oggi bisogna partecipare anche nella
fase ascendente di partecipazione alla legislazione, perché
diversamente ci si trova poi sempre a dover applicare gli effetti
delle direttive che vengono predisposte dall'Europa.
È sicuramente uno sforzo che va fatto in questo percorso di
ristrutturazione, abbiamo un buon posizionamento a Bruxelles come
ufficio e credo che sia già all'attenzione del Governo il mettere
la struttura nelle condizioni di poter andare in questa direzione.
Pertanto, pur condividendo la declinazione della proposta, ci
asterremo perché il DEFR è stato compilato in una determinata
maniera che ritenevamo che possa comunque contemplare l'attuazione
di queste indicazioni che vengono fornite.
Presidente -
Ha chiesto la parola la collega
Spelgatti.
Spelgatti (LEGA VDA) -
Vede, collega Marquis, lei è stato
Presidente della Regione e lo è stato per più tempo rispetto a me.
A noi è bastato avere poco tempo per stare in quell'ufficio per
renderci conto delle enormi criticità e quali siano esattamente
tutti i punti che non funzionano e quali siano i punti nodali che
vanno assolutamente sviscerati. Lei dice: "Possiamo condividere",
noi abbiamo detto che le cose dovranno essere modificate". Uno: Non
l'avete mai fatto prima; due: non avete dato soluzioni
concrete.
Noi qui in poche righe, e chiaramente sotto ogni punto noi
abbiamo le idee chiare rispetto a quello che dobbiamo fare, abbiamo
individuato le criticità. Lei dice: "Abbiamo un bell'ufficio a
Bruxelles", abbiamo un ufficio meraviglioso, gigantesco,
completamente vuoto e non abbiamo personale qualificato che faccia
lobby, già solo questo. Quando io sono andata a Bruxelles ho detto:
"E qui chi è che fa lobby?". "Ah, non c'è nessuno". Non c'è
nessuno? E le altre Regioni cosa fanno? Ovviamente hanno le persone
che fanno lobby e noi non ce le abbiamo. Ma non solo, manca il
collegamento delle informazioni tra l'ufficio di Bruxelles e la
Regione, perché non c'è un livello informativo serio che porti le
informazioni, manca poi il raccordo tra l'ufficio regionale e il
territorio, perché manca anche quel pezzo, assolutamente; manca la
regia, la cabina di regia perché poi, automaticamente, il problema
dei controlli è gigantesco perché anche quando riusciamo a portare
quei pochi progetti a casa, dopo ci perdiamo nell'iter e mancano i
controlli. Abbiamo dei problemi giganteschi a livello informatico,
perché comunque le strutture non sono supportate, quindi noi, in
pochi punti, abbiamo individuato esattamente come andremmo a
risolvere le criticità.
Lei ci dice: "Sì, sì anche noi abbiamo scritto due righe",
allora non avete fatto nulla prima, oggi avete scritto due righe,
non avete proposte delle soluzioni alternative rispetto a quelle
che diciamo noi. Noi abbiamo detto: "siamo stati lì, ci siamo stati
per poco tempo però abbiamo visto le criticità e offriamo una
soluzione". Qual è la vostra soluzione? Non ce la dite, avete
scritto due righe. Noi diamo delle soluzioni concrete sulla base di
quello che abbiamo vissuto e di quello che abbiamo visto, voi non
l'avete mai fatto prima. La situazione che c'è attualmente sui
fondi europei è assolutamente un disastro a tutti i livelli, a
partire da Bruxelles a tutta la filiera e ci dite: "Ma anche noi lo
abbiamo messo nel programma". Due righe! E oggi lei mi sa dire come
lo risolve invece il problema? Lei mi sta dicendo: "Condividiamo",
ma anche noi lo vogliamo fare! Ma non l'avete mai fatto e non state
dicendo come lo vorreste fare.
Presidente
-
Può usare lo spazio per dichiarazione
di voto.
Marquis (SA)
-
Non volevo entrare nel dettaglio di
quello che si sta facendo, volevo solo condividere con voi questa
considerazione: nell'esperienza che ho avuto modo di fare in questo
periodo al Comitato delle Regioni, ho preso atto della situazione
dell'ufficio di Bruxelles, ho fatto puntualmente da raccordo con il
Governo regionale perché sono state evidenziate tutte le criticità
che ci sono; chiaramente per poter attivare un processo di
strutturazione bisogna lavorare. Il Governo sta lavorando
nell'individuare una soluzione per rafforzare questa presenza.
Abbiamo anche fatto delle valutazioni e delle verifiche di come
sono organizzate tutte le altre Regioni italiane a Bruxelles, quali
dotazioni di personale hanno negli uffici, come sono strutturati,
come ci si può raccordare con le altre realtà non solo a livello
nazionale ma anche internazionale per potenziare tutti i rapporti
transfrontalieri e transnazionali, quindi questo è un percorso che
richiede molto impegno da parte del Governo, non va sottovalutato,
questo io lo condivido pienamente con lei. È sicuramente
un'ambizione che si deve dare la Valle d'Aosta perché quello è un
presidio importantissimo perché non se ne può più fare a meno oggi,
però con questo non vuol dire che non si stia facendo niente, le
criticità sono state tutte rilevate, non si possono risolvere in
tre mesi e neanche in sei mesi perché bisogna dotarsi di un
progetto di presenza, perché diversamente i soldi verrebbero spesi
male, non si possono fare delle scelte improvvisate. Occorre un
investimento significativo perché in quella presenza, a mio avviso,
bisogna crederci e bisognerebbe forse cambiare già il titolo della
dicitura perché quello non è un ufficio di rappresentanza come è
stato declinato sino a oggi, dovrebbe essere l'avamposto della
Valle d'Aosta nell'Unione Europea per poter garantire
l'approvvigionamento di fondi ma anche il consolidamento di
relazioni, perché questo è fondamentale, oggi più di prima, e direi
che è uno scenario del quale non possiamo fare a meno. Pertanto non
è che la Regione non stia facendo niente e stia guardando,
aspettava che ci fosse questa considerazione sua; io credo che sia
molto importante quello che lei ha detto, è condivisibile, lo
condividiamo anche noi, solo che il livello del DEFR non prevedeva
una specificazione di dettaglio in questo modo ma dava mandato
comunque al Governo di presidiare l'argomento e di fornire una
risposta adeguata alle aspettative e alle esigenze della Valle
d'Aosta.
Presidente -
Ha chiesto la parola il collega Restano.
Restano (GM)
-
Solo per un chiarimento, mi rivolgo
a lei perché l'ha dichiarato lei, collega Marquis. Lei ha
dichiarato, rispondendo alla collega, che nell'elaborazione del
DEFR un capitolo segue un ordine logico. Vorrei sapere, può
rispondere chiunque, se per tutti i capitoli del DEFR si sia
seguito lo stesso ordine. La logicità di come è scritto corrisponde
a un ordine cronologico degli interventi o a un'organizzazione di
un certo tipo o no? Mi sono spiegato sicuramente male: ha un senso
quello che avete scritto o non ha un senso? Sono stato chiaro?! Ha
un ordine temporale degli interventi o non ce l'ha? E questa sua
risposta è valida per tutti i punti del DEFR?
Presidente -
Non procedete in dialogo tra di voi perché
chi ci segue da fuori non capisce.
Restano (GM) -
Può rispondermi qualunque membro del
Governo; guardate che non è uno scherzo, è la chiave di lettura del
documento perché se è come ha detto lei, ogni cosa è incasellata in
un certo senso e va fatto un determinato ragionamento; se non è
così è scritto liberamente e allora si faranno altri ragionamenti.
È molto semplice.
Presidente -
Ha chiesto la parola il collega
Cognetta.
Cognetta (
VDALIBRA
)
-
Credo che la
domanda fatta dal collega Restano resterà senza risposta, a meno
che qualcuno del Governo non ci voglia rispondere, però mi preme
sottolineare una cosa: è dal 2014 che in questo Consiglio regionale
si parla del fatto che l'Europa è la chiave di volta dello sviluppo
della Valle d'Aosta, per la precisione i fondi europei. È stato
detto tantissime volte che veniva cambiato un modello - all'epoca,
sto parlando - che fino a quel punto era stato "fondi regionali per
sviluppare tutta una serie di questioni" e da quell'anno in avanti
sarebbe dovuto cambiare e bisognava andare più in Europa per
prendere più fondi - che c'erano, a disposizione delle Regioni e di
tutte quante le popolazioni - e portarli in Valle d'Aosta. Sono
passati cinque anni abbondanti, sei quasi, e siamo ancora qua che
ci chiediamo che faccia l'ufficio di Bruxelles. Ora credo che il
problema non sia poi a questo punto, visto che gli attori al
Governo più o meno non sono cambiati, e non sono cambiati! Faccio
un esempio specifico: chi disse questa cosa per primo in
Commissione, almeno a mia memoria - poi magari sbaglio - fu
l'allora Assessore Testolin - oggi Presidente Testolin
ad
interim,
diciamo così - che
raccontò, proprio
sull'agricoltura - che era uno degli elementi piuttosto importanti
del bilancio regionale all'epoca - che bisognava attingere più
fondi dall'Europa; gli venne detto: "ma è chiaro che poi bisogna
avere delle strutture che in qualche modo aiuteranno le aziende,
anche a Bruxelles poi faranno quello che devono fare, cioè lobby,
capire come funziona e così via", ma era un esempio, c'erano molti
altri punti. Io ricordo questo in particolare perché fu uno dei
primi argomenti di discussione rispetto all'Europa, e mi venne
assicurato che presto o tardi sarebbe successo.
Passiamo un po' oltre: Assessore Perron, Assessore al bilancio
lo diventa un po' più avanti, stesso discorso in Commissione: lui,
come un mantra, ci raccontava che in Europa bisognava andare di più
e prendere più fondi, ovviamente non è successo nulla. Siamo
arrivati all'eccesso opposto che, per quanto riguarda le FSE,
abbiamo avuto addirittura uno svincolo dei fondi che abbiamo dovuto
restituire; poi mi sembra che abbiamo risolto in qualche maniera,
però, comunque sia, di sicuro non stiamo lavorando in modo
organico.
Se poi ci aggiungiamo l'ultimo pezzo che ci ha raccontato il
collega Marquis, ovvero: "avremmo scritto però non è che c'era una
sequenza logica, abbiamo messo qualcosa ma non si capisce bene",
allora forse i problemi politici che dovremmo affrontare in maniera
tale da risolvere effettivamente i problemi - soprattutto quando
poi spendiamo per avere una sede - forse io credo che dovremmo
porceli come problemi. Chiunque poi passa al Governo, mentre invece
non si fa assolutamente nulla.
Questa è una buona occasione per dire: forse è il caso che ci
tiriamo su le maniche e cominciamo a lavorare seriamente, ammesso
che poi questo governo duri ancora un po' perché poi stiamo
discutendo di un documento di un governo che dice nella sezione III
articolo 1: l'attuazione del programma di governo nelle pagine che
seguono i punti del programma di governo presentato dalla Giunta
regionale all'atto del suo insediamento il 10 dicembre 218 in
coerenza con i punti d'interesse presentati dal Consiglio regionale
nella seduta del 2 luglio 2019 è stata tradotta in azioni
concrete.
Io non so se questo che approvate adesso poi verrà tradotto in
azioni concrete, ho dei dubbi, perché, se non ci chiariamo su
questo punto, stiamo approvando un documento che chi verrà poi a
fare azioni concrete più avanti lo può prendere, mettere anche
questo qui in una scatola, diciamo, e farne un altro. Un po'
surreale questa situazione, quindi per questo magari andava
chiarito se c'era da andare avanti o se non c'era da andare avanti,
magari evitavamo queste discussioni.
Presidente
-
Ha chiesto la parola la Presidente
Rini nello spazio di dichiarazioni di voto.
Rini (PNV-AC-FV) -
Uso anche lo spazio di dichiarazione
di voto perché questo è un tema per me fondamentale e quindi ancora
due suggestioni in seguito a questo dibattito. Quattro anni fa ho
avuto l'onore di essere delegata proprio nel comitato dove si
decidono anche i progetti Alcotra. In quella sede - proprio per
sottolineare quanto sia importante, perché giustamente il collega
Cognetta ricordava spesso la chiave di volta: è la vera chiave di
volta - mi ricordo che in quell'anno abbiamo fatto davvero la
differenza, ma non prendo nessun merito che non ho perché, devo
ammetterlo, in quella sede fu determinante la collaborazione e
l'asse che avevamo allora con le Regioni limitrofe, in particolare
con la Liguria, con l'allora Assessore Edoardo Rixi, che ci aiutò
molto in questo, facemmo una grande sinergia tra le due Regioni,
quindi saper fare rete sul territorio in questi organismi, anche
con le Regioni limitrofe, mettere sul piano gli interessi della
nostra Regione; mi ricordo quella riunione così produttiva a
Chamonix, che cambiò davvero le sorti di tanti progetti sul nostro
territorio.
Non devono essere parole morte o lasciate al vento, per questo
credo che sia fondamentale inserire questo emendamento in un
documento che non è cogente ma che è un documento d'indirizzo, e
quindi diventa ancora più importante, credo che davvero possa
essere un segnale forte a cui però devono seguire azioni di questo
tipo.
Parlava prima giustamente la collega Spelgatti dell'azione di
lobby che si deve fare a questi livelli altrimenti davvero diventa
difficile raggiungere i risultati.
Io tengo davvero tanto a questo settore, quando s'investe in
questo - è stato così in passato, come diceva prima il collega
Cognetta - credo che si stia lavorando in questa direzione, quindi
credo che possa essere davvero ancora più utile inserire
all'interno del documento l'emendamento proposto.
Presidente -
La parola all'assessore Bertschy.
Bertschy (AV) -
Semplicemente, senza entrare nel merito,
è una questione d'impostazione dei documenti; riguardo a tutto
quello che è stato detto, vorrei solo difendere l'operato dei
dirigenti e di tutte le strutture, quello che stanno facendo da
tanti anni e il lavoro che stanno facendo ancora adesso. Il
programma sull'utilizzo dei fondi europei è un programma che
funziona, ci stanno lavorando, stiamo dando degli indirizzi, nei
settori operano persone preparate con le loro competenze e i
risultati sono sotto gli occhi di tutti. Il fatto che il fondo
sociale abbia avuto dei problemi è il problema di un programma come
quello di tanti programmi in Italia e in Europa; l'abbiamo
recuperato a fine anno, ma vi posso garantire che il programma 1427
è stato un programma importante e con tante azioni che hanno dato
risposta al territorio, però ognuno ha il suo modo di rappresentare
le questioni.
Per quanto riguarda invece il futuro, il capitolo 35 "politiche
regionali di sviluppo2021-27", prevede la formazione del quadro
strategico regionale: nel quadro strategico regionale c'è la bozza,
ci sono i tavoli di cooperazione, che sono attivi da un anno,
all'interno di questo tavolo ci sono le azioni, l'organizzazione,
c'è il sistema di lavorare per il 2021-27 che prende in carico
anche tante delle cose che sono state dette.
Io non so se è il caso di stare come sempre a dire cosa sia
giusto e cosa sia sbagliato, dico che l'attività amministrativa che
abbiamo ereditato non aveva piani di rafforzamento del personale a
Bruxelles; nel piano che abbiamo approvato quest'estate l'abbiamo
previsto. Su Bruxelles ci sono tante scelte diverse, ci sono delle
Regioni che hanno disinvestito, venduto le società, venduto gli
immobili e affittato i servizi, perché per alcune Regioni questa è
stata l'impostazione: non è fondamentale la presenza fisica quanto
l'organizzazione con i territori e con le sedi di servizi.
Quindi sarà il Governo che arriverà che dovrà fare delle scelte.
Quello che invece è importante è evitare... quello che abbiamo
cercato di prendere in carico in questo anno di lavoro: l'utilizzo
della sede oppure la valutazione dell'utilizzo della sede con altri
servizi e con altre associazioni che possono utilizzarla con noi.
C'è una sola persona che lavora a Bruxelles, c'era prima, c'era
nell'impostazione del bilancio che abbiamo ereditato; in questa
nuova impostazione, per il 2021 sono previste delle assunzioni ma
non è tanto il funzionario da solo che può fare la differenza ma è
l'attività dei dirigenti e sapete che c'è un dirigente che è quello
della cooperazione territoriale che ha una doppia funzione:
cooperazione territoriale e ufficio di Bruxelles. Quindi bisognerà
probabilmente fare delle scelte anche al riguardo, sapendo che se
s'investe in una direzione si scoprono altri servizi quantomeno
nella situazione attuale.
Dico, semplicemente per rassicurare, anche a tutela delle
persone che lavorano sui programmi, che le cose stanno funzionando,
tutto può essere migliorabile, tutto può essere fatto meglio ma
portiamo a casa tanti progetti. Noi facciamo difficoltà a spendere
che è diverso, ma di progetti ce ne sono tanti, forse anche troppi,
bisogna dirigere meglio l'impostazione e forse andare più su grandi
aree tematiche. La difficoltà è quella che rappresentava stamattina
la collega Russo: cercare di far formazioni in tutti i servizi,
costruire lo sportello; abbiamo proposto gli enti locali per i
servizi, però non è che se non si declina ogni azione nel DEFR
questo voglia dire una mancanza.
Ripeto, il primo quadro strategico parla di progetti, parla di
organizzazione e può essere migliorato perché i tavoli di
cooperazione attivati portano il loro interesse.
Quindi semplicemente per dire che non siamo assenti, magari
nella formazione del vostro DEFR è più precisa l'indicazione, noi
abbiamo scelto un'impostazione diversa, rappresentando di più
quello che si sta facendo sui programmi rispetto alla declinazione
puntuale sulle azioni.
Presidente -
Siamo in discussione generale, ha chiesto la
parola il presidente Testolin.
Testolin (UV) -
Solo per una precisazione - ma per dare
anche modo di fare delle valutazioni che siano corrette a 360 gradi
- prendo la parola in quanto chiamato in causa dal collega
Cognetta. Ci sono dei passaggi nei fondi europei, e nel PSR in
particolare, che vengono declinati a livello nazionale sulla base
delle risorse che l'Unione Europea dà a uno Stato piuttosto che a
un altro. All'interno di questa declinazione ci sono le
ripartizioni sui vari territori regionali in funzione di tutta una
serie di parametri che vengono discussi e ai quali tavoli abbiamo
partecipato a suo tempo per avere i 127 milioni complessivi - più o
meno, vado a memoria - del PSR del settennio trascorso.
In aggiunta a questo, anche tramite le strutture dell'allora
Assessorato all'agricoltura e risorse naturali ci si era attivati
con delle iniziative a valere - come diceva la collega Rini prima -
soprattutto sui fondi transfrontalieri che sono quelli di più
"semplice" accesso e nel periodo delle prime
call
, delle
prime chiamate, in funzione della partenza della nuova
programmazione europea 2014-2020, i benefici sono arrivati solo
sull'Assessorato all'agricoltura nelle prime due call su quattro
progetti: il castello di Saint-Pierre, che è tuttora in definizione
e al quale abbiamo portato circa 1 milione e 700 mila euro; un
altro progetto sui Giardini Alpini che si sta andando a chiudere;
la Route des vignobles alpins che in collaborazione con la Regione
Piemonte ha visto lo sviluppo di attività di valorizzazione dei
percorsi enologici sul territorio regionale e mettendo in rete
tutta una serie di altre situazioni già esistenti e già elaborate
dai Comuni e quant'altro; delle collaborazioni, ad esempio mi viene
in mente "Famille à la montagne" del Comune di Morgex, dove la
Regione poteva contribuire.
Questo per dire che nel tempo si può e ci si deve affinare ma ci
sono delle strutture che sicuramente si sono sempre attivate in
questo senso e l'attuale gestione dei fondi europei, dove si è
voluto comunque andare a investire anche a livello di personale, è
una gestione che tende a migliorare i rapporti tra la gestione
burocratico-amministrativa dell'Assessorato e anche a cercare di
migliorare le potenzialità all'interno di ogni Assessorato, per
sviluppare e per poter progredire i progetti che molte volte, come
diceva benissimo l'Assessore Bertschy, vengono vinti perché siamo
in grado di fare delle proposte assolutamente interessanti, ma poi
devono venire gestiti e, per una regione come la nostra,
effettivamente - anche a livello di numeri e di opportunità di
concentrazione su una tematica molto complessa come quella dei
fondi europei - diventa più difficile rispetto ad altre realtà,
dove magari i confronti o le opportunità di crescita sono maggiori.
Però l'attenzione è sicuramente aumentata nel tempo, i buoni
risultati sia sul PSR sia sugli altri fondi strutturali, che si
sono rimessi in carreggiata durante quest'anno, ne sono una buona
dimostrazione e questo è stato il punto di partenza per la
redazione del DEFR e delle iniziative che potranno
démarrer
dal 2021 in avanti.
Presidente -
Altri interventi? In assenza di altre
richieste, apriamo le votazioni per l'oggetto in questione,
l'emendamento 7 di Lega, Mouv', Gruppo Misto, Vdalibre. La
votazione è aperta. La votazione è chiusa.
Presenti: 34
Votanti: 12
Favorevoli: 12
Astenuti: 22 (Baccega, Barocco, Bertschy, Certan Chatrian,
Daudry, Farcoz, Favre, Lavevaz, Marquis, Marzi, Minelli, Morelli,
Mossa, Nasso, Nogara, Peinetti, Pulz, Russo, Testolin, Trione e
Vesan).
Il Consiglio non approva.
Passiamo all'emendamento 8 di Lega, Mouv', Gruppo Misto e
Vdalibra. Ha chiesto la parola il collega Aggravi.
Aggravi (LEGA VDA)
-
L'emendamento 8 va a
introdurre quella che noi riteniamo essere una priorità, che è la
riforma dell'Amministrazione regionale. Noi avremo modo di parlare
successivamente, nella trattazione della legge di stabilità, di
alcuni emendamenti presentati dal Governo che riguardano appunto
l'Amministrazione regionale.
Noi crediamo che prima di procedere a qualsiasi tipo di riforma
ci debbano essere due obiettivi di base: sicuramente riformare la
legge 22, che è il corpus normativo e che definisce oggi la
struttura, le deleghe e le competenze, ma soprattutto un discorso
di dimensionamento. Abbiamo criticato in sede di Commissione
l'approccio che ci era stato presentato a suo tempo dal fu
Presidente soprattutto riguardo al fatto che - l'ho già detto anche
ieri in un passaggio durante la relazione appunto a tutti i
documenti di bilancio - noi non possiamo limitarci al dire "Tanto
avevamo e il tanto dobbiamo avere", c'è la necessità di fare una
valutazione complessiva del dimensionamento, dei carichi di lavoro,
delle funzioni degli enti e a vario titolo anche al di fuori della
semplice macchina amministrativa, ma di tutto il sistema degli enti
strumentali e delle partecipate. È sicuramente un grande lavoro ma
è utile perché altrimenti noi ricadiamo nella solita trappola della
spesa e quindi finiamo semplicemente per sostituire, perché come
sappiamo tra quota 100, ci viene sempre detto, pensionamenti e
fabbisogni, abbiamo di fronte a noi un percorso di assunzioni o
comunque di sostituzioni di collaboratori che ovviamente terminano
la loro corsa.
Crediamo nel ruolo fondante, l'abbiamo introdotto quando eravamo
al Governo con la Giunta Spelgatti, del controllo di audit - o di
audit se la vogliamo dire seguendo la designazione latina -
crediamo al contempo nella valorizzazione delle risorse dei
dipendenti pubblici, vorremmo creare una École valdôtaine de
l'Administration sulla base della Trentino School of Management,
che sia funzionale a dare una formazione forte non soltanto a chi
fa parte dell'Amministrazione regionale, ma anche agli
amministratori e soprattutto a tutto il sistema degli enti locali,
perché nel suo complesso la macchina pubblica deve anche
coinvolgere direttamente gli enti locali.
Per quanto riguarda le società partecipate, la nostra azione di
governo cercò - in vista del piano di razionalizzazione dell'anno
2018 - di portare alcuni importanti interventi di ristrutturazione
e di revisione del sistema complessivo, non voglio citare perché la
cito sempre, Valle d'Aoste Structure, su cui avevamo avviato un
processo di valutazione e di razionalizzazione per rispondere a una
necessità che erano appunto i rilievi della Corte dei Conti, un
percorso molto lungo ma che comunque porterà sicuramente i suoi
frutti anche se a oggi abbiamo qualche approfondimento necessario
che deve essere fatto; e sicuramente una necessità: riformare la
disciplina della nomina dei rappresentanti regionali in seno alle
società partecipate, che deve maggiormente tener conto delle
competenze e soprattutto della necessità di non avere dei nominati
tout court ma dei soggetti che possano portare un valore aggiunto
nella gestione del sistema delle nostre partecipate, perché,
comunque sia, il peso che queste hanno sull'intera comunità
valdostana e sull'economia valdostana è molto significativo.
Presidente -
Grazie per la presentazione, collega
Aggravi. Siamo in discussione generale. Qualcuno chiede
d'intervenire? Da parte del Governo? In assenza di richieste,
poniamo in votazione l'emendamento. La votazione è aperta. La
votazione è chiusa.
Presenti: 33
Votanti: 11
Favorevoli: 11
Astenuti: 22 (Baccega, Barocco, Bertin, Bertschy, Certan
Chatrian, Farcoz, Favre, Lavevaz, Marquis, Marzi, Minelli, Morelli,
Mossa, Nasso, Nogara, Peinetti, Pulz, Rini, Russo, Testolin e
Trione).
Il Consiglio non approva.
Passiamo all'emendamento 9 di Lega, Mouv', Gruppo Misto,
Vdalibra. Ha chiesto la parola il collega Cognetta.
Cognetta (
VDALIBRA
)
-
In questo caso
parliamo di quello che abbiamo indirizzato nel nostro documento
rispetto allo sviluppo economico. Ora siamo tutti a conoscenza
delle all'interno del tessuto imprenditoriale e in particolare a
una situazione depressiva del nostro mercato, che ormai va avanti
già dal 2008 e che soprattutto non trova nessun momento di ripresa
fattuale. Noi pensiamo che dovremmo fare una serie di azioni che
abbiamo declinato in quest'emendamento e che potrebbero in qualche
modo cercare d'invertire la tendenza e riuscire a far migliorare il
ciclo economico che c'è all'interno della nostra regione. Una prima
proposta è una riforma del modello degli investimenti di sostegno
alle imprese che oggi verte sulla Legge regionale 8 del 2016,
ovvero "Disposizioni in materia di promozione degli investimenti",
e in questo caso bisognerebbe definire una nuova politica di
promozione e insediamento votata alla semplificazione, soprattutto
s'intende semplificazione dei processi autorizzativi e di tutto
quello che riguarda il sostegno - se si vuole fare, da un punto di
vista consulenziale e imprenditoriale - che dovrebbe essere dato
alle aziende per l'avvio e soprattutto anche per il prosieguo
dell'attività, perché il grosso problema, oltre all'avvio, è la
mortalità che c'è nei primi tre anni della maggior parte delle
aziende che nascono. Altra cosa importante sarebbe l'approvazione
entro tre mesi da questo documento di una legge, di una disciplina,
sulle modalità di finanziamento di concessioni di opere pubbliche;
abbiamo già fatto una proposta in tal senso, ovvero aprire la
nostra mentalità al fatto che anche i privati possano intervenire
all'interno del sistema rispetto alle infrastrutture di cui ha
bisogno il nostro territorio. Altra cosa sarebbe cambiare e
migliorare quello che attualmente fa Finaosta e in particolare la
creazione di un fondo di Venture Capital ovvero un fondo di
capitale di rischio per riuscire in qualche modo a dare un sostegno
a quelle aziende che si occupano d'innovazione e di ricerca ma che,
proprio per queste caratteristiche, hanno un fattore di rischio
molto più importante. Quindi bisognerebbe, secondo noi, destinare
dei fondi a questo, aiutando questa possibilità di rischio, perché
in alcuni casi, e a volte lo abbiamo visto succedere in altre parti
del mondo, ci sono aziende che, nonostante questo rischio, possono
in qualche modo riuscire a portare poi dei grandissimi risultati.
Si è parlato spessissimo, ma non abbiamo visto grandissimi
risultati, dell'aggregazione delle aziende piccole, dovrebbe essere
invece una cosa che andrebbe in qualche modo spinta perché noi
abbiamo una realtà talmente frammentata che non riesce a far
decollare le aziende in maniera fattiva, quindi è troppo soggetta
alle piccole variazioni di mercato. Le aziende più grandi, più
strutturate, invece soffrono meno di questo fatto, quindi bisogna
assolutamente spingere sull'aggregazione di aziende più piccole,
per favorire aggregazioni vere e proprie o aggregazioni giuridiche
o di altro tipo, o sviluppo di reti d'impresa e cose di questo
tipo, perché il sistema può sicuramente crescere se gli elementi
che lo compongono diventano più grandi. Abbiamo poi proposto la
possibilità di mettere insediamenti rispetto ai centri di ricerca e
ai parchi tecnologici ma va fatto in maniera più fattiva e poi
andrebbe fatta una riforma che in parte è stata fatta, ma non è
ancora giunta a compimento, per attualizzare i fabbisogni
occupazionali. C'è un grossissimo scollamento tra quello che viene
richiesto dal mercato e quello che esce dalle nostre scuole. Questo
è un grossissimo problema. Non ci sono professionalità adeguate e
dobbiamo in qualche modo mettere mano a questa cosa per risolvere i
problemi occupazionali, siano essi rivolti a persone che hanno
appena terminato il ciclo di studi ma soprattutto a chi è a casa e
non riesce a trovare occupazione, in quanto non si incontrano
domande e offerte.
Poi una cosa sostanziale che in qualche modo si è cercato di
fare accorpando l'Assessorato su diversi settori quali
l'agricoltura, l'artigianato e il turismo ma bisognerebbe in
qualche modo superare il gap riferito alla promozione, perché il
nostro tallone d'Achille continua a essere la promozione del
sistema Valle d'Aosta nel suo complesso. Ne abbiamo parlato ma non
è ancora stato fatto nulla di fattivo. Quindi noi insistiamo ancora
su questo punto, perché sicuramente migliorando la
commercializzazione e la promozione dei nostri prodotti, tutto
questo può aiutare a migliorare e a sviluppare economicamente la
nostra regione.
Dalle ore 18:35 assume la Presidenza la presidente
Rini.
Rini (Presidente)
-
Altre richieste d'intervento?
La parola all'assessore Bertschy.
Bertschy (AV) -
Anche su questo tema credo che tutti gli
spunti possano essere raccolti, interessanti e corretti. Di alcuni,
portati dalle associazioni di categoria e da tutti gli enti,
soprattutto mi sembra giusto dire che sono già stati oggetto del
lavoro all'interno di tutti i tavoli avviati sul piano delle
politiche del lavoro, mi riferisco, per esempio, allo scollamento
tra il sistema d'istruzione e di formazione e l'esigenza del mondo
del lavoro, in particolare in quei campi dove ci sono le imprese
che hanno seguito l'evoluzione del mercato.
È un problema Italia è un problema Europa. Alcune regioni
europee, alcune nazioni europee sono riuscite a lavorare più
intensamente in questa direzione, da noi questo è sicuramente un
tema sul quale insistere. Riguardo al piano delle politiche del
lavoro, proprio ieri in questo senso si sono raccolte le ultime
esigenze; poi ripeto, su alcuni argomenti si tornerà, come si
diceva giustamente del turismo, della promozione, ci sono i disegni
di legge depositati, ci sono tutta una serie di attività che
l'attuale crisi politica non permette di affrontare ma che sono sul
tavolo di lavoro di tutti i gruppi.
Io tengo a dire è che il nostro dato sulla disoccupazione del
terzo trimestre 2019 è del 6,5%. Il dato Italia è 10%, il dato
nord-ovest è 7,3%, il dato nord-est è sicuramente migliore, il dato
della Liguria è 9,8%. Sicuramente in Valle d'Aosta c'è bisogno di
fare meglio e probabilmente di far crescere ancora di più la
qualità della nostra occupazione. Il dato della disoccupazione è
però un dato in crescente diminuzione da alcuni anni, quindi alcune
politiche sicuramente hanno dato i risultati e bisognerà fare
ancora di più in questo senso. Certamente siamo distanti dagli anni
2007 dove il nostro dato sulla disoccupazione era del 3%. Io quello
che posso dire è che stato importante, credo da parte di tutti gli
Assessorati, raccogliere le esigenze e in alcuni casi i gridi
d'allarme che le imprese, piuttosto che gli altri soggetti, hanno
portato e in questo senso, una volta approvata definitivamente la
strategia sul piano delle politiche del lavoro, questa potrà avere
un'azione trasversale sull'azione di tutto il Governo regionale,
sull'azione di tutti gli Assessorati, in modo da poter incidere
seguendo anche le indicazioni pervenute; in questa direzione si sta
lavorando ed è corretto che sui temi di lavoro ci sia la massima
attenzione, perché sappiamo quanto importanza hanno.
In una recente visita in un'importante azienda della bassa
valle, a Pont-Saint-Martin nella precisione, da parte dell'impresa
ci è stato richiesto - cosa che abbiamo colto e che ci ha fatto
piacere -di costruire un documento per dare dimostrazione di tutto
quello che oggi la Regione dà in disponibilità alle imprese per far
crescere la propria azienda, dagli investimenti sull'innovazione
alle azioni di formazione. Perché ci è stato richiesto? Perché per
agganciare nuovi mercati questo potenziale e questo patrimonio che
viene dato in dotazione - che comunque può essere arricchito e
migliorato - è importante che sia presentato sul tavolo del lavoro
del mercato ed è un lavoro che insieme all'Assessore Testolin avrei
voluto mettere in campo, però ci ha fatto piacere raccogliere
quell'osservazione in questo caso positiva.
Presidente -
La parola al collega Cognetta per
dichiarazione di voto.
Cognetta (
VDALIBRA
) -
Ho ascoltato con
attenzione l'intervento dell'assessore Bertschy e devo dire un paio
di cose. Ovviamente sostengo l'emendamento e penso che lo
sosterranno anche gli altri firmatari, però, vede, Assessore, la
questione dell'attrattività della nostra regione rispetto alle
aziende è una questione annosa. Abbiamo dei grossi problemi di
gestione di VDA Structure, e quella è una cosa che sappiamo,
abbiamo dei grossi problemi di trasporto, e anche quello lo
sappiamo, perché un altro problema grosso è quello, un altro
problema altrettanto grande sono le infrastrutture digitali che
spesso non abbiamo, e questo crea un altro problema allo sviluppo e
all'insediamento di nuove imprese, poi non abbiamo la formazione
adeguata in loco, quindi ci mancano i professionisti, e questo è un
altro problema sempre per l'insediamento di nuove imprese e via
discorrendo.
Quindi non do nessuna colpa a lei direttamente ma nel
complessivo. In questi anni anche su questo non si è fatto nulla
perché vede, mentre è positivo l'esempio che fa lei, e cioè fate un
documento di promozione di quello che abbiamo, ed è una cosa anche
questa che è stata affrontata negli anni, - c'era l'assessore
Donzel all'epoca che doveva in qualche modo promuovere questa cosa
-, siamo sempre a parlare delle stesse cose ma alla fine non si
fanno.
Io non so se è una volontà o poca volontà politica o se abbiamo
degli uffici che non sono all'altezza, questo non lo so, dovrei
fare l'Assessore anch'io per capire esattamente qual è il problema,
perché, davvero, adesso sembra una battuta detta così però capisce
che in quel sistema lì dove siete voi che è diverso dal sistema nel
quale siamo noi perché noi siamo in Consiglio, voi siete il
Governo, se passano gli Assessori ma i problemi restano gli stessi
mi comincia a venire un dubbio. Me la devo fare come domanda. Se
magari il nostro sistema non dà le risposte, forse dobbiamo
cambiare sistema. Anziché concentrarci sul fatto che dobbiamo
trovare una soluzione a quel problema, forse dobbiamo dire: non
abbiamo gli strumenti per trovare la soluzione, va cambiato lo
strumento, perché sennò non si capisce, mi segue, Assessore? Perché
è questo il problema. Perché io ogni tanto, e lei lo sa, mi
innervosisco un po' contro certi dirigenti? Perché un po' ci sta,
capisce? Uno quando gli dà un lavoro da fare e poi arriva e non ti
dà una risposta o te la dà così o non arriva al dunque, forse
dobbiamo mettere mano, come abbiamo detto tante altre volte, alla
riorganizzazione del sistema nel suo complesso e - oltre ai
politici che non vanno e che se ne devono andare - magari forse
anche qualche dirigente dipendente che non va se ne deve andare,
perché sennò questa macchina non funzionerà mai! Allora forse ce lo
dovremmo dire anche tra di noi, ma non sto scaricando la colpa, sto
cercando semplicemente di mettere insieme i pezzi. Se il sistema
non funziona, e io sono soltanto un ingranaggio piccolo così e ce
ne è uno grosso così che non va, forse dobbiamo cambiare quello
grosso così, altrimenti è inutile che ci giriamo intorno! Va
riformato il sistema e lo abbiamo già detto, come si è accennato in
altri punti per la questione degli enti locali: stesso problema e
il bilancio soffre di questo, di avere una macchina che non si
muove e che brucia semplicemente i soldi; rendiamola più
efficiente, probabilmente avremo tanti problemi in meno e forse
anche le aziende verrebbero più volentieri in Valle d'Aosta, perché
se ogni volta che un'azienda arriva deve cominciare a fare il giro
delle duecento chiese che ci sono per cercare di avere uno straccio
di risposta, vuoi per insediarsi o per avere un capannone o cose
del genere, è forse il caso che cambiamo sistema perché sennò chi
verrà mai qua?
Presidente -
La parola al presidente Testolin.
Testolin (UV)
-
Solo per fare due riflessioni, per
cercare di tracciare anche quello che di buono c'è, sia nelle
parole espresse dall'emendamento, sia all'interno di strutture che
in qualche modo sono dei punti di riferimento per le aziende nuove,
dato ne è che il numero di
start up
per le realtà valdostane
è comunque un numero interessante che può essere implementato con
tutta una serie d'iniziative in itinere che ci hanno permesso di
colloquiare anche con territori fuori regione dove molte delle
criticità esplicitate in queste discussioni sono le stesse, ad
esempio sulla reperibilità di tutta una serie di persone formate in
un certo modo, tanto è vero che recentemente, proprio per la
partecipazione a un bando in itinere, delle aziende avranno bisogno
di assumere un numero interessante di dipendenti, ma non è che non
li trovano solo in Valle d'Aosta, non li trovano neanche nel resto
d'Italia. Quindi, come diceva il collega Bertschy, le iniziative
che si cercano di mettere in itinere a favore di esigenze
specifiche delle realtà già operative in Valle d'Aosta o comunque
che possano permettere di attrarre nuove aziende che di queste
professionalità ne hanno bisogno, è un processo che si è cercato di
avviare ma evidentemente ci va del tempo per strutturarlo e per
trovare la materia prima sulla quale lavorare. Ci sono delle
istanze condivisibili e corrette, quelle sulla revisione della
Legge 8: è un processo che è stato avviato per quello che possono
essere anche le possibilità operative da mettere in campo, ci sono
delle risorse destinate alle aziende, soprattutto nel campo
dell'innovazione e della ricerca, che sono estremamente
interessanti a livello nazionale perché - tolte alcune realtà del
Sud Italia dove ci sono forti risorse che attraggono e sono nate e
sono ancora finanziate per creare dei meccanismi virtuosi di
attrattività delle aziende - in Valle d'Aosta sono ancora molto
presenti sia nella fase iniziale di attrattività sia poi in quella
di continuità di sostegno e di accompagnamento, soprattutto nella
prima fase. Gli altri aspetti a mio avviso interessanti e comunque
declinati e in itinere sono la ricerca di trovare delle opportunità
di legare le piccole imprese che evidentemente hanno una capacità
di trasformazione o di elasticità e di adattamento al mercato molto
più snella rispetto ad altri settori, ad altre aziende magari più
grosse, di abbinarle e di farle diventare delle aziende satelliti
di realtà più importanti che sono presenti e che hanno bisogno
magari d'innovazione e di ricerca e di qualcuno che possa
supportarle in quest'attività, magari creando, come diceva lei,
delle reti che possano valorizzare il piccolo all'interno di un
contesto più grande. Quindi ci sono delle suggestioni che
assolutamente sono state raccolte anche dal nostro DEFR e che
coincidono con questo percorso che non è sempre così semplice da
portare avanti.
Presidente -
La parola al collega Aggravi.
Aggravi (LEGA VDA) -
Soltanto per aggiungere e
sottolineare due aspetti. Anche a fronte delle suggestioni nate da
questo dibattito, ritengo che ci siano nella nostra proposta tre
ambiti particolarmente importanti: il primo riguarda, e lo voglio
ricordare, purtroppo la legislatura sta andando come sta andando ma
abbiamo presentato una proposta di legge per il coinvolgimento
maggiore dei privati; ci sono degli investimenti che non sono stati
fatti o che non si riescono più a fare proprio anche per il livello
di complessità e di risorse che devono essere messe in campo. Penso
anche, e qui già anticipo un annoso problema che è quello
sicuramente del collegamento degli impianti a fune, o comunque dei
grossi investimenti, visto che abbiamo parlato di trasporti, forse
bisogna valutare di avere un coinvolgimento di partner privati -
poi sicuramente, come è emerso dal rapido parere arrivato dal CPEL,
ci possono essere delle problematiche, però abbiamo già delle
problematiche in situazioni che di solito dovrebbero essere più
rapide - io penso che questo possa essere il futuro perché se la
dimensione del bilancio regionale resta quella che è e gli
investimenti sono ingenti, rischiamo di non farli e di perdere dei
treni, visto che parlavo di trasporti, abbastanza importanti. Noi
abbiamo anche lanciato l'idea di un fondo di Venture Capital che
sicuramente è qualcosa di complesso da attuare ma che forse può
dare più risultati di fondi per la gestione del patrimonio
regionale, ma ci torneremo poi quando parleremo dell'emendamento ad
hoc, anche per dare a Finaosta un ruolo più legato alle imprese.
Abbiamo pensato a questo visto che anche dalle audizioni in sede di
II Commissione è emersa la necessità di una Finaosta più legata e
più forte nella sua presenza a supporto del settore
imprenditoriale, o meglio, produttivo perché adesso dobbiamo
svangare vecchie terminologie che fanno parte del passato e
dobbiamo parlare di attività produttive non soltanto legate
all'industria tout court come la conosciamo.
Un aspetto va sicuramente potenziato: il Presidente citava degli
aiuti o comunque delle forme per internazionalizzazione e
innovazione tecnologica, ma abbiamo un grosso problema in Valle
d'Aosta: la notizia uscita della Chambre che sta comunque
registrando una diminuzione del numero d'imprese non è per forza
negativa, ma spesso noi crediamo che l'aggregazione di realtà
imprenditoriali piccole tra di loro debba essere anche supportato e
aiutato, si può pensare in particolare al settore agroalimentare:
le realtà piccole sicuramente danno un'ottima qualità dei prodotti
ma se riescono a essere un po' più grandi e soprattutto a
strutturarsi per quanto riguarda distribuzione e livello
produttivo, sicuramente questo fa sì che possano essere più
competitive, più aperte al mercato e forse un po' meno alla ricerca
di aiuti tout court, dando forza e volano a un settore che sta
prendendo sempre più piede, che è quello del benessere e della
produzione di prodotti di qualità legati all'agricoltura
biologica.
Presidente -
Altri? Se non ci sono altre richieste, metto
in votazione l'emendamento numero 9. La votazione è aperta. La
votazione è chiusa.
Presenti: 35
Votanti: 12
Favorevoli: 12
Astenuti 23 (Baccega, Barocco, Bertin, Bertschy, Certan
Chatrian, Daudry, Farcoz, Favre, Lavevaz, Marquis, Marzi, Minelli,
Morelli, Mossa, Nasso, Nogara, Peinetti, Pulz, Russo, Testolin,
Trione e Vesan).
Il Consiglio non approva.
Passiamo all'emendamento numero 2 della II Commissione, lo diamo
per illustrato. Vuole intervenire il Presidente di Commissione? Lo
diamo per illustrato. Possiamo mettere in votazione? Ha chiesto la
parola il collega Manfrin.
Manfrin (LEGA VDA)
-
Quest'emendamento - le chiedo
solo conferma per non sbagliare, visti i pasticci - è quello
relativo al fattore famiglia? Avuta conferma vado a presentare la
posizione del Gruppo: ovviamente è la solita
captatio
benevolentiae
, visto che abbiamo parlato di marchette usiamo un
po' di latino, ma il risultato è poi sempre quello, e questa è la
classica e straordinaria operazione in puro stile dell'assessore
Baccega che, come sempre, come aveva già fatto in occasione della
fibromialgia, prende un provvedimento, lo mette in maniera
generica, non vengono stanziati dei soldi, lo butta lì, però domani
- ve lo assicuro - ci saranno i titoli di giornale in cui si
scriverà: "Abbiamo approvato il fattore famiglia". È giusto fare un
po' di chiarezza: niente di più falso! Quest'emendamento infatti
arriva in fretta e furia, in maniera trafelata, buttato sul tavolo
della Commissione all'ultimo momento utile, quando in realtà il
DEFR era già stato presentato a ottobre, e chiaramente è stato
messo non tanto perché si vuole aiutare il fattore famiglia, perché
non è così, è stato buttato lì semplicemente con una frasetta, vi
invito davvero a leggerla: se voi credete che mettere una frase
significhi realizzare il fattore famiglia, siete assolutamente
fuori strada! In questo caso ci vengono in aiuto le tabelle
contenute all'interno del DEFR, quindi arriva questo emendamento
buttato lì, si parla di politiche sociali peraltro in questo DEFR
in un paragrafo, questa è la cosa straordinaria, in tutto il DEFR
dedicato alle politiche sociali, e questo emendamento viene
collegato a cosa? A questa tabella dove c'è scritto in maniera
generica, la cosa è divertentissima, "applicare il fattore
famiglia. Risultati attesi: promuovere maggiore attenzione alla
famiglia".
Grazie, grazie per la straordinaria chiarezza dell'operazione
che volete realizzare. Quali sono le attività svolte o avviate?
Approfondimento sull'applicazione del fattore famiglia su misure
regionali, bon de chauffage, contributi a collegi e convitti.
Quindi avete applicato al fattore famiglia il bon de chauffage?
Mi devo essere perso un passaggio perché a me non risulta, però qua
risulta che lo avete già fatto o lo state facendo. Quindi o avete
rimesso il bon de chauffage, e magari ne discuteremo, oppure
qualche passaggio ce lo siamo perso e all'interno di questo DEFR in
queste tabelle avete scritto una sonora sciocchezza. Quali sono le
attività che prevedete per applicare questo fattore famiglia? C'è
nella tabella "attività previste", lo leggiamo: "Attivare una
convenzione con la società che gestisce il programma informatico".
Questa, secondo voi, è la realizzazione del fattore famiglia. Mi
dispiace, noi a fronte di questa presa in giro non ci stiamo, siamo
e rimaniamo favorevoli al fattore famiglia, siamo e rimaniamo
favorevoli alla promozione e all'aiuto della famiglia, e in
particolar modo della famiglia con figli, in particolar modo alla
famiglia numerosa con tanti figli, ma questo non è un aiuto alle
famiglie, è semplicemente una presa in giro. Per questo motivo il
nostro Gruppo si asterrà.
Presidente
- Altri? La parola alla collega Russo.
Russo (M5S)
-
Volevo anch'io dire due cose sul
fattore famiglia, perché è un elemento importantissimo, nel senso
che se il fattore famiglia che vogliamo introdurre nella nostra
regione è quello che penso io, cioè un indicatore socio-economico
che definisce i piani tariffari di accesso ai servizi
socio-sanitari regionali adeguati alla condizione socio-economica
della famiglia e va quindi verso un uso equo delle risorse
pubbliche, è una grandissima risorsa per la nostra regione, vuol
dire che per una volta la valutazione per arrivare ai servizi non è
fatta solo sull'Isee ma su altri indicatori. È chiaro che il
fattore famiglia, mi scusi Assessore, doveva essere forse declinato
un po' meglio - come avevo detto in Commissione e come ha detto
anche il mio collega Manfrin - era necessario che fosse vista un
po' meglio la tabella. Lei ha detto in Commissione che era un
refuso, bisognava correggerlo questo refuso perché veramente dà
poco valore alla questione. Per tornare però sul fattore famiglia
vorrei dire all'Aula che il fattore famiglia, anche se è un
indicatore socio-economico ed è importantissimo, deve essere però
per forza accompagnato da altre misure perché diversamente non ha
valore. Le faccio un esempio: l'addizionale regionale può essere
modulata, è un altro intervento a breve termine che può andare
nella direzione del sostegno di politiche alla famiglia e alla
natalità di cui abbiamo parlato stamattina e di cui abbiamo appena
approvato all'unanimità un ordine del giorno. Oltre alla
modulazione dell'addizionale regionale, ci può essere per esempio
l'introduzione di una carta famiglia regionale, soprattutto per le
famiglie che hanno più di tre figli, e la creazione di un'agenzia
per la famiglia, quindi una parte dei servizi sociali che
nell'insieme si prenda carico di tutte le parti che già attualmente
vanno a impattare sulla famiglia, ma anche i nuovi servizi potranno
farlo in futuro.
Il fattore famiglia lo vedo come un'azione in prima battuta e
poi ce ne sono altre a più lunga scadenza che sono importantissime
ma che le voglio ripetere perché sono delle cose fondamentali senza
le quali il fattore famiglia perde di valore, per esempio delle
iniziative per il lavoro per i giovani, il riconoscimento della
natalità come valore sociale ed economico, nuove politiche di
conciliazione lavoro-famiglia che non sono solo ed esclusivamente
gli asili nido di cui abbiamo già parlato, una casa per le giovani
coppie e una rinnovata legge regionale sulla famiglia. La nostra è
una legge vecchia che manca decisamente di anima. Quindi fatte
queste premesse anche noi ci asterremo.
Presidente -
Altri? La parola al collega Cognetta.
Cognetta (
VDALIBRA
)
-
Per dichiarare
il voto di astensione del nostro gruppo rispetto a
quest'emendamento. Come ho avuto modo di dire in Commissione,
questa è una misura che, banalmente, nella provincia autonoma di
Trento è presente dal 1993, quindi diciamo che in Valle d'Aosta è
un po' che l'aspettiamo; di rivoluzionario non ha assolutamente
nulla, su questo, leggendo il verbale della Commissione, è
d'accordo anche il collega Marquis che era Presidente della
Commissione, e soprattutto non è declinata in nessun modo mentre
invece basta semplicemente copiare quanto fatto nelle Province
autonome o Regioni che ce l'hanno, e qualcosa si poteva migliorare.
Detto questo, al di là delle posizioni singole che possono
divergere rispetto a come dovrebbe essere introdotto e a come
potrebbe essere gestito, vorrei aggiungere un piccolo passaggio:
sempre nella Provincia autonoma di Trento si può fare una domanda
direttamente on-line, non c'è bisogno d'inventarsi assolutamente
nulla: riempi dei campi, metti dei dati e presenti la domanda.
Dopodiché, se hai rispettato alcuni requisiti, la domanda viene
processata, attraverso una serie di banche dati che verificano il
rispetto e la correttezza dei dati dichiarati e si entra nella
possibilità di avere o non avere determinati sgravi e aiuti
rispetto al quoziente familiare. Se lo fanno lì che sono mezzo
milione di persone, probabilmente possiamo farlo noi che siamo 130
mila, però, ahimè, stiamo ancora aspettando. Speriamo che dopo
queste due righe che ha messo in questo emendamento vedremo la
nascita di questo fattore famiglia rivoluzionario per la Valle
d'Aosta e nell'attesa speriamo che, per quanto possa essere poco
rivoluzionario, sia un minimo passo avanti rispetto a quello che i
cittadini dovrebbero avere da anni in questa regione e che non
hanno mai avuto.
Presidente
-
Altri? Non ci sono altre richieste?
La parola all'assessore Baccega.
Baccega (UV)
-
Partirei dal refuso "bon chauffage"
ovviamente in Commissione ho evidenziato che era un refuso, pensavo
che la Commissione lo emendasse, non ho guardato l'ultimo atto
quindi considererei quello un refuso, ovviamente, perché il bon
chauffage non c'è più.
Voglio ringraziare la collega Russo che ha portato
all'attenzione del Consiglio tutta una serie di suggestioni delle
quali sicuramente terremo conto nel nostro percorso. Dove nasce
l'idea, la motivazione forte per andare nella direzione di una più
equa distribuzione dei contributi sociali? Nasce dalla delibera 567
del 7 maggio 2018, dove si era incaricata una struttura, che è la
Cooperativa Economics Living Lab Spin-off del Dipartimento di
Scienze economiche dell'Università degli Studi di Verona di
predisporre uno studio: uno studio che è rimasto nel cassetto e di
cui probabilmente nella vostra Giunta non si è voluto tener conto.
E allora riprendiamo questo studio che probabilmente e sicuramente
la Regione ha pagato e avviamo tutto il percorso. Mi dicono anche
che qualcuno ha telefonato per sapere se c'era questo rapporto tra
l'Amministrazione regionale di Aosta, ovvero l'Assessorato da noi
condotto, e questo Dipartimento di Scienze economiche
dell'Università degli Studi di Verona. Loro hanno ovviamente detto
di sì, che c'era e che il rapporto era ovviamente nato verso
l'autunno, com'è stato, e si stava lavorando nella direzione per
individuare dei percorsi. Non so, magari è stato il collega
Manfrin, ma non lo so, io non voglio entrare nel vivo e non voglio
sottolineare alcune cose, però mi sembra che abbia annuito, allora
probabilmente è lui. Il fattore famiglia, è uno strumento che
sicuramente permetterà d'introdurre dei correttivi importanti allo
strumento dell'Isee, che adesso viene adottato proprio nella
definizione della situazione socio-economica delle famiglie. Questo
è il nostro modo di lavorare; il fattore famiglia dovrà definire un
indicatore socio-economico da adottare, dei piani tariffari sui
servizi di pubblica utilità (sono gli indirizzi che abbiamo dato al
gruppo di lavoro), adeguati alle reali condizioni dei nuclei
familiari, deve rispondere a una domanda di maggiore equità nella
distribuzione delle risorse per il
welfare,
quindi
verificare i reali mezzi di una famiglia secondo l'Isee, tenendo
conto della composizione dei nuclei familiari e delle eventuali
disabilità che possono esserci, il numero di minori eccetera. Si
deve ovviamente tener conto del reddito reale della famiglia, ma
vengono anche introdotte delle misure di controllo all'elusione
fiscale perché in questo senso si sta lavorando.
Gli obiettivi fondamentali sono quindi l'equità sociale, la
lotta alla morosità e, sulla base della sperimentazione che
metteremo in atto e che potremmo proporre, abbiamo individuato i
servizi dell'infanzia, ma lavoreremo con gli uffici anche nella
logica dei trasporti.
È quasi al completo, ovviamente sono sicuro che entro l'anno si
potrà prevedere la stesura e proporre un piano integrato qualora
ovviamente il percorso di quest'iniziativa vada avanti.
Presidente
-
La parola al collega Aggravi.
Aggravi (LEGA VDA)
-
Io non voglio assolutamente
entrare nella
querelle
voglio però fare da facilitatore,
visto che vanno di moda. È vero che le Giunte sono una squadra, è
vero come ho detto ieri che sono anche fatte da tanti fantasisti,
però visto che l'assessore Baccega ha citato la Giunta Spelgatti,
ricordo che l'Assessore alla Sanità era la collega Certan, quindi
volevo dare la possibilità alla collega Certan magari di dirci se
quella telefonata era stata fatta a suo tempo da lei, non penso che
fosse il collega Manfrin, o comunque anche magari chiederle
dell'attività che era stata fatta perché sicuramente lei,
Assessore, ha fatto tanto e farà tanto per la Valle d'Aosta però
credo che è bene che tutti parlino.
Presidente -
La parola all'Assessore Certan.
Certan (AV) -
La ringrazio, collega Aggravi, per questo
ruolo che devo dire le si addice anche molto come facilitatore. Lo
scorso anno, dopo la delibera in cui venne fatto l'affidamento a
questo studio, il lavoro fu presentato in biblioteca regionale,
credo nel periodo settembre-novembre, era il periodo autunnale, e
da lì, dalle osservazioni successive, io partecipai credo ancora a
una riunione con coloro che avevano steso questo tipo di
simulazione, c'erano in particolare due o tre casi esaminati che
potevano essere presi in considerazione anche dalla Valle d'Aosta,
da lì poi si sarebbe portata avanti tutta una serie di azioni. In
questo senso ringrazio il collega Baccega che piano piano ha
comunque portato avanti il discorso, che non è stato fermato.
Chiaramente non posso rispondere del periodo in cui dimissionai e
l'Assessorato alla Sanità fu ad interim. Delle telefonate di quel
periodo io non rispondo, collega Aggravi.
Presidente -
Altri? La parola per dichiarazione di voto
al collega Manfrin.
Manfrin (LEGA VDA) -
Io confesserò a lei, Presidente, e
per tramite suo farà avere questa mia considerazione all'assessore
Baccega: ero convinto che come sempre, anzi come spesso è accaduto,
è accaduto più con altri Assessori, ma in questo caso visto
l'evidenza dei fatti ho detto: "probabilmente ci si limiterà a
tacere". Invece no: si rilancia. E allora io invito tutta l'Aula
davvero a prendere questo bellissimo documento che si chiama DEFR e
a leggere nella tabella perché non è un refuso scrivere "bon
chauffage". C'è scritto nella tabella "Attività svolte o avviate"
che avete fatto l'approfondimento sul "bon chauffage" quindi "des
deux l'une" come si dice! Qui c'è scritto: "Approfondimento
sull'applicazione del fattore famiglia", non simulazione. Quindi
delle due l'una: o avete mentito o lo avete fatto. E allora o avete
mentito o l'avete fatto e siccome la sperimentazione sul "bon
chauffage" non è stata fatta, così come quella sui collegi e sui
convitti, e sarò molto curioso di andarla a leggere, avete
evidentemente scritto una cosa che non è, ma soprattutto voi
pensate davvero di realizzare il fattore famiglia con un
emendamentino di una frase sul DDFR? Ma davvero?! Per fortuna, ma
lo scopriremo di qui a poco, questa legislatura avrà fine e di
queste brutte premesse che voi avete messo giù all'interno di
questo documento non ne sentiremo più parlare. Me lo auguro davvero
per il bene di questa regione.
Presidente -
Per dichiarazione di voto la parola
all'assessore Baccega.
Baccega (UV) -
Quindi non abbiamo ancora scoperto chi ha
telefonato a Verona dicendo: "Ma è vero che state lavorando in
quella direzione?". Per dichiarazione di voto noi ovviamente ci
asterremo.
Presidente -
Procediamo alla votazione. La votazione è
aperta. La votazione è chiusa.
Presenti: 34
Votanti: 16
Favorevoli: 16
Astenuti: 18 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Minelli, Mossa, Nasso, Pulz, Restano,
Rini, Russo, Sammaritani, Spelgatti e Vesan).
Il Consiglio non approva.
Emendamento 10 di Lega, Mouv', Misto e Vdalibra. Per
l'illustrazione la parola al collega Luboz.
Luboz (LEGA VDA) -
Il giorno prima della fiera parlare di
artigianato è un gran piacere, credo che il segreto della
realizzazione di ciascuno di noi sia nel poter fare della propria
passione una professione, ed è ciò che ho sempre invidiato ai miei
amici artigiani, che ho seguito durante tre anni
nell'organizzazione della fiera di Sant'Orso e di cui, in qualche
modo, ho anche cercato d'introitare le l legittime lamentele a
volte riguardo alla difficoltà di una formazione continua dei
Maestri Artigiani. Da quando sono entrato a far parte
dell'Assessorato attività produttive, come funzionario e
organizzatore della fiera di Sant'Orso, ho sentito parlare della
Legge Regionale 2 del 2003, ma mai è stata portata a compimento e
ancora giace nei cassetti dell'Assessorato. Noi nel nostro "contro
DEFR", o "DEFR ombra" come è stato detto, ci eravamo proposti di
prestare particolare attenzione alla Legge Regionale 2 del 2003,
alla formazione continua degli artigiani e anche di prestare una
particolare attenzione all'Ivat perché adesso si tratta soprattutto
di un negozio che vende molta oggettistica - nulla in contrario
verso chi produce oggettistica - quindi oggetti di dimensioni
ridotte, però, a mio giudizio, dovrebbe essere data ancora maggiore
importanza agli artigiani mobilieri, perché la cultura del
falegname è una cultura che va seguita profondamente. Quindi
avevamo ipotizzato la creazione di negozi per l'esposizione, per la
vendita e per la commercializzazione di mobili, ora del tutto
inesistente, la creazione di una galleria d'arte, la creazione di
negozi per la vendita e la commercializzazione dell'oggettistica e,
soprattutto, anche la revisione della legge per quanto riguarda
l'artigianato di tradizione, perché riteniamo che la tradizione non
sia stagnazione, non sia immobilismo ma che nella tradizione ci sia
anche un'evoluzione delle tecniche di lavorazione.
Ci sono ragazzi - domani potremmo anche avvicinarli - che sono
costretti ad andare nel Trentino, ad Ortisei soprattutto, per
affinare le loro tecniche lavorative. Io immagino e spero che in
futuro possano portare in Valle d'Aosta ciò che hanno acquisito e
mettere a frutto per far crescere altri giovani e, come dicevo
all'inizio dell'esposizione, fare della propria passione una
professione.
Sicuramente occorre far squadra tra turismo, artigianato e
agricoltura. Turismo e artigianato: sogno la possibilità che nelle
attività ricettive possano essere realizzati dei corsi, quindi
essere data ampia visibilità all'artigianato locale anche per
coloro che vengono a trascorrere le vacanze in Valle d'Aosta. È
tutto un mondo che a mio giudizio deve essere maggiormente
attenzionato da parte della politica e noi lo avevamo riassunto
appunto nel nostro documento che è all'attenzione di voi tutti,
colleghi.
Presidente -
La parola al presidente Testolin.
Testolin (UV) -
Intervengo volentieri anche perché questi
giorni che precedono la fiera impongono una riflessione e un
omaggio al nostro artigianato che è ancora uno dei nostri fiori
all'occhiello. Non banalizzerei il tutto con qualcuno che va a fare
dei corsi a Ortisei, che tutto sommato non ci appartengono o non
appartengono a un percorso che è quello della varietà delle
iniziative che all'interno dell'artigianato valdostano sono ancora
fortunatamente molto vive e poco standardizzate e che forse è una
delle peculiarità che ci contraddistingue e ci caratterizza
rispetto ad altre situazioni. La legge 2 e la legge 10 sono state
valutate per quello che possono essere, dei cambiamenti che
evidentemente bisogna avere il tempo di mettere in piedi e di
strutturare in una maniera organica che possa portare dei risultati
nel medio periodo; sono leggi che hanno bisogno di essere innovate,
ma nel frattempo ci siamo avvicinati all'artigianato con una
visione diversa, in collaborazione con la collega Certan, nel
partire già da quest'anno con delle iniziative sperimentali per
l'introduzione di un percorso, chiamiamolo in questo caso di
avvicinamento, già dalle scuole medie per poter pensare di
condividere con altre realtà nazionali, grazie anche alla carta
internazionale dell'artigianato, alla quale l'IVAT partecipa e con
la quale ha modo di confrontarsi con altre tipicità non
squisitamente nel mondo del legno, ma nel mondo della ceramica, nel
mondo della pittura e quant'altro, che possono aiutarci a esportare
verso il Ministero una nuova proposta innovativa di scuole medie
artigianali. Un punto di partenza per creare delle opportunità
anche lavorative che poi potranno venire sviluppate in altri
istituti tecnici piuttosto che in altri percorsi scolastici e che
possano direzionare verso un qualcosa di un po' più manuale -
rispetto al liceo o ad altre scelte scolastiche - ragazzi che nella
tradizione possono ancora trovare dei motivi di occupazione
importanti e mantenere nello stesso tempo vivo un percorso
artigianale che assolutamente ci caratterizza.
Nel frattempo, in questo ultimo anno, anche in collaborazione
con Federmanager, abbiamo attivato un percorso di verifica delle
potenzialità ad esempio delle cooperative che presidiano ancora il
nostro territorio, cooperative che hanno bisogno di essere
accompagnate - sia da un punto di vista amministrativo che da un
punto di vista gestionale - per la loro capacità di sviluppare dei
percorsi produttivi che siano anche redditizi; qualcuno è un po'
più avanti, qualcuno ha bisogno di essere un po' guidato; si deve -
anche in collaborazione con delle associazioni che possono aiutare,
soprattutto nell'inquadramento amministrativo divulgativo e
promozionale - studiare dei percorsi comuni che possano anche
mettere in rete queste cinque realtà molto importanti e che possano
veramente anche fungere da traino per il ritorno in località minori
come la Valgrisenche o la Val d'Ayas, un po' meno perché è già
turisticamente molto avanti, ma Champorcher piuttosto che Gressoney
e Cogne con i suoi pizzi, che evidentemente rappresentano un
qualcosa di estremamente interessante ma che va poi calato in altre
realtà per renderlo oltre che interessante anche remunerativo per
coloro che vogliono avvicinarsi a questo tipo d'iniziativa.
Quindi c'è un fermento, c'è un'attenzione, che va evidentemente
seguita costantemente e questo è esplicitato anche nel nostro DEFR,
quindi l'attenzione è massima. La collaborazione con altri settori
evidentemente può e deve intensificarsi, dimostrazione importante a
mio avviso è quella che ad esempio all'interno della fiera ci sia
un abbinamento forte tra i prodotti dell'agricoltura, quindi la
valorizzazione all'interno del padiglione enogastronomico e con
altre iniziative sul territorio, vedi quella del "chilometro 0",
che possono ancora essere implementate da un punto di vista della
collaborazione e dell'utilizzo delle due cose assieme, ma questo è
un qualcosa che è ben presente.
Presidente -
Altri? La parola al collega Luboz per
dichiarazione di voto.
Luboz (LEGA VDA) -
Grazie, Assessore. Non banalizzerei
neanch'io l'accostamento corso di sculture-Ortisei, altrimenti
potremmo banalizzare la promozione della fontina a Rio de Janeiro o
dell'artigianato a Dubai.
Un'altra considerazione che volevo fare rispetto a una mozione
presentata e rigettata a marzo 2019, però di fatto ho visto che poi
è stata accolta, mi ero permesso di suggerire di delocalizzare la
premiazione degli artigiani premiati durante la fiera di Sant'Orso,
perché sul sagrato della chiesa la sera ovviamente, c'è scarsa
luminosità, poi le condizioni meteo sono quelle che sono adesso in
inverno; accolgo con favore che avete scelto di organizzare la
premiazione in Piazza Chanoux davanti al padiglione dell'atelier
alle ore 15:30 del 31 gennaio, quindi va benissimo.
Oltretutto mi ero permesso di suggerire la creazione di un
premio speciale da attribuire tra tutti quanti gli artigiani
partecipanti alla fiera di Sant'Orso, anche questo non era stato
accettato, però noto con favore che avete organizzato le prix "la
Saint-Ours", dunque in qualche modo il suggerimento è stato
accolto.
La ringrazio, Presidente, per aver avuto la premura di
consentirci domattina di partecipare all'inaugurazione della fiera
di Sant'Orso, con un po' di rammarico però noto che nessuno sa che
da più o meno 23 anni la fiera di Sant'Orso inizia il giorno prima
con il concerto di apertura della Foire organizzato dal coro di
Sant'Orso, di cui mi onoro di far parte, che lo dona gratuitamente
alla comunità.
Presidente -
Altri? Possiamo mettere in votazione? La
votazione è aperta. La votazione è chiusa.
Presenti:  34
Votanti: 11
Favorevoli: 11
Astenuti: 23 (Baccega, Barocco, Bertschy, Certan Chatrian,
Daudry, Farcoz, Favre, Lavevaz, Marquis, Marzi, Minelli, Morelli,
Mossa, Nasso, Nogara, Peinetti, Pulz, Rini, Russo, Testolin, Trione
e Vesan.)
Il Consiglio non approva.
Emendamento 11, sempre di Lega, Mouv', Misto e Vdalibra. La
parola al collega Ferrero.
Ferrero (
VDALIBRA
)
-
Per parlare di
commercio in Val d'Aosta, con l'entrata in vigore del Decreto
Bersani all'inizio degli anni 2000, la Valle si è limitata
semplicemente a recepire la normativa nazionale che ha sconvolto di
fatto gli equilibri del commercio di vicinato: da quello che era un
settore regolamentato si è passati all'improvviso a un settore che
è diventato selvaggio. La Valle d'Aosta in questo momento, che era
un momento difficile, che cosa ha fatto? Non ha fatto nulla. Le
leggi nazionali sono state sostanzialmente scopiazzate, un limite
alle grandi strutture di vendita e alle medie strutture di vendita
che sono scoppiate in quel periodo non è stato messo. Ci siamo
ritrovati quindi con una serie di chiusure e una serie di
trasformazioni del mercato degli esercizi di vicinato - che sono i
piccoli negozi - ai quali non è stata data nessuna risposta. Noi
abbiamo due realtà che sono gravissime: quella del commercio di
vicinato nei piccoli paesi, dove non è più remunerativo tenere
aperta un'attività commerciale e dove la Regione doveva intervenire
a livello di programmazione e a livello d'incentivi, anche perché
in quei piccoli comuni il negozietto che ha aperto magari ha anche
un bancomat, è anche associato alle poste, dà una serie di servizi,
è una funzione sociale. Lì non si tratta più di dare un incentivo
al commercio, si dà un incentivo che ha un carattere sociale.
Contemporaneamente nei centri storici c'è stata quest'esplosione,
quindi tutti fanno tutto, tre bar uno vicino all'altro, vita media
io posso ricordarmi circa otto-nove anni fa dei nuovi esercizi era
quella sostanzialmente di nove-dodici mesi poi chiudevano, c'era un
avvicendamento, qualcuno rilevava, perché ovviamente con una
situazione del genere non stavano in piedi. È ovvio che bisogna
intervenire anche a livello di programmazione ma anche a livello di
formazione degli operatori, il commercio è cambiato, ma è proprio
qui, in questo momento di trasformazione, che la Regione è stata
completamente assente, non ha saputo dare nessuna risposta. Con il
taglio poi dei contributi - quelli a fondo perso che, per carità,
nella nostra logica sono l'
extrema ratio
, se non in casi
particolarissimi e disperati - a livello di mutuo agevolato, a
livello di detassazione, sia l'Amministrazione regionale sia i
Comuni non hanno saputo dare alcuna risposta. Forse è venuto il
momento di cambiare strada.
Pensiamo che il piccolo commercio rappresenti ancora una
grandissima risorsa anche per i nostri centri storici, perché
esercizi di qualità richiamano comunque i turisti e pensiamo che ci
sia il piccolo commercio dei comuni che debba essere salvaguardato
per i motivi che ho detto. Accanto a questo c'è una prospettiva
occupazionale per quanto riguarda i nostri giovani, quindi creare
quel contatto tra mondo della scuola, più specializzato, e mondo
del commercio, che è lo stesso contatto di cui avevano già parlato
i colleghi precedenti, che può portarci effettivamente fuori da una
situazione che fino adesso nessuno ha voluto affrontare, a scapito
del piccolo commercio ma con grande entusiasmo da parte delle
grandi e medie strutture di vendita che si sono insediate alle
volte e si sono allargate andando a vedere bene tra le righe con
sistemi che sono elusivi della pur già ampia normativa
regionale.
Dalle ore 19:29 assume la Presidenza il vicepresidente
Distort.
Distort (Presidente) -
Ha chiesto la parola la presidente
Rini.
Rini (PNC-AC-FV) -
Molto brevemente, su quest'emendamento
mi esprimerò a favore. Il tema del commercio deve entrare
prepotentemente di nuovo nell'agenda politica valdostana, perché i
dati sono allarmanti, del resto abbiamo presentato un emendamento
al bilancio che discuteremo domani su questo tema e sposo appieno
le parole del collega Ferrero. La situazione è allarmante: senza
andare a scomodare dati e ricerche basta farsi una passeggiata nel
centro e senza neanche scomodare i piccoli centri di montagna che
hanno altre criticità e altri problemi, già da anni, basta davvero
farsi un giro nel centro del nostro capoluogo o comunque dei comuni
più popolati per vedere quale sia la situazione veramente
disastrosa del piccolo commercio di vicinato. Davvero chi continua
a investire, chi continua a lavorare senza limiti orari e con
grandi sacrifici, può essere considerato davvero un eroe di questi
giorni perché in un paese, l'Italia, che ha una tassazione al di
fuori di ogni logica sopportabile per un commerciante o per un
libero professionista, diventa davvero difficile sostenere la
situazione a oggi. Quindi, per quello che è di nostra competenza,
perché sappiamo bene che in questo settore si può fare qualcosa,
non si può fare forse tutto quello che vorremmo, ma abbiamo il
dovere di porcela come priorità, ovviamente in primis pensando a
chi ha investito la propria vita in queste piccole attività, ma
anche per le motivazioni che ha ricordato molto bene il collega
Ferrero.
Le piccole attività di commercio di vicinato non hanno solo la
funzione economica di chi le promuove ma anche la funzione di tener
vivo un paese, pensiamo ai piccoli paesi, oppure di portare avanti
una tradizione; di nuovo torno sull'esempio di Aosta: il fatto di
promuovere il rapporto umano, che il piccolo commercio di vicinato
offre, ha un valore sociale e culturale enorme. Io credo che sia un
dovere morale della classe politica tutta mettere tra le priorità
della propria agenda il commercio nella sua accezione più
ampia.
Credo che davvero, e qui concludo, la globalizzazione, le grandi
catene di franchising, stiano davvero mangiando, inglobando tutte
le piccole attività di vicinato, e quindi nei limiti, come dicevo
prima, di quella che può essere un'azione portata avanti con una
regolamentazione regionale, ecco qui sì che possiamo far valere la
nostra autonomia, qui sì che possiamo differenziarci dagli altri,
qui sì che possiamo diventare davvero un laboratorio da esportare
anche in altre realtà!
Quindi su questo emendamento, ovviamente, noi siamo
convintamente favorevoli.
Presidente -
Siamo in discussione generale, ci sono
richieste d'interventi? Ha chiesto la parola il collega
Restano.
Restano (GM) -
Intervengo anch'io, perché vorrei
sottolineare come in una piccola comunità di montagna vi siano dei
simboli che non possono essere cancellati: l'ambulatorio del
medico, la farmacia, il servizio postale, l'oratorio e fra questi
possiamo aggiungere i negozi di montagna. Questi negozianti
svolgono un'attività eroica e - non perché la mia famiglia svolge
questo lavoro - lo sento veramente e lo provo. Forse per 200 giorni
sono dei commercianti, per gli altri 165 svolgono un'attività
sociale: è per questo che noi dobbiamo legiferare in tal senso.
Dobbiamo creare i presupposti per permettere a queste persone e
alle altre attività commerciali di fare squadra, di lavorare in
sinergia. È attraverso una normativa ideata ad hoc che dobbiamo
fare questo lavoro.
In passato c'è stata una norma finanziata che dava dei piccoli
vantaggi, delle agevolazioni, incentivava i centri commerciali, le
aggregazioni in montagna, poi non è stata più finanziata; ma
servono altre attività, è per questo che dobbiamo mettere al lavoro
i nostri uffici e la nostra fantasia per dare delle soluzioni che
sono pressanti.
Pensate, è nata un'attività manifatturiera in Valle d'Aosta,
sulle ceneri di un'altra attività manifatturiera, che sta
diventando un'eccellenza in Europa. Pochi di noi, dalle
associazioni sportive ai commercianti, cercano di agevolare
quest'attività che deve lavorare per dei marchi importantissimi
esteri. Allora, proprio perché hanno questo ruolo importante, noi
dobbiamo chiederci se per queste piccole attività artigianali e
commerciali della città e dei paesi possiamo fare qualcosa che
permetta loro non di sopravvivere ma di avere qualcosa in più.
Presidente -
La parola alla presidente Rini.
Rini (PNV-AC-FV) -
La mia dichiarazione di voto per
appunto confermare il supporto a quest'emendamento. Ho dimenticato
prima di sottolineare come questo emendamento dia davvero una base
per l'azione da fare in un secondo tempo. Noi stiamo lavorando alla
stesura di un testo - poi lasceremo il lavoro a chi verrà - a un
testo organico di legge che possa disciplinare davvero la materia,
perché l'emendamento che poi presenteremo più avanti mette...
Prima mi è piaciuto molto come l'ha presentato il collega
Ferrero: i contributi a fondo perso in questo caso sono molto
limitati, però devono essere considerati un'emergenza, una forma di
pronto intervento, di pronto soccorso, ma non certo la terapia a
lungo periodo e sicuramente ancor meno la cura definitiva. Quindi
per il momento questo è l'intervento che noi chiediamo a tampone, e
se non interveniamo in questa maniera, continueremo a sentire
solamente il rumore delle saracinesche che chiudono e noi non
possiamo più essere indifferenti a questo fenomeno.
Detto questo, quest'emendamento pone le basi per il lavoro che
andrà fatto in un secondo tempo, ma secondo neanche più di tanto,
perché i tempi premono e quindi intervenire con un disegno di legge
organico che vada a disciplinare il settore del commercio e ancor
più il settore del piccolo commercio di vicinato.
Presidente -
Ha chiesto la parola il consigliere
Lucianaz.
Lucianaz (LEGA VDA) -
Anche la LEGA VDA con questa
dichiarazione di voto si unisce al sostegno alla categoria del
piccolo commercio, vera colonna dorsale delle piccole economie, sia
dei paesi di montagna sia dei centri cittadini. Immaginate che
oggigiorno il commercio indipendente deve sostenere la concorrenza
dei grandi magazzini, delle grandi reti di franchising, gli hard
discount, l'e-commerce, i venditori ambulanti irregolari, le
attività commerciali con capitale finanziato da sistemi in odore di
mafia. Eppure questi reggono. È veramente un'economia eroica che
però fa fatica a reggere una concorrenza impossibile, e poi deve
reggere tutto un sistema che è pesante, asfissiante e spesso
illogico, caratterizzato da norme ridondanti, un sistema
burocratico con una serie infinita di leggi, di disciplinari, di
regolamenti, di atti, di ordinanze, di verifiche, di rinnovi, di
adempimenti, controlli, scadenze e quant'altro, e questo mette
seriamente in difficoltà il piccolo imprenditore che, è bene
ricordarlo qui all'interno del Palazzo, il piccolo imprenditore - a
differenza di questo Palazzo dove lavorano centinaia e centinaia di
dipendenti - è solo, spesso è solo, solo di fronte a questo
leviatano; talmente solo da non potersi permettere di stipendiare
un'altra persona che si possa occupare di tutti gli impegni
burocratici e non può chiudere la propria attività per passare ore
negli uffici in coda o dall'esperto contabile o in qualche luogo
dove deve continuamente rinnovare il proprio diritto di poter
lavorare. La contabilità spesso se la deve portare a casa la sera
perché durante l'attività commerciale deve occuparsi di fare il suo
lavoro di commerciante; si occupa la notte e la domenica di tutto
quanto è extra la sua attività commerciale, quindi
l'amministrativo, il sanitario, il fiscale, lo statistico, il
contabile e quante altre cose da compilare di notte. Se gli resta
un po' di energia forse riesce a occuparsi anche delle decisioni
strategiche, un po' di marketing, immaginare il futuro della sua
attività, la pubblicità, l'informazione, l'associazionismo e quante
altre cose, e rimane drammaticamente solo.
Ecco, questa è la realtà, una realtà che non conosce limite
temporale perché oltre alle ore passate dietro il banco, ci sono
ancora le ore dedicate all'acquisto dei prodotti, al servizio di
consegna, alle pratiche burocratiche, al commercialista, alla
banca, ai rappresentanti, ai soldi da recuperare.
Una realtà che non conosce il diritto di ammalarsi perché mutua
non ce n'è, una realtà che non conosce sicurezza economica, perché
non sai quanto puoi incassare durante la giornata e quanto avrai
incassato a fine mese e se incasserai.
Quindi spesso tutte queste situazioni portano al fatto di
abbassare la serranda drammaticamente soli, con poco sostegno
pubblico, anzi, nessun sostegno pubblico, e spesso il pubblico è
visto come un ostacolo, un grave ostacolo alla propria
attività.
Per tutti questi motivi ben vengano degli aiuti pubblici se
possono sollevare leggermente la situazione, non so quanto può
servire, comunque di questo ne parleremo domani, probabilmente.
Ricordiamoci solo che il piccolo commercio di vicinato è quello del
contatto umano, delle confidenze quotidiane, del punto
informazione, del locale aperto, del riparo, dell'ovetto al
bambino, del piccolo prestito al volo, ma anche del conto segnato
per quanti mesi, il quadernetto nero, dei soldi da cambiare, le
sportine lasciate in custodia dalle vicine, informazioni
merceologiche e quante altre cose!
Lo conosciamo bene il commercio ed è per questo che rinnoviamo
l'invito a sostenere questa categoria in grossa difficoltà.
Dalle ore 19:41 riassume la Presidenza la presidente
Rini.
Rini (Presidente) -
La parola al Vicepresidente
Distort.
Distort (LEGA VDA) -
Vorrei dare il contributo a questa
conversazione, a questa discussione generale, semplicemente
ricordando un esempio su come è lo spirito con il quale si conduce
l'attività e l'attenzione nei confronti del commercio.
Allora io sono ben consapevole che Platone, Aristotele - ho
visto l'attenzione della collega Pulz di fronte a me ma penso anche
di percepire l'attenzione anche di altri malgrado l'ora -
l'attenzione di questi filosofi nei confronti della politica
considerandola arte somma. Voglio essere coerente e vogliamo essere
coerenti a questa considerazione, ed essere coerenti vuol dire
sapere perfettamente che se è arte somma vuol dire che non è affare
di tutti, che è un qualcosa di estremamente impegnativo e quando
qualcosa è impegnativo, si possono generare assolutamente degli
strafalcioni oppure delle grandissime lacune.
Allora io, cari colleghi, e soprattutto cari colleghi del
Governo, voi che avete diretto, ognuno per propria competenza, il
vostro indirizzo sul DEFR e poi sul bilancio in merito all'ambito
del commercio, io vi ricordo per onor del vero che nei mesi
passati, per non dire negli anni passati, si sono condotti i
lavori, faccio solo l'esempio, all'interno del complesso della
nuova Università della Valle d'Aosta, con previsione di un'ampia
area di parcheggio che è stata realizzata ormai da tempo, tempo,
tempo, in buona parte delle opere manca soltanto un collaudo
amministrativo per il quale però - capiamoci - sappiamo
perfettamente i tempi e i modi; io li conosco da professionista,
ora li conosco anche da Consigliere regionale. Non si è fatto
assolutamente niente, tutto il mercato che non aveva bisogno di
aiuti, non aveva bisogno di stanziamenti, non aveva bisogno di
contributi, aveva bisogno solo ed esclusivamente di essere messo in
condizioni di lavorare, le precedenti condizioni, quelli in cui
c'erano dei posti auto, perché il commercio ha bisogno anche di
questo; c'era bisogno semplicemente dei posti auto che sono stati
eliminati, sono stati sottratti per l'esecuzione dei lavori non
solo dell'Università ma anche della rete Telcha e quindi i
commercianti di tutta l'area si sono trovati in ginocchio, al punto
che si sono rivolti con una lettera firmata, sottoscritta - collega
Ferrero lei che ne è più a conoscenza di me - mi pare da circa 200
persone che hanno partecipato a quest'iniziativa, ecco, questa da
parte mia è la dolente nota, sì, è la
correctio fraterna
,
poi vedetela come volete ma questa è la verità, è la verità! E
allora con questo spirito, con questo passato, così come dice la
parabola "Sei stato fedele nel poco, ti ho dato potere nel molto",
vale all'opposto perché era la parabola dei talenti, del buon servo
e del servo fannullone, quello che dei talenti non è riuscito
invece a fare assolutamente niente e quindi non ha dato nessuna
affidabilità.
Allora io vi dico questo: permettetemi di esprimere questa sera
in aula un accorato invito a prendere in considerazione, in maniera
molto più approfondita e anche molto più concreta, il settore del
commercio.
Presidente -
La parola al presidente Testolin.
Testolin (UV) -
Per sottolineare come la discussione sia
assolutamente realistica e da prendere in considerazione.
Un emendamento che verrà preso in considerazione anche da chi
non lo ha presentato, un emendamento che è stato anche discusso
all'interno dei Gruppi, diciamo di maggioranza, con l'idea di
sostenere poi, in quello che sarà il bilancio, un emendamento a
favore del commercio che mette delle risorse ma che non è in realtà
l'emendamento che avremmo voluto presentare; ci ritroviamo di più
in un percorso che possa identificare la valorizzazione di esercizi
commerciali in realtà particolarmente svantaggiati: realtà di alta
montagna non particolarmente turisticizzate da un punto di vista
geografico; zone magari marginali e disagiate da un punto di vista
dell'attrattività delle grandi frequentazioni; realtà locali e
centri storici che possono effettivamente subire quel pericoloso
allontanarsi di situazioni storiche che ne hanno sempre
caratterizzato la tipicità.
Avremmo voluto presentare un ordine del giorno che andava in
questa direzione ma non l'abbiamo fatto, convinti di poter
discutere quest'emendamento nel momento dell'accettazione di un
percorso che vuole essere non tanto la soluzione del problema ma un
segnale e un impegno tangibile nel lavorare a favore di una
situazione che deve essere assolutamente attenzionata; una
situazione che però va attenzionata a 360 gradi, identificando le
iniziative in senso più ampio - anche la loro tipologia e la
dinamica- con le quali arrivare a dare delle soluzioni proficue per
lo scopo che ci vogliamo porre.
Per quanto ci concerne voteremo favorevolmente
quest'emendamento, sottolineando che l'attenzione, per certi versi
anche nei confronti del commercio, c'è stata, attenzione alle
iniziative - a livello anche finanziario nel coinvolgimento delle
Confidi - a favore di tutta una serie di percorsi che possono
essere più vicini a questo tipo di attività che molte volte trovano
difficoltà anche nell'approcciarsi al credito e che possono trovare
invece in percorsi
partagés
tra stessi operatori, delle
opportunità anche tecniche per trovare quegli strumenti, anche
finanziari, che possono dare delle risposte più immediate rispetto
all'interlocutore classico che può essere la banca.
È un'attenzione alla quale ci accodiamo e alla quale dedichiamo
volentieri la nostra attenzione.
Presidente -
La parola per dichiarazione di voto al
collega Ferrero. Se ho capito bene, Presidente, quindi viene
aggiunto, non sostituisce ma si aggiunge, perfetto.
Ferrero (
VDALIBRA
) -
Grazie presidente
Testolin. Io con una battuta, dato che c'è quest'accordo e quindi
ne sono felice, voglio solo ricordare una cosa: ogni tre posti che
si perdono nel piccolo commercio, uno lo si guadagna nella grande
distribuzione. Forse è su questo che dobbiamo anche ragionare
perché dieci anni di completo abbandono hanno creato poi quei
grandi serbatoi, sembrano grandi, di occupazione che sono i grandi
magazzini, dove vengono imposte delle condizioni di lavoro spesso
al limite della legalità, cerchiamo di rivalorizzare il commercio
che si richiama all'impresa familiare. In questa direzione, secondo
me, facciamo un lavoro di ricongiungimento che è indispensabile in
questo momento.
Presidente -
La parola all'assessore Chatrian.
Chatrian (AV) -
Devo dire che mi ritrovo completamente
sulla riflessione che ha fatto il collega Restano, su questi temi
soprattutto legati a quelle comunità non turistiche e di media
valle - che quindi non hanno neanche quei picchi dei 200 giorni che
citava il collega - che per 365 giorni all'anno garantiscono un
minimo servizio, quindi probabilmente è lì che dovremo intervenire
in quanto priorità. Oltre a quella prima priorità, la seconda è
quella legata ai centri che hanno una parte di turismo ma che
possono garantire forse neanche 180 giorni veri, perché 180 giorni
sono 6 mesi che sono 3 più 3 o 3 più 2 e mezzo e durante gli altri
6 e mezzo praticamente quel poco che hai messo come fieno in
cascina vai a utilizzarlo tutto e forse non riesci più a garantire
un servizio.
Forse la sfida legislativa è sul come intervenire e - io penso
che sia lo spirito anche del collega Lucianaz che immagino conosca
il tema di prima mano - probabilmente, in quanto legislatori - chi
ci sarà dopo di noi o se ci saremo noi - si dovrà essere in grado
di differenziare comunque eventualmente il sostegno. Io penso che
il piccolo o il medio commercio al Breuil non abbia bisogno di un
sostegno pubblico ma a Fontainemore o a Perloz magari sì, così come
a Pontboset. È lì che il legislatore dovrà essere capace di fare la
differenza ma non basta, e su questo mi scuso ma utilizzo il
passaggio che ha fatto il collega Ferrero: io penso che di fondo ci
sia la pianificazione urbanistica. Mi scusi ma non sono gli ultimi
10 anni, è un po' di più, ed è lì che si fa la differenza. Le
regole del gioco si fanno lì, nel momento in cui si pianifica
all'interno di un Comune, non in quei Comuni che ho citato prima,
perché non c'è l'interesse, e neanche al Breuil, perché le logiche
sono diverse, ma è nel fondovalle, dove si raccolgono una parte di
conurbazione, una parte comunque di numeri che possono fare la
differenza. Pianificando non bene si va ad ammazzare non solo il
centro storico, ma il piccolo, i piccoli numeri, quelli che tutti i
colleghi oggi hanno citato.
Quindi da una parte cercheremo, io penso che l'obiettivo sia
questo, di legiferare per raggiungere determinati obiettivi ma alla
base di tutto io penso che la sfida più forte sia la
pianificazione; dove è già partita, è già andata, sarà difficile
tornare indietro, quantomeno non facciamo ulteriori errori.
Presidente -
La parola al collega Barocco.
Barocco (GM) -
Penso che questo sia un modo proficuo di
far politica, nel senso che abbiamo lavorato in tanti e lungo la
via di Damasco ci sono state, grazie a Dio, delle convergenze su
questo tema e questo mi fa piacere, perché in Commissione si è
formato il consenso su questo tema, quindi è un bel risultato e
spero che si possa raggiungere anche su altri temi, perché quando
la politica è sintesi e si riescono a mettere diverse sensibilità
intorno a dei problemi per trovare delle risposte che arrivano
dalla nostra popolazione, dalla nostra Valle d'Aosta, non può che
essere una giornata positiva anche in questi giorni di lavoro.
Siamo dei legislatori, ho sentito parlare di burocrazia che
attanaglia queste piccole strutture economiche; ecco,
ricordiamocelo quando facciamo i legislatori: non pretendiamo
sempre che ci sia qualcun altro che pensi alla burocrazia e che la
burocrazia sia sempre per effetti di leggi nazionali. Cerchiamo,
quando è il momento, di cercare di scrivere delle leggi,
soprattutto di rivedere i processi all'interno della nostra
organizzazione del lavoro della Regione perché molte volte si pensa
che introducendo un PC o un software si riesca a rivedere un
processo organizzativo. No. Bisogna rivederlo prima di introdurre
il software perché sennò la burocrazia aumenta, non diminuisce,
perché rimangono fisse certe modalità di lavoro e di processo su
cui non riusciamo a incidere.
Quindi, soprattutto per queste piccole realtà - come i piccoli
commercianti, come i piccoli agricoltori - penso che dovremmo fare
degli approfondimenti.
Presidente -
La parola all'assessore Bertschy.
Bertschy (AV) -
Tre rapidi flash, intanto grazie per la
proposta. Confcommercio è stato uno
stakeholder
assolutamente vivo e vivace in questa fase di discussione del piano
di politiche del lavoro e ha segnalato numerose azioni da portare
in una visione strategica futura, credo che la più importante sia
il tema che hanno sottolineato con forza, il passaggio
generazionale - che mette in condizioni chi subentra oggi rispetto
a tutta la situazione legata alle normative e alle difficoltà
appunto di subentro - è una delle principali criticità che hanno
segnalato e dove vogliono essere aiutati e sostenuti insieme.
Uno dei temi che credo vada posto alla riflessione dell'Aula è
se la collocazione del commercio sia corretta all'interno di una
politica esclusivamente del turismo o se non vada considerata
maggiormente l'attività produttiva in una sua funzione di sviluppo
attraverso l'inserimento di questo settore dove si tratta di
lavoro, di sviluppo e di servizi. La terza, che stiamo pianificando
nel 21-27, "le azioni strategiche sulla politica europea", qui sì
che potrebbe nascere qualche cosa di nuovo, altre Regioni in questo
senso si sono mosse, per sviluppare finanziamenti che vadano a
sostenere questo settore in un'ottica di rilancio.
Presidente -
La parola all'assessore Certan.
Certan (AV) -
Credo che quest'emendamento vada a
cambiare, anche a livello culturale, il modo di concepire e di, in
qualche modo, vedere la vendita e l'acquisto. Credo che i passaggi
che hanno fatto il collega Lucianaz e il collega Ferrero siano
importantissimi, li ringrazio, vanno a cambiare profondamente nel
modo di pensare l'acquisto perché in un negozio giustamente ci si
trova di fronte a un rapporto umano con un'altra persona, e non
intervengo ulteriormente, perché nei passaggi che ha fatto ha già
evidenziato come il negoziante, oltre che un imprenditore, sia
anche in qualche modo quasi uno psicologo, utilizzando parole molto
più semplici e molto meno graffianti di uno specialista, in quel
senso; quindi sicuramente anche a livello sociale è importante nel
rapporto del territorio: quanti bambini vanno anche da soli nel
negozietto del villaggio, mentre nei grandi supermercati questo non
può avvenire.
L'altro passaggio che il collega Ferrero ha fatto è anche
finalizzato a cambiare la percezione della vendita e dell'acquisto
perché sappiamo che sicuramente la filosofia consumistica porta ad
altri tipi di modi di acquistare che non sono certo quelli del
"chilometro 0" ma sono piuttosto quelli del marketing, della
pubblicità.
A mio avviso, dietro a questo tipo di percorso - che bene o male
credo ci veda tutti coinvolti - vi è veramente un cambio culturale
di vedere il commercio, che non è solo questione di mantenerlo ma
bisogna proprio - e mi riallaccio a quanto detto dal collega
Chatrian - rivedere l'impostazione dei piani regolatori che
sicuramente in molti Comuni anche attorno alla città di Aosta negli
anni, è stata fatta, con altre filosofie che oggi forse ci vedono
in qualche modo cambiare direzione: bene, questo noi l'abbiamo
sostenuto sempre in questi anni.
Ringrazio perché l'analisi è stata molto puntuale ed è andata
nel dettaglio, non è stata solo economica, però, anche per le
prossime generazioni, questo aspetto è sicuramente da portare
avanti.
Presidente -
La parola al collega Marquis.
Marquis (SA) -
Credo che sia utile dare il contributo su
un tema rilevante per l'interesse della comunità valdostana, perché
credo che questo sia un approccio costruttivo per affrontare una
problematica che si tocca con mano sul territorio tutti i giorni e
credo che sia stato anche importante il lavoro fatto in Commissione
su questo argomento, perché è la dimostrazione che è arrivata una
proposta, una proposta da dei colleghi che l'hanno presentata e che
è stata anche condivisa e votata dai colleghi della maggioranza, e
quindi ha favorito il percorso per portare oggi quest'emendamento
in aula e alla discussione per arrivare alla sua approvazione.
Ritengo che la Valle d'Aosta sia un sistema variegato sotto il
profilo commerciale, ci sono varie situazioni che vanno tutte
considerate in modo diverso, ci sono le problematiche della valle
centrale, della dorsale, poi quelle dei piccoli comuni intermedi e
quelli di alta montagna.
Credo, come ha detto anche un collega prima, che ci siano delle
attività che oggi svolgono anche una funzione di prossimità - non
voglio usare la parola sociale perché è una parola molto forte -
però credo che diano un grosso contributo sullo sviluppo e sulla
vita di una comunità.
Ci sono delle piccole realtà di montagna dove è difficile
mantenere aperta un'attività commerciale, viene fatto un grande
sforzo e questo serve anche per poter mantenere viva la frazione,
vivo il villaggio e anche la possibilità di crescere sotto il
profilo turistico, perché tutti noi sappiamo che quando chiude
un'attività, cala anche poi l'attrattività di un insediamento o di
una piccola realtà di montagna. Credo che sia importante quindi
dare un segnale, un segnale immediato per andare incontro alle
esigenze di chi vive questa situazione di oggettiva difficoltà, ma
che occorra poi fare un ragionamento più ampio per trattare in modo
organico tutta questa materia per disciplinarla in tutte le sue
sfaccettature, perché il commercio di montagna, così come anche
l'artigianato, è un settore che ha delle peculiarità che lo
contraddistinguono rispetto ad altre realtà, va sostenuto con
attenzione e soprattutto il pubblico deve fare da facilitatore per
esercitare un'attività, perché troppo spesso parliamo di fare delle
leggi. Io credo che l'obiettivo che ci si dovrebbe dare sia anche
quello di togliere delle leggi a livello regionale, perché non
bisogna dimenticarci che ogni legge che si scrive, ogni legge che
si aggiunge, significa compilare qualche pezzo di carta in più per
la gente che tutti i giorni svolge un'attività.
Un'attività svolta il più delle volte in regime familiare e
pertanto anche magari con una struttura sotto il profilo
amministrativo non proprio adeguata per svolgere questo tipo di
mansioni e pertanto credo che dal nostro punto di vista occorra
considerare con grande attenzione queste situazioni e le
specificità che contraddistinguono l'organizzazione del commercio
in montagna, anche sotto il profilo del carattere soggettivo di chi
esercita l'attività.
Presidente -
La parola all'assessore Baccega.
Baccega (UV) -
Molto brevemente perché mi sembra di
capire che ci sia buona sintonia su questo argomento. Sostenere gli
esercizi di vicinato è certamente un dovere da parte di questa
Amministrazione. Noi abbiamo disposto, insieme a Confcommercio, il
regolamento per i pubblici esercizi, un regolamento che è pronto e
che dovrà essere solo portato in aula, per chi ci sarà. Voglio
anche sottolineare quanto ha evidenziato il collega Distort: i
centri storici sono molto spesso soggetti a interventi di
ristrutturazione, lavori per rifacimento di strade, per acquedotti,
cavidotti, eccetera; lì bisognerebbe intervenire affinché le
amministrazioni comunali sospendessero i pubblici esercizi dalle
imposte perché lì i lavori diventano lunghi. Lo facemmo al Comune
di Aosta all'epoca con Via Aubert, Via Sant'Anselmo e Piazza Arco
d'Augusto, sarebbe opportuno costruire un provvedimento che in
qualche modo andasse a dare un'esenzione e sostenere i comuni
ovviamente nel mancato introito.
Presidente -
Possiamo mettere in votazione? La votazione
è aperta. La votazione è chiusa.
Presenti: 34
Votanti: 29
Favorevoli: 29
Astenuti: 5 (Mossa, Nasso, Pulz, Russo e Vesan).
Il Consiglio approva.
Possiamo sospendere i lavori che riprenderanno le ore 21:15.
La seduta è sospesa dalle ore 20:13 alle ore 21:29.
Rini
(Presidente) -
Riprendiamo i lavori. Siamo
all'emendamento n. 12, di Lega, Mouv', Misto e Vdalibra. Qualcuno
vuole illustrarlo? La parola al collega Manfrin.
Manfrin (LEGA VDA)
- Con questo emendamento intendiamo
intervenire nel settore delle politiche del lavoro e della
formazione professionale, fondamentalmente con quattro misure
principali, che ci proponiamo di realizzare: la riorganizzazione,
anche logistica, e il rilancio dei centri per l'impiego; la
revisione del quadro normativo che disciplina le politiche del
lavoro e la formazione professionale; l'avvio delle misure di
politica attiva del lavoro inserite nel nuovo piano di politiche
del lavoro; la valutazione circa la fattibilità della realizzazione
del portale del lavoro quale strumento d'incontro tra domanda e
offerta tra centri dell'impiego e imprese e lavoratori.
Le proposte credo siano molto chiare. Vado soltanto a
esplicitarne una, l'ultima, che credo sia molto innovativa. Con
questa proposta sostanzialmente ci rendiamo conto di un mondo,
quello del lavoro, che a oggi ha visto una presenza in più rispetto
al panorama in cui si è sempre svolto. Ci sono i lavoratori, ci
sono le aziende e c'è il centro per l'impiego, oltre a questi
attori, si sono aggiunte anche quelle che vengono definite agenzie
interinali ma che, in realtà, sono agenzie di somministrazione.
Una sinergia tra questi quattro attori, secondo noi, può essere
realizzata attraverso lo strumento del portale del lavoro, che,
secondo le nostre previsioni, che riteniamo possano essere
realizzate, va a inserirsi in questo paradigma, dove a oggi non c'è
una vera collaborazione tra questi quattro soggetti: le agenzie per
il lavoro, che tendenzialmente raccolgono tutta una serie di
persone alla ricerca di un'occupazione; i centri per l'impiego, che
non hanno diretta connessione con queste agenzie; i lavoratori, che
a volte hanno contezza dell'esistenza dei centri per l'impiego, a
volte hanno contezza dell'esistenza delle agenzie per il lavoro; le
imprese. Connettere questi quattro elementi con un portale nel
quale inserire le offerte di lavoro e le proposte di lavoro con le
caratteristiche dei lavoratori, per fare in modo, che attraverso
questo portale, si arrivi a indirizzare le varie specificità, i
vari profili richiesti e le professionalità offerte, secondo noi
può essere effettivamente un veicolo di occupazione e sicuramente
può essere un mezzo per riuscire a trovare una collocazione e,
magari, per rendere molto più agevole anche per le imprese
l'individuazione di un profilo lavorativo che può risultare affine
a quello che si sta cercando.
Questa è la nostra proposta, che riteniamo sia assolutamente
innovativa, che contiene tanti altri aspetti che vi ho riassunto,
ma ho voluto concentrare la nostra attenzione su quest'ultimo
punto, perché riteniamo possa essere davvero uno strumento che, una
volta a regime, può portare a una connessione tra questi quattro
attori.
Presidente -
Ci sono richieste d'intervento su questo
punto? Se non ci sono richieste d'intervento, mettiamo in votazione
l'emendamento n. 12.
Presenti: 34
Votanti: 11
Favorevoli: 11
Astenuti: 23 (Baccega, Barocco, Bertin, Bertschy, Certan,
Chatrian, Daudry, Farcoz, Favre, Lavevaz, Marquis, Marzi, Minelli,
Mossa, Nasso, Nogara, Peinetti, Pulz, Rini, Russo, Testolin, Trione
e Vesan).
Il Consiglio non approva.
Passiamo all'emendamento n. 13, di Lega, Mouv', Misto e
Vdalibra. La parola al collega Cognetta.
Cognetta (VDALIBRA) -
Con quest'emendamento parliamo di
un altro argomento molto importante, che è stato più volte
dibattuto in quest'aula e che purtroppo non ha ancora ricevuto
risposte concrete, a parte ciò che viene fatto normalmente nel tran
tran che va avanti da anni, rispetto a questo grandissimo e
importantissimo tema.
Si parla sostanzialmente di innovazione tecnologica. La Regione
Valle d'Aosta ha una società, che è Inva, che dovrebbe occuparsi -
e si occupa - di
information, communication, technology,
e
dovrebbe essere il braccio operativo dell'innovazione tecnologica
dell'amministrazione regionale.
Cosa fa Inva? Fa dei servizi per conto della Regione, poi
fornisce della manodopera, quindi dei lavoratori, rispetto a una
serie di servizi, non sempre legati alla sua
mission
principale, ovvero l'informatica, e dal 2014 svolge anche il ruolo
di centrale unica di committenza. Sostanzialmente spende le risorse
che le vengono date per pagare gli stipendi e qualche progetto che
fa.
Come mission tecnologica non ha praticamente nulla, oltre ai
documenti che vengono scritti ma che, di fatto, non portano ad
alcun cambiamento radicale, perché i progetti vengono portati
avanti in maniera frammentata, piuttosto lenta, quindi
l'innovazione tecnologica rimane sempre al palo.
Da cosa deduciamo questo? Dai servizi forniti al cittadino, che
sono molto pochi e, soprattutto, di tecnologico hanno molto poco.
Qualcuno potrebbe dire che sono cose che non vanno bene, perché
qualcuno tende a demonizzare questa società, che invece è florida,
funziona, va bene e dà dei servizi meravigliosi, ma non è proprio
così, perché, spesso e volentieri, sempre in quest'aula, è stato
rimarcato il fatto che il ruolo di Inva vada modificato
profondamente e che vada cambiato ciò che fa e ciò che ha fatto
fino a oggi. Cosa viene descritto, quindi, in quest'emendamento?
Vengono dati dei suggerimenti su come Inva dovrebbe modificarsi.
Inva non dovrebbe più utilizzare, diciamo così, tutto il suo
potenziale per fare operazioni "di bassa manovalanza", ma dovrebbe
diventare un partner tecnologico che fa analisi, che propone
soluzioni tecnologiche d'avanguardia, che magari le studia, le
sperimenta e poi le fa fare; perché, se non le fa più direttamente
Inva, le mette sul libero mercato e questo permetterebbe
sicuramente di creare un altro tipo di economia. Tutto questo
dovrebbe essere racchiuso all'interno di un piano che da subito
dovrebbe cercare di dare delle soluzioni concrete ai cittadini e,
soprattutto, dei servizi; servizi concreti, perché oggi come oggi,
pur avendo Inva un grande numero di clienti della pubblica
amministrazione, per non dire tutti, questi servizi al cittadino
sostanzialmente non li fornisce.
Non si vuole demonizzare nessuno, si vuole cercare di dare un
indicatore forte e chiaro dal punto di vista politico, rispetto al
ruolo che dovrebbe giocare Inva all'interno della pubblica
amministrazione e dell'informatica a tutto tondo dal punto di vista
pubblico in Valle d'Aosta. È una cosa che secondo me ha le
potenzialità per fare, c'è da fare un grossissimo lavoro di
ristrutturazione aziendale e di crescita di competenze, perché
questo oggi non può essere fatto, in quanto mancano le figure
professionali adeguate, e questo dovrebbe essere ciò che dovrebbe
traghettare l'Inva da ciò che era a ciò che deve diventare. Questo
permetterebbe, se venisse fatto, ovviamente con dei tempi adeguati,
di migliorare anche l'economia complessiva della nostra regione, di
aiutare i cittadini nel confronto con la pubblica amministrazione e
diventare anche volano attrattivo rispetto a questioni di economia
e di lavoro, perché avere dei servizi efficienti dal punto di vista
dell'information technology attrae, chiaramente, anche aziende,
professionisti, eccetera.
Sostanzialmente noi dovremmo approvare con questa proposta di
emendamento un modo diverso di pensare rispetto a Inva. Forse un
modo che potrebbe essere un po' avveniristico? Io non credo, io
penso semplicemente che Inva debba avere il ruolo di sovrintendere
alle possibilità che ci offre il mercato, che ci offre la
tecnologia, proporre soluzioni e finalmente mettere a disposizione
del cittadino i reali servizi che dovrebbe avere per migliorare
l'approccio con la pubblica amministrazione.
Presidente -
Ci sono altre richieste? Se non ci sono
richieste, mettiamo in votazione l'emendamento n. 13. Votazione
aperta. Votazione chiusa.
Presenti: 34
Votanti: 11
Favorevoli: 11
Astenuti: 23 (Baccega, Barocco, Bertschy, Certan, Chatrian,
Daudry, Farcoz, Favre, Lavevaz, Marquis, Marzi, Minelli, Morelli,
Mossa, Nasso, Nogara, Peinetti, Pulz, Rini, Russo, Testolin, Trione
e Vesan).
Il Consiglio non approva.
Passiamo all'emendamento di Marquis, Barocco e Daudry. La parola
al collega Marquis.
Marquis (SA) -
Con quest'emendamento al capitolo 1.9,
"Ambiente e sviluppo sostenibile", s'inserisce la possibilità di
finanziare, parallelamente al percorso dei fondi di rotazione in
essere, anche la modalità attraverso il contributo in conto
interessi. L'emendamento è propedeutico a discutere l'emendamento
successivo nel bilancio.
Presidente -
Se non ci sono altre richieste, la parola al
collega Aggravi.
Aggravi (LEGA VDA) -
Quest'emendamento anticipa la
trattazione che riguarda anche il nostro emendamento successivo,
che ci permetterà di approfondire bene la questione. Quando
presentammo, come Giunta Spelgatti, il DEFR, noi andammo a inserire
un capitolo dedicato al sistema regionale dei fondi di rotazione.
Giustamente conoscevamo, come oggi avviene, il problema legato a
questo tipo di misura, che ieri abbiamo avuto l'occasione di
approfondire, anche nell'intervento fatto dal Presidente della II
Commissione, che è il presentatore di quest'emendamento.
Il sistema regionale dei fondi di rotazione ha una problematica,
soprattutto legata ai mutui prima casa, ma non soltanto, anche
quello alberghiero, perché nel frattempo sono capitate due
situazioni. La prima è che i fondi sono venuti spesso meno, lo
diciamo di continuo, sembra sempre di fare la cena con i fichi
secchi, però purtroppo sappiamo che nel tempo le richieste sono
state molte e le risorse sempre meno; su questo noi presenteremo un
emendamento, che cercherà di dare una proposta ulteriore, per
tentare di risolvere il problema, soprattutto pro futuro, andando a
identificare un principio di programmazione finanziaria un anno per
l'altro, perché oggi sappiamo che questo sistema è in crisi, anche
perché i mutui vengono erogati alla disponibilità dei fondi, ma
spesso e volentieri, purtroppo, i fondi non sono legati a
previsioni o comunque a una programmazione puntuale delle
richieste.
Proprio sui mutui prima casa, la grossa problematica fu il fatto
che, nel cambiamento dei canoni di erogazione dei mutui, tante
domande arrivarono. Pensiamo alla retroattività, pensiamo comunque
anche alla richiesta, da parte dei cittadini, perché abbiamo varie
tipologie d'intervento, dall'acquisto alle nuove costruzioni, che
prevedono anche riqualificazioni, ristrutturazioni, eccetera.
Tutto questo ovviamente è legato anche alla spada di Damocle
della burocrazia. In audizione abbiamo potuto approfondire
maggiormente la problematica legata al mutuo prima casa e,
soprattutto, alla lunga istruttoria a cui è sottoposto, soprattutto
da parte della struttura dell'amministrazione regionale.
La proposta che è stata fatta - su cui entreremo più nel
dettaglio quando affronteremo l'emendamento - sicuramente può anche
essere vista, da una certo prospettiva, come d'interesse e di
analisi. Noi per questo nelle audizioni abbiamo chiesto che andasse
approfondita maggiormente, ma soprattutto che questa misura - al di
là della scelta di rimanere sulla vecchia filière o comunque sul
conto interessi - fosse basata su un principio: sono fonti soldi
pubblici e, parlo in particolar modo della prima casa, se un
cittadino si rivolge all'ente pubblico, o comunque a una
finanziaria pubblica, prima di tutto è perché sa che si tratta di
un ente che gli può garantire un tasso che il sistema bancario non
gli garantirà.
Abbiamo una preoccupazione: sapere che le banche hanno dei tempi
molto lunghi, soprattutto per capire come poter gestire questo tipo
di prodotto con le convenzioni. Quello che ci preoccupa
maggiormente è creare delle aspettative nei confronti di chi
aspetta l'erogazione del mutuo e, purtroppo, il messaggio
giornalistico spesso semplifica quello che viene detto in
quest'aula. Il rischio è che andiamo, ulteriormente, a creare delle
false aspettative, come certi canoni che sono stati utilizzati, o
le maglie, come abbiamo spesso detto, allargate, che hanno generato
un'aspettativa che poi non ha trovato soddisfacimento da parte
della dotazione finanziaria di questi fondi.
Presidente -
La parola al collega Cognetta.
Cognetta (VDALIBRA) -
Questo è un emendamento
estremamente pesante, perché politicamente affronta un problema
molto grande, che si è creato a seguito dell'allargamento delle
maglie rispetto alla possibilità di avere mutui a tasso agevolato
con Finaosta, e credo sia stato l'emendamento più importante
sostenuto dal Presidente della Commissione.
È intervenuto nel terzo passaggio, nei primi due
quest'emendamento non è stato presentato e nel terzo passaggio del
va e vieni del bilancio dalla Commissione è intervenuto
quest'emendamento che anticipa l'emendamento tecnicamente più
pesante, perché va inserito nel DEFR per poi, qualora approvato,
poter operare anche nel bilancio.
È chiaro che se un presidente di commissione porta avanti una
cosa del genere nel terzo passaggio, vuol dire che, nei due
passaggi precedenti, chi si doveva occupare del problema non l'ha
fatto. Non c'è niente di male in questo, ma vuol dire che le
questioni più importanti che devono essere portate all'attenzione
e, in qualche modo, risolte dalla nostra amministrazione, sono
state prese in carico dal presidente di commissione. Penso sia una
cosa corretta, come presidente di commissione: lui propone una
soluzione, che non mi trova d'accordo appieno - ne abbiamo discusso
parecchio in commissione - perché rispetto a chi ha potuto
accedere, e quindi ha un diritto acquisito, il fatto di cambiare in
corsa la possibilità di accedere a questi fondi credo sia poco
corretto; se poi uno sceglie liberamente di cambiare idea, sono
problemi suoi. Mi preme però sottolineare il fatto che se ne sia
dovuta occupare la Commissione. Se il problema è così importante,
Presidente, mi chiedo perché il governo non se ne sia occupato,
quando c'era ancora, non solo dopo che è successo tutto quello che
sappiamo.
Mi chiedo allora: è veramente una questione di soluzione
tecnica, o è soltanto una contrapposizione politica e questo ha
generato una serie di andirivieni all'interno della Commissione nei
vari dispositivi di legge? Se è il primo caso, allora mi sembra una
cosa corretta. Se è il secondo caso, bene o male i cittadini
avranno un risultato, però è stata una cosa non perfettamente nei
canoni di maggioranza e opposizione, è stata un po' deviante, ma
leggermente, niente di grave.
Quest'emendamento, che anticipa l'altro, io credo che non
otterrà il mio sostegno. I motivi tecnici per cui non sostengo
quest'emendamento verranno descritti quando parleremo tecnicamente
dell'emendamento stesso, quindi entreremo nel dettaglio. Credo però
che questa sia una cosa che in qualche modo vada chiarita, perché
non vorremmo che alla fine ci fosse una sorta di regolamento di
conti tra pezzi diversi della maggioranza, per ottenere cose
rispetto ad altri, e oggi questo ci ha portato fino a questo punto.
A un certo punto mi è venuto anche questo dubbio, ma sicuramente
voi me ne libererete prestissimo.
Presidente -
La parola al collega Gerandin.
Gerandin (MOUV') -
La questione dei mutui e dei fondi di
rotazione è stata una delle battaglie che io personalmente ho
portato avanti anche nella scorsa legislatura, proprio perché ho
sempre pensato che una misura così importante come i fondi di
rotazione finanziati all'interno di Finaosta fosse un segno di
attenzione verso la cultura delle famiglie valdostane. I nostri
nonni e i nostri padri ci insegnavano: "se riuscite a costruirvi
una casa significa che vi radicate sul territorio, significa che
probabilmente anche i vostri figli avranno la possibilità di vivere
in Valle d'Aosta". Sentirsi proprietari è un bell'esempio, perché
comunque unisce le famiglie, perché di solito poi, soprattutto in
questo caso si deve accedere a dei mutui e bisogna cercare, con
sacrifici in famiglia, di pagare i mutui, se si vuole essere
proprietari di abitazioni. Dicevo che questo appartiene a quella
cultura valdostana di cui mi onoro di far parte.
Ma veniamo un po' di più a quello che emerge da
quest'emendamento. In parte l'ha già toccato il collega Cognetta:
l'impressione che si è avuta da parte di chi ha lavorato in
commissione è che quest'emendamento... soprattutto i contenuti
della doppia filiera, che verrà presentata nell'emendamento in cui
voi andrete a modificare la possibilità, da una parte, di
continuare ad avere mutui con Finaosta, dall'altra di avere
contributi in conto interessi.
Io penso che chi ha seguito i lavori si sia reso conto che non è
null'altro che una sorta di compromesso politico tra il pensiero
del Presidente facente funzioni della Giunta regionale e il
Presidente di Commissione, perché è emersa palesemente che, a forza
di modifiche, emendamenti e contro-emendamenti, pareri tecnici,
eccetera, alla fine si è cercato un compromesso. Un compromesso
politico che, a mio parere, è molto pericoloso, perché, come ha già
detto il collega Aggravi, rischia di creare tante false
aspettative, dove probabilmente le vittime saranno quelli un po'
più sprovveduti, che diranno: "pago l'1 da una parte, l'1
dall'altra" e poi magari non si faranno bene i conti in tasca, per
cui magari oltre a quell'1, lo stesso tasso d'interesse con
l'abbattimento mediante il conto interessi, si troveranno a pagare
delle spese che saranno ben altre.
In Commissione è stato ricordato che con i mutui Finaosta, tra
spese d'istruttoria, stati di avanzamento e liquidazioni, si paga
200 euro. Non è la stessa cosa, lo posso assicurare, di quello che
succede con gli istituti e le banche, per cui il rischio è davvero
creare false aspettative e trovare qualcuno che magari alla fine
sarà in difficoltà.
È stato detto che il ruolo di Finaosta è anche un ruolo di
aiuto, perché non tutte le famiglie valdostane hanno le stesse
garanzie a monte per accedere a dei mutui. Un aiuto di questo
genere andava esplicitato, noi pensiamo per questo motivo che sia
necessario differenziare tra mutuo prima casa, ristrutturazione o
eventualmente mutuo seconda casa.
C'è un secondo aspetto che preoccupa leggendo l'emendamento: "la
concessione di contributi in conto interessi, finanziabile anche
attraverso il recupero di risorse giacenti presso i fondi di
rotazione medesimi". È la seconda operazione che fate e vi ricordo
che lei, Presidente, ci ha ricordato che ci sono circa 20 milioni a
bilancio per finanziare ulteriormente i fondi di rotazione. Sono
meno dei 20.800.000 euro che avete tolto, lei era al governo a
marzo 2018, quando avete cancellato una parte dei fondi di
rotazione. Non erano quelli della prima casa, ma nei fondi di
rotazione...
È questo il principio che ci preoccupa, quando, a fronte della
necessità di avere ulteriori risorse, l'unica trovata che avete
pensato è stata ridurre ancora i fondi di rotazione.
Presidente -
Ci sono altri interventi? La parola, per
dichiarazione di voto, al collega Marquis.
Marquis (SA) -
A seguito degli interventi che si sono
succeduti e ad alcune osservazioni che sono state fatte, credo sia
necessario fornire dei chiarimenti e dare conto della genesi che ha
portato a proporre questo emendamento.
Sostanzialmente, nel percorso che noi abbiamo fatto, nell'esame
del Documento di economia e finanza regionale e del bilancio,
abbiamo avuto modo di ascoltare le categorie portatrici
d'interesse. Abbiamo ascoltato anche Finaosta e in quella
circostanza abbiamo fatto anche delle specifiche domande sulla
situazione dei fondi di rotazione.
Ci è stato chiesto d'intervenire sui mutui e di fare delle
verifiche e ci siamo presi carico di esaminare questa questione. Si
tratta di una questione sicuramente complessa, che ha richiesto un
grande impegno sotto il profilo tecnico, di esame, di valutazione
dei numeri, delle possibilità, degli effetti, dei ritorni sul
gettito, non è una cosa che si può affrontare in modo superficiale.
C'è stato quindi dello studio. Studio che, da ultimo, ha portato a
presentare questa formula, su cui siamo anche stati confortati,
come ho avuto modo di dire ieri, come componenti, per il fatto che
è una misura utilizzata da tante altre realtà territoriali.
Sicuramente è una misura che mantiene la possibilità di percorrere
il binario su cui si sono inseriti coloro che hanno presentato la
domanda e su precisa istanza potranno seguire la via, che oggi noi
indichiamo, del conto interessi. È quindi una scelta che potrà fare
il beneficiario.
Purtroppo bisogna rendersi conto che esiste un problema, a cui
va data una soluzione. Abbiamo anche chiesto se c'erano delle altre
idee, nell'ambito del percorso, anche da parte dei soggetti auditi,
da parte dei funzionari e da parte dei rappresentanti di Finaosta,
ma purtroppo soluzioni al problema non se ne intravedevano,
nell'immediato, se non andare in questa direzione. Tenuto conto che
c'è un momento particolarmente favorevole, per i tassi d'interesse,
che è previsto anche per i prossimi due anni, abbiamo messo in
piedi questa misura, che è sostenibile e che, nel contempo,
auspichiamo possa assorbire tutte quelle code che si sono
verificate, per dare impulso al settore.
Non è che i Valdostani andranno in difficoltà, secondo me,
perché non sono stupidi, i Valdostani sono persone intelligenti e
sono capaci a valutare la loro situazione. Valuteranno quali sono i
tempi di attesa sui binari che oggi sono fermi, valuteranno le
possibilità che ci sono sulla proposta messa in campo, dopodiché
trarranno le valutazioni conclusive. Io credo che il tempo ci dirà
se la misura riscuote quel grande interesse che noi auspichiamo, ma
l'auspichiamo soprattutto perché, diversamente, rimane un problema
sul tavolo. Al posto di esserci 100 milioni, a fine 2020 ce ne
saranno 150, se presenteranno le domande sullo stesso livello
numerico rispetto all'anno scorso.
Credo che tutti dobbiamo cercare di adoperarci perché passerà in
Commissione, lungo il percorso attuativo. Bisognerà verificare come
viene imbastita la questione, bisogna presidiare lo schema di
delibera con cui poi si va a fare una convenzione con le banche, ma
se la misura l'hanno messa in piedi le altre Regioni penso che
anche noi saremo in grado di farlo. Arrivando dopo, possiamo anche
capitalizzare le esperienze che hanno fatto loro in questi
anni.
Credo che non ci siano stati dei fraintendimenti, ciascuno ha
dato il suo contributo per mettere in piedi questa cosa e c'è stato
un impegno anche di tutti gli uffici e dei dirigenti coinvolti,
perché è una questione che andava affrontata secondo determinati
crismi. Si lasciano entrambe le possibilità e speriamo di poter
rendere un buon servizio a tutta la comunità valdostana e a coloro
che da due anni sono in attesa di beneficiare del sostegno rispetto
alla domanda che hanno avanzato.
Presidente -
Per dichiarazione di voto, la parola al
collega Cognetta.
Cognetta (VDALIBRA) -
Vorrei non sostenere
quest'emendamento, vorrei però aggiungere alla discussione una
buona notizia. La buona notizia è per coloro che hanno presentato
il mutuo in questi ultimi tempi. Siccome la delibera si è fermata,
nessun altro, a oggi, può presentare altre richieste di mutuo,
quindi per fortuna non se ne aggiungono, perlomeno così ci hanno
spiegato i tecnici: perché non c'è una delibera che delinei i
canoni. Delibera che dovrebbe essere fatta da un governo, se avesse
le sue piene funzioni, ma che, non avendole in questo momento, non
può essere fatta. Qualora ci fosse un nuovo governo la farà, ma
oggi non si possono presentare nuove domande e già questa è una
cosa positiva, perché vuol dire che il mucchio non aumenta; io lo
dico in maniera positiva per quelli che aspettano da due anni.
Un'altra cosa che invece vorrei ricordare all'aula - perché
magari qualcuno non era presente in Commissione - e io leggo le
parole dell'amministratore di Finaosta: "Quindi la crisi del
settore edilizio non sta tanto nella prima casa o nella
ristrutturazione, ma è una crisi di ordine più generale, alla quale
bisognerebbe provvedere in modo diverso, che non dalla concessione
del mutuo per la prima casa o la ristrutturazione. Certo è che nel
territorio regionale, dove assistiamo a una micro-presenza di
imprese piccole, senza dubbio la ristrutturazione in sé produce, in
qualche modo, un certo livello di attività lavorativa", ma mi
chiedo: coloro che non avranno capacità di credito comunque
riceveranno il mutuo dalla banca? Ritengo di no. E torneranno a
Finaosta.
Se poniamo il caso che questa persona, che sicuramente non è
capace - altrimenti perché farebbe il presidente di Finaosta? - ci
dice una cosa del genere, io dico che forse potrebbe avere ragione
e, quindi, aggiungiamo tempo al tempo. Adesso non abbiamo i soldi,
va bene, li spostiamo verso la banca, aspettiamo che la banca
faccia tutto quel che deve fare, passano sei mesi o un anno, tra un
anno forse arrivano i soldi e ti concediamo noi il mutuo che non ti
ha concesso la banca.
Non mi sembra una soluzione, anzi, la soluzione presa in
considerazione da noi è completamente diversa. Il fatto poi che lo
facciano in altre regioni è vero, ma allora uno la può mettere in
campo per i mutui che verranno presentati dal 2020 in avanti, cioè
"da febbraio 2020 si riaprono i termini e ti concediamo il conto
interessi". Va bene, chi dice di no? Vai in banca, chiedi, noi ti
concediamo la differenza. Perfetto, è un modo di diverso di farlo.
Ma per quelli che sono arrivati fino al 31dicembre e che sapevano
che glieli dava Finaosta la questione è un po' diversa, perché
sempre la stessa persona ci dice che, tra le altre cose, Finaosta
non lavora esattamente come una banca, quando concede i mutui. Lo
dice chiaramente, perché ha una funzione anche socio-territoriale,
l'ha definita in questo modo. È una funzione corretta perché, se
fosse stata una banca, ci saremmo rivolti direttamente alla banca.
Questo è il punto.
Non vorrei neanche entrare nel merito del fatto che ci sono
ancora delle norme che permettono di bloccare un'ingente quantità
di soldi sui preammortamenti relativi agli alberghi. Anche questa è
una questione già trattata, che però è rimasta sospesa e che blocca
una grande quantità di risorse. Anche su questo è stato detto che
addirittura ci sono preammortamenti che in qualche caso superano i
10 anni. Va tutto bene, però forse anche una mano qui ci andava
messa. Oltre ai mutui si metteva una mano anche su questo e si
sistemavano due problemi, anziché uno, perché dopo un certo numero
di anni qualcuno dovrebbe decidersi se lo prende o non lo prende, e
magari cominciare a restituire.
Presidente -
La parola al collega Barocco.
Barocco (GM) -
Non vorrei rientrare in una discussione,
che poi diventa un po' fine a se stessa, sui tecnicismi, banca non
banca... Io dico solo che Finaosta deve comunque rispettare delle
regole bancarie, che devono essere applicate, probabilmente con una
maggiore agilità, ma se poi non saranno applicate ci troveremo a
dover affrontare altri problemi.
Io non voglio entrare nel gioco di chi è più amico di Finaosta,
ricordo solo che, insieme alle considerazioni appena lette dal
consigliere Cognetta, che ben ricordo, nei dati forniti alla
Commissione, la Finaosta ci ha detto che sono stati allocati, negli
anni, circa 396 milioni di mutui al sistema Valle d'Aosta. Che 396
milioni di mutui, di risorse, non abbiano generato ricchezza in
Valle d'Aosta e non abbiano comunque, in qualche maniera, aiutato
anche il comparto edilizio, stento a crederlo.
È vero che questa sera si parte da reaganomics e keynesiani, ma
io penso che ci sia una via di mezzo, quindi probabilmente il
moltiplicatore economico... poi bisognerà vedere la percentuale, io
sono molto laico, in questo, quindi non penso che 396 milioni di
euro non abbiano dato una mano al comparto edilizio.
Devo dire che questa norma che noi abbiamo cercato di elaborare
è stata mitigata anche dal confronto: ricordo anni in cui si diceva
che non c'era compromesso, che non si poteva discutere, che non si
trovavano soluzioni condivise, adesso abbiamo trovato una soluzione
condivisa a un problema che è sul territorio e questa soluzione
condivisa, frutto di mediazione, ci ha portato a questa
double
filière
.
Permettetemi di dire che i Valdostani non sono sprovveduti, non
li definirei così. Questo processo non è finito, perché ci saranno
delle delibere attuative, che qualcuno dovrà fare, ma spero che per
queste delibere attuative ci sia la dovuta attenzione.
Ma tornando al provvedimento, dobbiamo collegarlo a un altro
provvedimento, che deve essere ancora elaborato meglio, che prevede
una certa attenzione alle ristrutturazioni e concede uno sgravio
fiscale sull'IMU per incentivare le ristrutturazioni, pertanto il
recupero del patrimonio edilizio esistente e quindi un consumo
minore del territorio che noi abbiamo e che ci hanno lasciato i
nostri vecchi.
Se posso, vorrei fare solo una chiosa su questi famosi fondi di
rotazione. I fondi di rotazione sono un volano per la nostra
economia, ma noi oggi con questo provvedimento, che è temporaneo,
cerchiamo di dare una risposta a un problema che si è acuito nel
tempo, anche perché si sono aperte certe maglie. Per il futuro però
vorrei cercare di garantire le stesse opportunità ai Valdostani,
perché è una questione di equità. Siamo sicuri, però, che i fondi
di rotazione siano eterni, o meglio, che la loro destinazione sarà
sempre quella? Perché non pensiamo alla destinazione di fondi di
rotazione per l'innovazione, per il
green new deal
o per
cose del genere?
Con la consigliera Morelli, nelle varie pause dei lavori di
commissione, si discuteva se la casa fosse effettivamente ancora il
bene principale o se si dovesse evolvere come in altre nazioni
europee, dove essa non è più un bene così importante.
Ho dato solo queste poche indicazioni, per cercare di spiegarvi
un processo. Oggi, leggendo, ho trovato questa frase: "La
difficoltà non sta nelle nuove idee, ma nello sfuggire alle vecchie
idee, che ramificano, per quanti di noi sono stati allevati in
essi, in tutti gli angoli della mente".
Presidente -
La parola all'assessore Chatrian.
Chatrian (AV) -
Solo due considerazioni. Qualcuno
potrebbe chiedere cosa c'entri l'Assessore all'ambiente nel
discutere delle novità, ma ho partecipato agli incontri fatti con i
tecnici e sono due le considerazioni che vorrei fare.
La prima è che non possiamo nasconderci che c'è una criticità,
perché le famiglie valdostane avevano fatto una richiesta, ai sensi
di una legge, ai sensi di una delibera, quindi abbiamo creato delle
aspettative. Dall'altra parte, probabilmente, per com'è
organizzata, l'amministrazione regionale non è stata in grado di
evadere le richieste, non solo per una mancanza di liquidità ma per
una criticità anche interna e non solo, eventualmente, scaricando
la responsabilità su Finaosta. Mi hanno sempre insegnato che, prima
di dare la colpa ad altri, forse è meglio fermarsi, guardarsi in
casa ed eventualmente trovare non il colpevole, ma un modo per
migliorare o qualche soluzione.
La seconda considerazione, di ordine invece più economico e
finanziario, è legata alla liquidità, perché stiamo parlando di 700
famiglie che hanno fatto richiesta al pubblico. Prima parlavamo del
piccolo commercio, della burocrazia, del pubblico, e qui siamo
nelle stesse condizioni, quindi va trovata quantomeno una via di
uscita, se sia giusta o sbagliata ne parleremo più tardi o domani
quando discuteremo il relativo emendamento.
Vorrei però solo soffermarmi su un concetto legato alla
fragilità, o alle famiglie più fragili, che hanno minori garanzie,
e sul concetto della prima casa, perché la proposta - di cui
discuteremo domani, non ora sul DEFR - dà comunque una possibilità
di scegliere; io non so se questo binario sia la soluzione - non lo
so, è una prova di soluzione - ma prima di dare la colpa a
Finaosta, alle liquidità, alle disponibilità, proviamo a modificare
le regole del gioco all'interno della nostra amministrazione, a
essere un po' più rapidi, un po' più efficaci, un po' più
efficienti, e poi - lo vedrà il prossimo governo, la prossima
maggioranza, la prossima legislatura - il gruzzolo a giugno e a
luglio sarà cospicuo e questo vuol dire che forse abbiamo "x"
risorse e non siamo capaci ad utilizzarle tutte. Chi di più, chi di
meno, per l'alternanza politica, per il fatto che non c'è
stabilità, ma vuol dire che, preso 100, non siamo grado di
utilizzare 100, al di là di come l'utilizziamo.
Guardiamoci in casa, guardiamo le criticità, troviamo però delle
soluzioni. Io credo che l'emendamento messo in campo da una parte
garantisca le fragilità di cui diceva prima anche il collega
Gerandin, che fanno parte della nostra storia, ma che comunque con
quest'emendamento non vanno perse e sia chiaro a chi ci ascolta,
pochi perché forse siamo noiosi: da una parte "no paura", ma
dall'altra parte c'è una proposta.
Non so se sia la soluzione, ma è una proposta che cerca di dare
una risposta abbastanza rapida e veloce, non obbligando nessuno a
scegliere un'alternativa. Questo è importante. Al di là di quello,
però, fermiamoci, o si fermeranno i futuri legislatori, andando a
vedere le carte, del perché ci mettiamo così tanto tempo,
all'interno dell'amministrazione, prima di istruire le pratiche.
Questo è il mio piccolo contributo, ma ho partecipato attivamente
nel costruire l'emendamento, le modifiche e, soprattutto, la
possibilità di scelta, affinché le 700 famiglie che hanno già fatto
la richiesta non siano obbligate ad andare nella soluzione A o B,
ma possano scegliere. Credo che questo sia comunque molto
importante.
Oggi i tassi sono bassi, l'Euribor è negativo, la facilità di
poter calmierare all'1%, allo 0,8 o all'1,2 è semplice; tra due
anni magari cambierà tutto, non lo sappiamo, non siamo dei
veggenti, ma oggi questo è lo stato dell'arte.
La questione dunque non è di liquidità, ma di velocità, di
rapidità e anche di efficienza della nostra macchina
amministrativa. Questo è lo spirito con cui noi votiamo
quest'emendamento, ma io spero che domani ci sarà un confronto
fattivo. Non è questione di chi è liberista o legato al pubblico, o
"
na l'è miù la Finaosta respé a una banca
" (no, è meglio la
Finaosta rispetto a una banca) ma su questo dobbiamo essere un po'
laici e affrontare in maniera tranquilla e serena la criticità.
Dobbiamo però ammettere che una criticità c'è e delle soluzioni
dobbiamo trovarle, in modo però che siano percorribili e
solide.
Presidente -
La parola al collega Restano.
Restano (GM) -
Permetta una battuta, collega Chatrian: sa
che noi apprezziamo la multidisciplinarietà, a livello formativo ma
anche negli atleti evoluti. È per questo che mi cimento su un
argomento che non è proprio il mio, ma perché vorrei lanciare una
suggestione, perché dalle retrovie qualcuno ha detto che questi
soldi, parte del gruzzoletto, potrebbero anche essere investiti in
futuro nei fondi di rotazione e, in secondo luogo perché, leggendo
quanto scritto, voi affermate che in molti casi, come ad esempio
per il fondo destinato allo sviluppo delle strutture alberghiere,
il relativo fabbisogno ha raggiunto livelli molto considerevoli.
Forse questo spunto andava espresso nel capitolo del turismo, ma
siccome qui il titolo è "Sistema regionale dei fondi di rotazione",
ritengo opportuno farlo adesso.
Effettivamente mancano i soldi da dare a chi richiede i mutui
sulla legge n. 19, per le strutture alberghiere, questo è noto. Da
un lato mancano soldi, dall'altro mi permetto di dire - ripeto
parole del Presidente dell'ADAVA - che in certi periodi, laddove
c'è una gru, c'è un albergo. Lì si dà veramente un contributo
all'edilizia, a quelle piccole attività nei paesi, di cui abbiamo
parlato prima.
Queste persone, però, parlando di fondi di rotazione e di mutui,
vivono una situazione particolare: quando presentano la domanda,
viene fatta l'istruttoria da parte dell'assessorato al turismo,
viene dato il nulla osta, poi si va da Finaosta a fare un'altra
istruttoria e il tempo passa. Il tempo passa e, prima di ricevere i
soldi, passano gli anni, oltre due anni in alcuni casi! Queste
persone non possono aspettare, nel frattempo hanno fatto dei mutui
bancari e devono rientrare di questi mutui. Rischiano, mi sembra lo
scorso anno di aver contato almeno cinque o sei casi, di non
riuscire a rientrare.
La suggestione è questa: ragionando sui fondi di rotazione,
forse vale la pena di cercare di ridurre questi tempi. Può essere
che con una singola istruttoria si riesca a dimezzare i tempi e a
dare le risposte dovute agli albergatori? Questo è semplicemente
uno spunto di riflessione, però chi ci sarà dopo di noi magari
potrà ragionarci sopra.
Presidente -
La parola al collega Aggravi.
Aggravi (LEGA VDA) -
Vede, collega Chatrian, su una cosa
sono d'accordo con lei, cioè non è una questione d'ideologie, non è
una questione di keynesiani, reaganomics o altro, se i soldi non ci
sono e se le regole sono messe in certe maniere, non è una
questione d'ideologia, è questione di risolvere un problema, perché
oggi ci troviamo una "montagnetta" che va risolta. Il vero problema
non è tanto neanche il domani, ma risolvere questa montagna di
richieste, e su questo siamo tutti d'accordo.
Su una cosa, però, non sono d'accordo con lei, collega Chatrian.
Lei diceva che forse non siamo stati capaci di usarli, ma la
preoccupazione è che i fondi che dovrebbero arrivare, o che sono
stati generati dalle partecipate, spesso e volentieri più
amministrazioni li sanno usare, li sanno spendere benissimo! È per
questo che in parte siamo preoccupati, perché nel fondo di
rotazione non c'è una spesa: il fondo di rotazione è un fondo che
si autoalimenta e che sostanzialmente genera delle quote capitali e
anche delle quote interessi. Sul discorso dell'Euribor tengo
comunque a fare una riflessione di base: è vero, oggi l'Euribor è
negativo, i tassi sono bassi, è il "momento Marquis" - lo vorrei
chiamare così in onore del Presidente della Seconda Commissione che
ci ha più volte dilettato, giustamente, sul fatto che bisogna
cogliere l'occasione del tasso basso - però nello stesso momento io
direi che dobbiamo stare attenti a farci troppe aspettative su
questo momento. Per il semplice motivo che oggi, a livello di
rischio, i mutui sulla casa, o comunque su tutto ciò che è un
edificio, sono considerati rischiosi, per le regole bancarie.
I mutui, o qualsiasi tipo di facilitazione creditizia, vengono
dati dalle banche in base a un rating e il tasso applicato,
ancorché basso, viene dato in base a un rating. In realtà Finaosta
non applica un tasso sulla base di un rating, quindi l'eventuale
convenzione, che s'ipotizza avere un tasso fisso, dovrà avere
questo tipo di valutazione. Io non so se ci rendiamo conto di cosa
voglia dire trattare con una controparte che sino a oggi si è
trovata un pezzo grosso di mercato, quello dei mutui prima casa,
totalmente o quasi appannaggio della Regione e si è trovata
comunque a trattare oggi su questo aspetto; comunque sia, farà le
sue valutazioni, soprattutto se queste risorse sono "bloccate",
permettetemi la semplificazione, per venti o trent'anni, e quindi
hanno un costo patrimoniale, per le banche, molto alto. Per loro
sono sicuramente meno redditizie di altri prodotti.
Noi dunque non critichiamo la ricerca di una soluzione,
l'abbiamo detto più volte. Abbiamo chiesto e preteso di audire
tecnici, perché giustamente tutti noi dovevamo farci un'idea e
approfondire, perché i tredici mesi medi dell'istruttoria della
struttura regionale - giustamente il collega Chatrian ha detto "non
diamo colpe a qualcuno, guardiamoci in casa nostra", sono il primo
a dirlo - ci devono fare pensare, perché magari noi identifichiamo
una soluzione che può essere anche valida, ma mancano i punti di
controllo, manca tutta una serie di aspetti che comunque vanno
valutati. Non dobbiamo dare la colpa a qualcuno e non dobbiamo
neanche spaventare qualcuno che comunque fa il suo lavoro.
Approfondiremo la tematica, ma un ulteriore aspetto lo voglio dire,
sulle altre esperienze. Sicuramente noi dobbiamo analizzare le
altre esperienze, ci sono innumerevoli esperienze di altre regioni,
a livello di facilitazione bancaria, e dobbiamo anche rifuggire,
come diceva il collega Barocco, dalle vecchie idee. Un esperimento
di contributo in conto interessi sull'ambito comunque fu fatto: non
diede questo slancio che oggi ci aspettiamo e forse non fu neanche
una soluzione di quel periodo, perché fu abbandonato, forse perché
c'erano più risorse o c'era un altro tipo di contesto, ma fu
abbandonato, e il contributo in conto interessi anche per le
aziende, quello dato tramite i confidi, sappiamo aver perso
moltissimo il suo appeal. È vero, perché i tassi sono bassi, però
stiamo attenti a pensare di risolvere un problema in tre anni,
quando andrebbe visto su un periodo più lungo. Soprattutto,
facciamoci bene delle valutazioni, perché se i fondi che verranno
generati dalle società partecipate potranno, nel frattempo,
rimpinguare un fondo di rotazione che comunque è vivo e ha dei
ritorni, posto il fatto che tredici mesi per un'istruttoria ci
devono far pensare e ci devono far pensare anche i tempi di
contrattazione con le banche.
Per questo motivo, su questo emendamento ci asterremo e poi
approfondiremo ulteriormente la tematica.
Presidente -
La parola al vicepresidente Distort.
Distort (LEGA VDA) -
Non vorrei allungare troppo la
discussione su questo tema, anche perché, in maniera trasversale,
verrà poi ripreso più avanti. Vorrei semplicemente aggiungere
alcune precisazioni, che provengono da una mia citazione storica.
Fatevene una ragione, ci sono dei pilastri nella mia vita, nella
mia formazione intellettuale, che determinano il mio agire e il mio
pensare. È il mio caro padre spirituale, Tommaso d'Aquino, nella
celebre frase: "Bonum ex integra causa". Vale a dire: "Si può dire
che una cosa è buona quando tutte le parti che la compongono la
rendono buona", cioè quando è buona nel suo complesso, quando
funziona nel suo complesso. Colleghi Marquis, Barocco e Daudry, che
avete redatto quest'emendamento, non vogliatemene, non
vogliatecene, ma, sinceramente, posso dire, non per
captatio
benevolentiae,
che apprezziamo lo sforzo, e non voglio essere
irrispettoso della vostra dignità, la voglio riconoscere:
apprezziamo lo sforzo. Il problema è che è un settore talmente
ampio, talmente delicato e talmente in crisi e talmente legato alla
dinamica del tessuto sociale della nostra realtà, per cui non è
possibile presentare delle soluzioni che non siano complete. È per
questo che noi abbiamo portato avanti una nostra linea, che, state
attenti, non va a negare la vostra, va a creare un campo
successivo, va a sdoppiare gli ambiti e le misure. Questo è
estremamente importante, perché, se noi vogliamo arrivare a un
risultato, dobbiamo lavorare in questo modo.
Il campo dell'edilizia, lo sappiamo benissimo, soprattutto chi
tra noi è tecnico del settore, ha una componente di politica
abitativa, che fondamentalmente è di matrice sociale. C'è l'altra
parte, poi, che invece è mondo imprenditoriale, imprenditoria.
Di fatto, lo dico per tranquillizzare la collega Pulz, c'è una
dimensione sociale anche nella dimensione imprenditoriale, perché,
attraverso il movimento dell'attività economica della società, in
un momento di secondo ordine arriviamo al benessere generale,
soprattutto di quella classe che è molto legata a quella
collocazione di classe sociale, di operai, il mondo dell'edilizia.
Il mondo dell'edilizia sopravvive se sopravvive il mondo
dell'imprenditorialità.
Sono due settori diversi e questi fanno capire che è
assolutamente importante che ci sia un canale sociale in cui la
società, l'amministrazione, costruisca tutti quegli argini che
servono a garantire il risultato, quindi continuare nella linea di
Finaosta per le politiche abitative, per la prima casa, garantire
quelle condizioni di soddisfacimento, quelle condizioni economiche,
soprattutto la possibilità di riconoscere le garanzie da parte del
beneficiario; perché c'è un altro elemento estremamente importante
da risolvere: il concetto di garanzia. È lavoro delle banche dare i
soldi, lo sappiamo benissimo, ma se ci non ci sono le garanzie
diventa estremamente difficile. È vero, questo sarà il lavoro della
convenzione, benissimo, però è importante snocciolarlo esattamente
in questi termini. Nell'ambito imprenditoriale possiamo pensare a
un discorso di ricorso al credito bancario, ma nell'ambito della
politica abitativa di tipo sociale assolutamente no. È questa la
nostra linea ed è per questo che noi spingiamo su questa linea ed è
per questo che noi non riusciamo a riconoscerci nella validità di
quest'emendamento: perché non è completo. È solo per questo
motivo.
Presidente -
Ci sono altri interventi? Ha chiesto la
parola il presidente Testolin.
Testolin (UV) -
Vorrei solo dare due risposte a due
domande che mi sono state rivolte, anche se non proprio
direttamente, ma la visione è questa: per quanto mi concerne,
Finaosta non si tocca, il suo ruolo sociale è assolutamente
condiviso. La sicurezza che i fondi di rotazione possono e devono
garantire, allora come domani, è assolutamente irrinunciabile. C'è
tutta una serie di situazioni che impongono questo tipo di
percorso, perché è un percorso che, anche in situazioni di mercato
finanziario e di dinamiche di tassi diversi, garantirà comunque la
possibilità di accesso al credito a tutta una serie di soggetti che
meno potranno avvicinarsi al credito bancario. Ma il percorso che
ci ha visti lavorare su un'opportunità, a mio avviso, ha portato a
creare dei presupposti positivi, in una fase particolare di mercato
dove i tassi, che oggi sono di un certo tipo, possono permetterci
di alleggerire delle criticità che si sono verificate, soprattutto
nell'ultimo periodo, con un incremento delle richieste avanzate a
Finaosta, perché c'era il fine corsa di una delibera che, come
avete detto voi, è scaduta il 31 dicembre, senza poter essere
rinnovata.
A mio avviso, questo percorso deve essere letto come una sintesi
positiva, l'ha detto il collega Chatrian, perché rispetto a punti
di partenza leggermente diversi abbiamo lavorato per trovare una
sintesi che possa essere qualcosa di positivo, un'opportunità da
cogliere anche da parte di chi ha bisogno. Ci sono sicuramente,
nell'ambito delle domande presentate in Finaosta, dei soggetti con
rating che probabilmente, anche presso una banca, in questo
particolare momento di mercato, possono essere finanziati e il
vantaggio, se vogliamo, può essere avere dei finanziamenti in tempi
molto più rapidi rispetto a quelli previsti, che però non sono di
due anni, perché con i 20 milioni, più i 13 milioni, con i 35
milioni che adesso sono a disposizione, nell'ottica di quello che
era stato chiesto e discusso anche in quest'aula, in più di
un'occasione... perché la ricerca da parte dell'amministrazione e
del governo c'è stata, per trovare fin da subito - ho cercato di
spiegarlo ieri o l'altro ieri - delle risorse che andassero a
rimpinguare i fondi di rotazione, che peraltro, da quando sono
stati presi i 20 milioni, sono già stati alimentati di circa 35-40
milioni di nuove risorse, quindi abbiamo restituito tutto quello
che, in una fase di criticità del bilancio, era stato assorbito dal
bilancio stesso, perché c'era un momento di difficoltà e una
situazione finanziaria che non permetteva di chiudere il cerchio,
mentre in quel momento i fondi di rotazione erano più che
capienti... Questa opportunità è qualcosa che va a dare una
possibilità di scelta. Se questo tipo di opportunità si protrarrà
per tre, sei mesi, un anno o due anni, è da verificare, perché i
tassi sono bassi adesso, perché probabilmente le banche hanno la
necessità di collocare sul mercato dei prestiti a tassi anche
bassi, perché hanno tanta liquidità, tanto è vero che poi le
richieste di BTP trentennali sono forse le più alte degli ultimi
vent'anni, perché la sicurezza che s'intravede in quel tipo di
investimento è una sicurezza che, anche a tassi bassissimi, attrae
moltissimo, perché a due, tre o cinque anni i tassi sono meno di
zero, c'è dunque una situazione che può essere favorevole.
Io dico che chi si avvicina, anche marginalmente, e va ad
alleggerire quella massa di persone che incidono in questo momento
su Finaosta, per scelta propria e previa verifica - perché nessuno
è così sprovveduto da spostarsi da una parte a un'altra senza
sapere a che cosa vada incontro - e magari è disposto a spendere un
pochino di più in spese di istruttoria - ma in tre-quattro mesi,
invece di un anno e mezzo, ha questa risposta - compie una scelta
che, se fatta in autonomia, io penso sia qualcosa di positivo per
la nostra popolazione. In quest'ottica è stato il lavoro che è
stato fatto, per dare una doppia filiera, così come la si è voluta
chiamare.
Presidente -
Possiamo mettere in votazione l'emendamento.
La votazione è aperta. La votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Restano, Russo,
Sammaritani, Spelgatti e Vesan).
Il Consiglio approva.
Passiamo all'emendamento n. 14, chi intende illustrarlo? La
parola al collega Aggravi.
Aggravi (LEGA VDA) -
Come avevo già avuto modo di dire
poc'anzi, noi crediamo che ci sia la necessità di riformare il
sistema dei fondi di rotazione. Lo dicevamo già nel vecchio DEFR
della Giunta Spelgatti. Al di là delle problematiche che ci sono su
alcuni fondi di rotazione - è stato citato il fondo sui mutui casa
e il collega Restano giustamente ha citato un fondo che ha avuto
delle sofferenze, dal punto di vista delle disponibilità nel tempo,
sul settore alberghiero, che ha anche causato, in alcuni casi,
delle vere e proprie emergenze su imprenditori che stavano per fare
o hanno fatto degli investimenti funzionali ad aumentare la
possibilità della capacità di letti, quindi, a dare un contributo
ulteriore allo sviluppo della filiera turistica della nostra
Regione - noi crediamo che ci sia la necessità di riallineare sul
futuro le potenziali disponibilità di questi fondi e, soprattutto,
le regole di funzionamento degli stessi; quelli casa o comunque
quelli dell'edilizia, come veniva ricordato da qualche collega,
nascevano nell'84: ci sono state molte modifiche, chi legge le
norme vede appunto un continuo movimento normativo, che forse va
rivisto nel suo complesso. Noi crediamo che questa riforma debba
riallinearsi, in particolare, verso dei settori che riteniamo
strategici, sia dal punto di vista sociale - parliamo di prima casa
e di rifacimento dei centri storici - ed è comunque necessario
rafforzare gli interventi che possono essere utili per il rilancio
dell'economia, che sono: la ristrutturazione, gli efficientamenti
energetici e la riqualificazione di aree disagiate. Volevo dirlo
prima, ma mi sono dimenticato: spesso l'acquisto ha una funzione
totalmente finanziaria, perché non si muove edilizia ma si muove
soltanto finanza. Contraggo il mutuo presso la banca, contraggo il
mutuo presso Finaosta e la differenza di tasso mi permette di
abbattere l'uno e comunque beneficiare dello sconto di tasso. Lì
muovo soltanto finanza. Ormai di banche solo valdostane non ce ne
sono più, almeno dal punto di vista della sede territoriale.
Sulle misure di credito e di accesso al credito, qui citiamo
anche la forma delle garanzie, perché crediamo sia necessario
mettere in sinergia le due misure, soprattutto per quel che
riguarda l'ambito delle industrie, e crediamo che si debba, per
l'appunto, valutare, qui sì, delle forme alternative per l'accesso
al credito di settori - noi citiamo l'innovazione tecnologica e
anche altri interventi sull'edilizia - anche con credito
innovativo, perché, comunque sia, dobbiamo cercare di svecchiare un
sistema. Giustamente qualcuno diceva che forse la casa non è
neanche più la prima vera necessità o il futuro, se vogliamo; negli
anni del boom, del post-boom e della stagnazione attuale
intendevamo la casa come la misura più a beneficio dell'economia e
ora rischiamo d'incentivare degli ambiti che in realtà non danno un
vero effetto sull'intero sistema economico.
Sicuramente lo sviluppo di una filiera green, non soltanto in
ambito economico, rappresenta il futuro, anche se in parte è una
bolla, ma qualche volta correre dietro alle bolle aiuta a
sviluppare il sistema economico; a volte se ne pagano anche le
conseguenze, ma nel breve periodo, visto che stiamo parlando solo
di soluzioni a breve periodo, qualcosa muovono e quindi potremo
dire "eppur si muove".
Presidente -
Ci sono altri interventi su questo
emendamento? Ha chiesto la parola il collega Gerandin.
Gerandin (MOUV') -
Noi abbiamo sempre pensato che il
problema della capienza dei fondi di rotazione fosse reale, per cui
su questo penso che siamo d'accordo con le preoccupazioni di chi ha
una visione diversa e che in questo momento ha presentato percorsi
alternativi da parte della maggioranza.
Però noi pensiamo a un approccio totalmente diverso. Se il
problema esiste, quali possono essere le strade? O, tra le pieghe
di bilancio, si cerca di trovare delle risorse, e noi abbiamo
proposto e proporremo, nell'emendamento, l'utilizzo di una parte
degli utili delle partecipate; un'altra modifica è quella di
destinare una parte del cospicuo avanzo di amministrazione di cui
parlava l'assessore Chatrian; un'altra alternativa, se non è quella
di dire "immetto risorse aggiuntive rispetto a quelle già previste
in bilancio", che citava prima il presidente Testolin, è quella di
provare a cambiare le regole del gioco. È un po' quello che si è
cercato di fare in questo momento. Prendo una frase cara
all'assessore Chatrian: "Des deux, l'une", vale a dire che, se
metto in campo regole diverse, significa che quelle regole
dovrebbero essere di aiuto per risolvere il problema, perché se io
metto in campo regole diverse, che poi alla fine, con il doppio
canale, facendosi quattro conti, mi risolvono poco o niente, ho
creato false aspettative e non ho risolto il problema. È questo che
dico.
Da quello che si è detto, la preoccupazione, legittima, di
questa maggioranza è dire: "Io non voglio togliere a nessuno di
quelli che hanno fatto domanda fino a oggi la possibilità di
accedere al mutuo con Finaosta", ma se metto in campo questo tipo
di possibilità; se, fatti quattro conti, perlomeno per quanto
riguarda le spese d'istruttoria, gli stati di avanzamento,
liquidazioni e sopralluoghi, mi costa di più, probabilmente chi si
fa quattro conti in tasca dirà "dovrò aspettare sei mesi o un anno
in più, ma aspetto. E non risolvo il problema". Questa era la
visione diversa.
Noi eravamo per cercare di avere risorse aggiuntive: attingendo
da eventuali utili di partecipate, una parte di avanzo di
amministrazione, accorciamo i tempi. In prospettiva, se si vogliono
cambiare le regole del gioco le si cambiano per coloro che dovranno
presentare le nuove domande, ma non vado a creare una falsa
aspettativa perché se, come dite voi, c'è la possibilità della
doppia filiera, chi si fa quattro conti... magari sarò smentito dai
fatti, perché sicuramente ci sarà anche un numero risicato di
persone che, pur di fare in fretta, attingerà eventualmente a
questo tipo di misura, però, prima che sia stata messo in campo e
fatto il bando, l'accordo con le banche, eccetera, rischiamo di
arrivare abbondantemente oltre l'autunno, per cui non è una misura
immediata!
Le nostre proposte sono diverse, è un approccio diverso. Le
regole del gioco non si cambiano con coloro che hanno effettuato la
richiesta fino a oggi, da adesso in avanti si possono anche
cambiare.
È un approccio totalmente diverso, su un problema reale che
condividiamo.
Presidente -
Ci sono altri interventi? Se non ci sono
altri interventi, mettiamo in votazione l'emendamento. La votazione
è aperta. La votazione è chiusa.
Presenti: 35
Votanti: 11
Favorevoli: 11
Astenuti: 24 (Baccega, Barocco, Bertin, Bertschy, Certan,
Chatrian, Daudry, Farcoz, Favre, Lavevaz, Marquis, Marzi, Minelli,
Morelli, Mossa, Nasso, Nogara, Peinetti, Pulz, Rini, Russo,
Testolin, Trione e Vesan).
Il Consiglio non approva.
Passiamo all'emendamento n. 15, Lega, Mouv', Misto e Vdalibra.
La parola al collega Luboz.
Luboz (LEGA VDA) -
Parliamo di agricoltura di montagna,
l'agricoltura per eccellenza in Val d'Aosta. Un territorio di 3.261
km² posti a una quota di 2.100 metri sul livello del mare: a
chiunque possiamo parlare, sicuramente ci dirà che la nostra
agricoltura non può competere con nessun'altra agricoltura a
livello intensivo.
È forse lì il nostro sbaglio: quello di aver voluto, nel tempo,
sovvenzionare oltremodo le nostre aziende agricole, e oggi sono un
po' in difficoltà perché, come per altri settori produttivi, il
settore pubblico che le sosteneva è un po' venuto a mancare.
Aziende che già non avevano un'alta specializzazione, dal punto di
vista aziendale, che non avevano un supporto tecnico che potesse
sostenerle, sono entrate comprensibilmente in crisi.
Nel nostro DEFR noi abbiamo immaginato di puntare su una
differenziazione agricola, andando a riqualificare i terreni più
agevolmente lavorabili, anche dal punto di vista della zootecnia; e
perché allora non puntare su una riconversione, sfruttando magari
maggiormente i piccoli frutti o la frutticoltura?
L'Assessore Chatrian ieri ci ha parlato dei consorzi di
miglioramento fondiario. Conosco bene la realtà dei consorzi di
miglioramento fondiario e faccio presente che esiste anche un
emendamento al DEFR del collega Gerandin, che va a reperire fondi
per l'aiuto ai consorzi di miglioramento fondiario.
Quello su cui in qualche modo, già in passato, io ho sempre
avuto un po' di rammarico, è che l'amministrazione regionale non
abbia potuto, o voluto, sostenere e rendere edotti i presidenti dei
consorzi di miglioramento fondiario sulla possibilità che avrebbero
potuto cogliere. Vedo che il collega scuote la testa, ma io ritengo
che avrebbero potuto avere grandi possibilità anche sul
mini-idroelettrico, perché spesso invece sono state date alle
aziende opzioni e favori di sfruttare le concessioni irrigue per
produrre energia idroelettrica. Noi invece andiamo a proporre,
ovviamente laddove possibile, secondo la norma, di sfruttare i
piccoli salti che possono avere i consorzi di miglioramento
fondiario, per poter sfruttare a proprio vantaggio le concessioni
idroelettriche.
Un altro punto che abbiamo sviluppato è riferito al benessere
animale, perché sicuramente è un argomento molto importante e può
essere sfruttato anche a livello di fondi europei, perché nel suo
ambito di azione l'EFSA, l'Autorità europea per la sicurezza
ambientale, dà particolari garanzie per la sicurezza della catena
alimentare e dice che è indirettamente influenzata dal benessere
degli animali, in particolare di quelli allevati per la produzione
di alimenti, a causa dello stretto legame che intercorre tra il
benessere degli animali, la loro salute e le tossinfezioni
alimentari: fattori di stress e condizioni di scarso benessere
possono avere, come conseguenza, per gli animali, una maggiore
predisposizione alle malattie.
Un altro suggerimento che ci è stato avanzato è quello di
prendere come esempio il servizio del Trentino, dell'Istituto
agrario di San Michele all'Adige, che si occupa di sostegno alle
piccole aziende agricole.
Noi riteniamo che il mondo agricolo debba avere il sostegno
massimo dell'amministrazione pubblica, senza, però, commettere gli
errori del passato, perché in passato probabilmente sono stati
oltremodo foraggiati e questo ha creato anche il loro senso di
sfiducia verso l'attuale sistema che non rende più quel sostegno
che invece meritano.
Presidente
?
Ci sono richieste d'intervento?
Invito i colleghi, se vogliono intervenire, a prenotarsi. La parola
al collega Gerandin.
Gerandin (MOUV')
?
Penso di condividere un
pensiero con l'intera aula, anche perché abbiamo davvero parlato in
tante occasioni delle difficoltà del settore agricolo, ne abbiamo
parlato in tante occasioni anche nella passata legislatura e
addirittura c'era una risoluzione o una mozione con l'impegno di
discutere come intervenire eventualmente per valorizzare il valore
del latte prodotto in Valle. Sarebbe bello che quanto avete scritto
nel vostro DEFR possa essere integrato con le riflessioni e i
contenuti che molto bene il collega Luboz ha evidenziato prima.
Sarebbe bello perché sono convinto che non possano essere divisive,
tenuto conto delle preoccupazioni che vengono condivise in
quest'aula legate al futuro dell'agricoltura valdostana.
Vi leggo molto brevemente alcuni passaggi, alcune esternazioni
del mondo agricolo che dicono: "Di fronte all'attuale assenza di
fondi per le rassegne bovine e il sostegno alla monticazione,
bisogna sostituire le promesse fatte per tenere calme le acque, con
il coraggio di dire che nel bilancio di previsione ci sono priorità
che superano l'allevamento valdostano. Raccontare il dramma delle
famiglie di allevatori sull'orlo di un baratro pare quasi egoistico
di fronte alla vastità dei settori in crisi. Il tempo in cui gli
allevatori chiedevano contributi alla Regione è finito; non serve
piangere, ma occorre studiare un percorso congiunto tra politica e
lavoratori. I proclami roboanti nell'assemblea degli allevatori non
servono a nulla, se non a seminare dubbi e rancore. Abbiamo un
piano di sviluppo rurale da scrivere nell'attuale incertezza legata
alla copertura dei trascinamenti dell'ultima programmazione;
abbiamo una legge sulla montagna già annunciata e mai scritta; su
tutto, abbiamo prodotti animali e territori unici al mondo che
meritano di essere tutelati e protetti all'interno di un mercato
che ne è assetato e chiede solo di essere adeguatamente
informato".
Sono alcune riflessioni che vengono comunemente mandate a me, ma
anche ad altri consiglieri regionali, per cui non è una novità
quello che sto leggendo. Io dico che, oltre a queste esternazioni
che magari a volte sfuggono, vi sono alcuni dati molto precisi. Il
collega Luboz rammentava che il costo di produzione è superiore
rispetto al valore, al guadagno, alla vendita del prodotto finito.
Cito dati ufficiali, pubblicati in maniera informale dall'Institut
Agricole a dicembre, dove si dice che: "Il costo medio di
produzione della fontina DOP, senza aiuti, alle condizioni
ipotizzate, risulta pari a un costo medio unitario di circa 11,43
euro al chilogrammo. Qualora l'imprenditore beneficiasse di
finanziamenti pubblici, il costo medio unitario scenderebbe a 10,72
euro al chilogrammo con gli aiuti diretti; con gli aiuti indiretti
scenderebbe a 9,79 euro al chilo". Sempre da quello studio ci
dicono che: "Il costo medio annuo di produzione del latte crudo in
Valle, senza aiuti pubblici è pari a 0,87 euro a chilogrammo,
qualora l'imprenditore beneficiasse di finanziamenti pubblici il
costo medio annuo scenderebbe a 0,80 euro al chilogrammo con gli
aiuti diretti e a 0,70 con aiuti diretti e indiretti". Sappiamo che
i caseifici per i conferimenti, quando va bene, pagano 0,60.
Solamente considerando gli aiuti pubblici che intervengono sulla
voce entrate e quelli che intervengono a sgravio degli
investimenti/aiuti indiretti, questi dati ci dicono che il reddito
assume un valore positivo e la conseguente remunerazione oraria
riferibile alla famiglia coltivatrice è pari a 3,10 euro all'ora,
con gli aiuti.
Allora io dico: probabilmente varrebbe davvero la pena, senza
primogeniture, di provare a fare un ragionamento condiviso e di
provare a lanciare un grido e soprattutto un segnale vero e forte a
quel mondo agricolo che, torno a dire, e non ho dubbi, in
quest'aula mi auguro sia sempre stato davvero una delle
preoccupazioni.
Presidente
?
Altri? Se non ci sono richieste,
possiamo mettere in votazione l'emendamento. La votazione è aperta.
La votazione è chiusa.
Presenti: 35
Votanti: 11
Favorevoli: 11
Astenuti: 24 (Baccega, Barocco, Bertin, Bertschy, Certan,
Chatrian, Daudry, Farcoz, Favre, Lavevaz, Marquis, Marzi, Minelli,
Morelli, Mossa, Nasso, Nogara, Peinetti, Pulz, Rini, Russo,
Testolin, Trione e Vesan).
Il Consiglio non approva.
Emendamento n. 16. Chi intende illustrarlo? La parola al collega
Restano.
Restano (GM)
?
Parliamo di sanità, della sanità
valdostana. È doveroso forse fare una premessa: così come è
concepito, il Documento economico finanziario può quasi apparire
come un libro dei sogni, perché tra l'approvazione del documento e
il corrispondente atto di bilancio non intercorre alcun periodo di
tempo, quindi ogni azione non può corrispondere alla conseguente
variazione o indicazione sul bilancio finanziario. Questi sogni
derivano anche dai precedenti Documenti economici finanziari e
tante idee le abbiamo in comune.
Che cosa abbiamo cercato di fare, allora, parlando della sanità?
Dare un ordine alle nostre iniziative, alle nostre idee, in base
alle priorità, alle nostre professionalità, alle nostre
sensibilità, ma soprattutto in base ai confronti con i
professionisti della sanità e anche creando due capitoli: il primo
riguarda gli obiettivi programmatori prioritari e l'altro gli
obiettivi di medio periodo.
La prima parte è introduttiva, in questo caso andiamo a dire che
bisogna rivedere la legge regionale 5/2000: è un nostro "martello"
puntare su questo atto, perché lo riteniamo fondamentale; è
importantissimo, di conseguenza, redigere il Piano regionale per la
salute e il benessere sociale, l'atto aziendale, il piano attuativo
locale, ma soprattutto prendiamo in considerazione il
depauperamento dei medici specialisti e l'incremento delle liste
d'attesa. Decine e decine di medici nei prossimi anni ci lasceranno
e dobbiamo prevedere come sostituirli, in questo poniamo
l'attenzione sulle RAR, sull'aumento delle risorse aggiuntive. So
che ci sono emendamenti che ne prevedono il taglio, noi pensiamo ad
azioni diverse. Prevediamo però anche d'individuare i costi
standard e di definire una politica strategica efficiente per la
sanità e di prevedere il controllo strategico ospedaliero e anche a
livello regionale.
Così come voi, abbiamo pensato di portare particolare attenzione
a determinate malattie, l'autismo, l'Alzheimer, i disturbi
cognitivi, le demenze - noi abbiamo inserito anche il diabete - ma
soprattutto un capitolo particolare vogliamo riservarlo agli
anziani per accompagnarli verso il cosiddetto "invecchiamento
attivo", attraverso la predisposizione di una normativa
specifica.
Perché abbiamo fatto quest'affermazione? Perché abbiamo
ascoltato le persone venute in audizione; sono i sindacati che ce
l'hanno proposto e, rispetto ad altre regioni, siamo indietro da
questo punto di vista. Invitiamo quindi a porre particolare
attenzione a quest'aspetto.
Ci rendiamo conto che la sanità è cambiata profondamente, c'è
una sempre maggiore richiesta di risorse economiche e le risorse
umane diminuiscono. Da questo corrisponde una perdita di
attrattività, forse non è sufficiente una legge specifica per
incentivare, per essere più attrattivi verso le nuove assunzioni,
forse dobbiamo cercare di mantenere sul posto i medici che già
abbiamo, che si sono specializzati, e sui quali abbiamo già
investito, le professionalità di spicco della nostra regione.
Varrebbe forse la pena ragionare su questo.
Quali sono, allora, gli obiettivi prioritari? Qui abbiamo fatto
un errore, il primo è la nomina del direttore generale. Sono anni
che non ce l'abbiamo e, ahimè, è passato un anno da quando si è
insediato questo Governo e nulla si è mosso, sappiamo che c'è anche
un contenzioso e non vorremmo che si cerchi di aspettare la
sentenza. Forse bisognava concordare un percorso ancora prima, ma,
non essendo al Governo, queste cose non possiamo affermarle con
certezza. Urgente è anche il Piano regionale per la salute e il
benessere sociale, l'abbiamo detto, la legge n. 5, e soprattutto,
nel redigere tutti questi piani, chiedere la collaborazione
dell'Università. Noi ci rivolgeremo all'Università della Valle
d'Aosta, alla Facoltà di economia della Valle d'Aosta, senza
cercare altre università altrove, proprio nell'ottica di
valorizzare le nostre risorse, le nostre potenzialità.
Mi fermo perché è scaduto il tempo, magari proseguirò dopo.
Presidente
?
Ci sono altre richieste d'intervento?
Ha chiesto la parola il collega Sammaritani.
Sammaritani (LEGA VDA)
?
Il tema della sanità ci
ha occupati più volte in quest'aula. Abbiamo segnalato in numerose
occasioni le criticità a cui ha fatto già sommariamente cenno il
collega Restano, abbiamo visto alcune azioni molto frammentarie,
piuttosto deboli da parte di questo Governo in ormai oltre un anno
di reggenza di questo Assessorato, abbiamo visto che non ci sono
state grosse prese di posizione. Insomma, non ci sono state delle
svolte vere e proprie. Una di quelle principali è sicuramente
quella a cui ha fatto cenno il collega che mi ha preceduto, cioè la
nomina di un direttore generale di cui siamo tuttora sprovvisti.
Quindi è chiaro che, se già alla guida di un'azienda così
importante come L'USL, probabilmente la più importante sotto certi
aspetti di tutto il sistema Valle d'Aosta, visto che si occupa di
sanità, ed è il tema che forse più ci interessa direttamente o
indirettamente, ma comunque tutti quanti abbiamo purtroppo questa
necessità, è evidente che non avere una guida forte, una guida
decisa al comando di quest'azienda, non ci favorisce nella
possibilità di programmare, di andare avanti e di dare veramente
quella svolta di cui avremmo sicuramente necessità.
Abbiamo un commissario straordinario e da questo deriva
quell'incapacità di programmazione e di prevenzione delle criticità
che purtroppo si sono verificate in molti settori dell'azienda
sanitaria. Queste criticità qualche volta sono state rappresentate
come ineluttabili, come quasi improvvise; in realtà non è mai quasi
così, quantomeno salvo casi eccezionali, perché si tratta di
fenomeni che, per ammissione dello stesso assessore, sono diffusi a
livello nazionale, quindi sicuramente prevedibili. Ad esempio, la
gobba anagrafica dei medici e il fatto che molti di essi, com'è già
stato accennato, andranno in pensione in un arco di tempo che
possiamo tranquillamente ormai programmare e comprendere, quindi
prevedere, devono essere presi in considerazione. Questi fenomeni
sono decisamente importanti, così come quello, per esempio, dei
progetti relativi alla raccolta di dati sul territorio, che -
insieme alla riapertura dell'Osservatorio epidemiologico, che già
abbiamo auspicato più volte - sono contenuti in questo nostro
documento e in questo nostro emendamento che oggi proponiamo; sono
sicuramente fattori fondamentali al fine di consentire all'azienda
USL di uscire o quantomeno tentare di uscire da quelle criticità
ormai conclamate da anni. Altro tema importante, per esempio, è
quello dell'implementazione dei servizi e delle prestazioni di
specialistica ambulatoriale disponibili verso i poliambulatori, e
questo tema è anche molto connesso al rinnovo del parco tecnologico
di apparecchiature diagnostiche e di cura, altro tema molto
importante. Abbiamo avuto segnalazioni, anche di recente, su
macchinari che vengono acquistati, e magari non sarebbe neanche
così indispensabile acquistarli, e su altri macchinari che non
vengono acquistati quando invece ce ne sarebbe necessità e
probabilmente potrebbero portare delle risorse all'interno della
USL perché potrebbero portare un ritorno economico.
Sono tanti temi, non si possono trattare tutti, l'emendamento è
complessivo, è la visione globale dell'indirizzo secondo cui noi
riteniamo si debba andare per quanto riguarda l'azienda USL e
auspichiamo che naturalmente questi suggerimenti vengano
accolti.
Presidente
?
La parola alla collega Spelgatti.
Spelgatti (LEGA VDA)
?
Una suggestione conclusiva
rispetto agli interventi fatti dai colleghi. Traducendo il
tutto...
Presidente
?
Colleghi, scusate. Un po' di
silenzio, vista l'ora. Seguire, sennò, diventa complesso.
Spelgatti (LEGA VDA)
?
Bisogna partire dalla
raccolta dei dati, dati che attualmente non esistono perché non si
è mai voluto avuto avere questi dati, non si è mai voluto
raccogliere tutti i dati provenienti dall'analisi delle strutture,
dei dipartimenti, dei reparti, sapere esattamente quali sono le
criticità, saperle fotografare, sapere quali sono tutti i problemi
sanitari sul territorio e avere poi una visione strategica
complessiva, da veri professionisti. Tutto questo non si è mai
fatto e non si è voluto fare, e sappiamo anche benissimo il perché:
perché è molto più comodo poter governare - intendo dire
all'interno dell'azienda USL, per chi si arroga il diritto di
governare senza averne evidentemente le capacità - facendo un po'
da padre padrone e potendo poi gestire le cose a piacimento.
Invece, se ci fossero dei dati certi sui carichi di lavoro, se ci
fossero dei dati certi esattamente sulla situazione e sulle
criticità di tutti i reparti e se tutte queste situazioni fossero
rese di dominio pubblico, la situazione sarebbe ben diversa.
Presidente
?
Altri? La parola all'assessore
Baccega.
Baccega (UV)
?
Sono dispiaciuto che
precedentemente il fattore famiglia non abbia avuto i voti
favorevoli, però noi proseguiremo sicuramente l'iter intrapreso nel
2019.
Per quanto riguarda questo lungo e corposo emendamento, sulla
parte di programmazione ho già detto ieri, abbiamo avviato il
Programma della salute e benessere sociale 2020-2025, il Piano
cronicità, il Piano regionale liste d'attesa, il Piano della
povertà. Tutti questi documenti sono già alla nostra attenzione.
Vado veloce perché il tempo è tiranno, abbiamo solo cinque
minuti.
Per quanto riguarda le RAR, le risorse sono state ripristinate
rispetto a quelle del 2019.
Per quanto riguarda l'attrattività dei medici, collega, abbiamo
fatto tante cose: abbiamo raddoppiato le borse di studio, abbiamo
fatto gli accordi sindacali con i medici di medicina generale, con
la dirigenza medica, con la dirigenza sanitaria, tecnica,
professionale e amministrativa, quindi maggiori risorse a
disposizione dei medici che sono in Valle d'Aosta in questo momento
e che sicuramente, all'approvazione del bilancio, saranno
lieti.
Per quanto riguarda i nuovi LEA, abbiamo predisposto tutta una
serie d'interventi soprattutto per la fibromialgia, sono già
partite le visite, eccetera. Tante altre patologie hanno
l'attenzione che meritano...
Presidente
?
Colleghi, scusate, l'ora è tarda e
così facciamo fatica a seguire i lavori. Per cortesia, chi sta in
aula un po' di silenzio.
Baccega (UV)
?
Però mi blocca il tempo, per
piacere?
Presidente
?
Glielo faccio recuperare. Scusi.
Sennò guardi, sa cosa faccio? La prossima volta lascio che parlino.
Sta parlando lei, mi sembrava un gesto di cortesia.
Baccega (UV)
?
Voi ci chiedete un ente terzo per
la revisione del modello sanitario: ebbene, noi abbiamo già
previsto una collaborazione finalizzata alla revisione del modello
sanitario regionale, appena il bilancio sarà approvato daremo un
incarico affinché, visto che abbiamo contattato il Centro di
ricerca in
health administration
dell'Università statale di
Milano, si lavori in questa direzione. La proposta è assolutamente
allettante.
Venendo alla richiesta della nomina del direttore generale, gli
emendamenti proposti nel collegato evidenziano che anche in questo
caso siamo in sintonia, come in molti altri, ma, su suggerimento
dell'Avvocatura regionale, si ritiene opportuno attendere la
sentenza del Consiglio di Stato, che lei ha citato.
Probabilmente non vi siete resi conto che, nel percorso che
abbiamo fatto, abbiamo riorganizzato i dipartimenti di emergenza,
di rianimazione e anestesia, il pronto soccorso, la psichiatria, la
psichiatria sul territorio, la psicologia, la chirurgia. Ci sono
tutta una serie di strutture che sono state riorganizzate in questo
lungo periodo, in quest'anno.
Nella vostra relazione, collega, parlate dei progetti "Passi" e
"Passi d'argento", quegli indicatori di sorveglianza, quegli stili
di vita che vanno approfonditi per capire gli indirizzi da prendere
successivamente. Sono progetti che sono stati sospesi nel 2018, ma
guardi che da quest'anno sono stati ripristinati. Il progetto
"Mattone" che citate nella vostra relazione, che riguarda la
promozione della salute, non c'è più, è diventato un progetto che
si chiama "PRO.M.I.S" e abbiamo già avviato delle campagne di
comunicazione per la promozione della salute sui buoni e sani stili
di vita e di prevenzione sulle patologie più significative.
Sui ticket abbiamo proposto, insieme a Rete Civica e alla
Commissione, un emendamento che mette in campo 1 milione di euro,
tutti a favore delle famiglie, che vede diverse esenzioni su molte
patologie e per le famiglie più in difficoltà.
Per quanto riguarda la proposta dell'Osservatorio epidemiologico
in capo all'Assessorato della Sanità, proporremo che sia in capo al
Dipartimento di prevenzione, mentre in Assessorato noi prevediamo
una struttura che faccia analisi e programmazione sulla base dei
dati forniti proprio dall'Osservatorio.
Il controllo di gestione, di cui parlate, è in capo alla
struttura complessa del bilancio dell'azienda e riteniamo che sia
una funzione prettamente aziendale.
Per quanto riguarda gli accordi con l'Asl Torino 4, gli accordi
ci sono, però purtroppo cominciano a essere in difficoltà anche
loro, hanno dovuto disdire il centro di traumatologia perché non
hanno più i medici nemmeno loro, e non ce li possono prestare.
Ci sarebbe molto da dire, sono idee che in parte apprezziamo e
per le quali siamo in sintonia, ma che per lo più, come avete avuto
modo di sentire, abbiamo già messo in campo.
Presidente
?
Colleghi, per cortesia un po' di
silenzio durante gli interventi, perché altrimenti arriviamo alla
fine che non capiamo più nulla. Prego, collega Manfrin.
Manfrin (LEGA VDA)
?
Ringrazio l'assessore Baccega
per aver rotto il muro di silenzio che avvolgeva quest'aula, un
muro di silenzio imposto dalla maggioranza - ovviamente, per
evitare che si possa dibattere, discutere - ma imposto per dire:
non parliamo, votiamo contro e lasciamoli presentare le loro cose.
Ringrazio l'Assessore Baccega per aver voluto rompere questo muro
di omertà.
Lei ha esordito, e mi ha invitato a nozze, dicendo che si
dispiace perché il Fattore famiglia non sia passato. Riconduciamo
le cose nel loro alveo naturale: il Fattore famiglia non è passato
perché lei stesso ha chiesto alla sua maggioranza di astenersi,
quindi questo è un elemento che io voglio porre assolutamente alle
cronache dell'Aula. Non è passato soprattutto perché anche la sua
maggioranza ha deciso di non votare la proposta che lei faceva,
questo lo vorrei evidenziare! In terzo luogo, terrei anche a
sottolineare che la sua maggioranza ovviamente avrebbe votato,
qualora lo avesse approvato, un emendamento che era nullo.
Esattamente, arrivo al secondo punto, arriviamo a parlare di
sanità, come la questione della fibromialgia che lei ha evocato.
Parlavo testé con una collega, che non rivelerò a meno che non sia
lei stessa a prendere la parola in quest'aula, e le dicevo: "ti
ricordi quando in aula vi dicevo che l'inserimento nei LEA fatto in
quella maniera, senza prevedere delle specifiche scontistiche,
senza prevedere specifici interventi, come veniva fatto su tutte le
altre patologie inserite all'interno dei LEA, non sarebbe servito a
niente?" La collega mi ha dato ragione, effettivamente per i malati
di fibromialgia non è cambiato un bel nulla. Esattamente la stessa
ennesima promessa elettorale puntualmente disattesa, fatta
semplicemente per scrivere delle parole di carta, che rimangono
qui, che vengono poi portate sui giornali, ma che nella vita delle
persone non cambiano niente.
Io invito davvero tutta quest'aula, chi conosce una persona
malata di fibromialgia, ad andare da questa persona e chiederle:
"ma la tua vita, dopo l'inserimento dei LEA, è cambiata? C'è
dell'assistenza in più? Ma soprattutto: tu hai avuto dei benefici
per quanto riguarda le tariffe delle prestazioni o dei medicinali
che devi acquistare?" Ascoltate la risposta. Ebbene, se la risposta
sarà no, allora effettivamente l'assessore Baccega ha detto, come
ha detto, una bugia.
Presidente
?
Altri? La parola al collega Restano,
per dichiarazione di voto.
Restano (GM)
?
Grazie, Assessore, per la risposta.
Sappiamo delle riorganizzazioni che sono state fatte in assenza di
Piano sociosanitario, in presenza di atto aziendale; si possono
fare, ma secondo noi il Piano sociosanitario è un progetto del
quale non possiamo fare a meno, ma è una nostra idea. Ci
permettiamo però di sottolinearlo. Forse è per questo motivo che in
alcuni reparti appena riorganizzati - forse perché le
riorganizzazioni si portano sempre appresso qualche malumore - che,
dalle voci che ci giungono, ci sono dei veri e propri disastri.
Avendo alla base un progetto serio e condiviso, magari si evitano
polemiche e malumori. Condiviso, dico, anche da parte della
Commissione. Perché, se ben ci ricordiamo - negli anni precedenti
l'Assessore era tale Antonio Fosson - l'atto aziendale fu discusso
in Commissione Sanità. Questo per noi è un passo obbligatorio. È
vero che parliamo di valorizzazione dei medici, ma noi proponiamo
un'indennità di montagna, che non è prevista nel vostro atto, e ci
permettiamo, in maniera molto sommessa, di dire che trattare il
Piano regionale per il benessere e la salute sociale, il Piano
delle cronicità, il Piano delle liste d'attesa e l'atto aziendale
nelle stesse tre righe, nello stesso capoverso, genera in noi,
forse non siamo degli specialisti, una confusione.
Noi abbiamo cercato di riordinare le cose e dare le nostre
priorità. Poi ognuno ha le sue e sono tutte legittime, l'importante
è ottenere il risultato. Dal nostro punto di vista si poteva fare
diversamente. I dati non hanno evidenza, non li conosciamo, e se
non si conoscono i dati raccolti non si può progettare. Non possono
essere un patrimonio di pochi, ci va un confronto su queste cose,
bisogna programmare uno studio sulla povertà sanitaria. Questo per
noi è importante per dare un servizio equo a tutta la
popolazione.
Quando parliamo di Osservatorio epidemiologico, l'intendiamo
all'interno dell'Assessorato perché ha un suo ruolo; all'interno
del Dipartimento noi proponiamo la struttura di epidemiologia, che
ha altre competenze. È sempre un nostro punto di vista, forse un
organo terzo potrebbe chiarirci questo aspetto. Storicamente
l'Osservatorio è stato all'interno dell'Assessorato, poi tutto si
può fare. Stranamente la struttura di epidemiologia ce l'abbiamo
per la sanità animale e non per la sanità umana. Il registro delle
malattie rare, il registro tumori, è in seno e deve essere in seno
alla struttura di epidemiologia, che noi però, ahimè, a oggi non
abbiamo.
Una cosa che crediamo sia di fondamentale importanza è la
valutazione sulla congruità delle collaborazioni con il privato
accreditato e convenzionato. Magari, alla luce di queste
valutazioni, fare una valutazione serena sull'opportunità o meno di
cosa dare al privato accreditato e cosa noi possiamo sviluppare
all'interno dell'ente pubblico. Questa valutazione mi sembra a oggi
mancante oppure noi non la conosciamo, può darsi che non la si
conosca.
Dei nuclei di cure intermedie presso le strutture residenziali
abbiamo già parlato abbastanza, quindi è inutile che ci ritorniamo
sopra e ci scontriamo su questo. Un'attenta valutazione dovrà
essere fatta, a nostro modo di vedere, alla valorizzazione e
all'implementazione dei servizi sul territorio. Tanto lo ripetiamo
sempre ma, ahimè, ultimamente la battaglia per non ridurli è stata
aspra in questo contesto.
Presidente
?
Altri? Se non ci sono altre
richieste, mettiamo in votazione. La votazione è aperta. La
votazione è chiusa.
Presenti: 35
Votanti: 11
Favorevoli: 11
Astenuti: 24 (Baccega, Barocco, Bertin, Bertschy, Certan,
Chatrian, Daudry, Farcoz, Favre, Lavevaz, Marquis, Marzi, Minelli,
Morelli, Mossa, Nasso, Nogara, Peinetti, Pulz, Rini, Russo,
Testolin, Trione eVesan).
Il Consiglio non approva.
Emendamento n. 17. la parola al collega Manfrin.
Manfrin (LEGA VDA)
?
In quest'emendamento parliamo
di politiche sociali, a cui è stato dedicato un solo paragrafetto
all'interno del DEFR e che noi, invece, abbiamo esaminato in
maniera molto più approfondita. Abbiamo voluto dare la nostra idea
di politiche sociali, un'idea di politiche sociali che innanzitutto
crea una nuova connessione fra il settore del welfare, le politiche
del lavoro e l'edilizia previdenziale pubblica, perché non possiamo
parlare di politiche sociali senza parlare di un avviamento al
lavoro e senza parlare anche del tema della casa, che è sicuramente
uno degli elementi che favoriscono o distruggono un nucleo
familiare.
Parliamo innanzitutto delle politiche sociali, dicendo che la
nostra idea di politiche sociali è differente rispetto a quella
portata avanti fino a questo momento. Stiamo parlando ovviamente
della politica dei mille rivoli, delle mille spese, dei mille
contributi a pioggia senza un'idea, ma soprattutto delle mille
spese date a volte a casaccio. Ci sono iniziative trattate
all'interno di questo Consiglio dove, per esempio, abbiamo
dimostrato che grazie a una legge regionale sono stati dati in mano
a delle persone 8.100 euro, senza chiedere niente, per delle
piccole spese, e anche 5.000 euro, ma anche spese ripetute nel
tempo, a persone che non si sapeva bene cosa ne andassero a
fare.
Ebbene, noi evidentemente non vogliamo che si prosegua con
questa politica dello sperpero, ma vogliamo che invece vengano
costruiti dei percorsi che portino le varie persone con le varie
difficoltà ad avere un obiettivo, che è quello dell'autonomia
personale. Noi dobbiamo considerare le politiche sociali in maniera
differente rispetto a quelle utilizzate fino a questo momento,
ovvero differenziare le necessità da persona a persona. Abbiamo
persone in una situazione di povertà e che quindi avranno necessità
di essere supportate, ma in maniera differente, perché per esempio
una persona che è ancora in età di lavoro e che ha un nucleo
familiare che attraversa un momento di difficoltà avrà bisogno sì
di un aiuto, ma avrà bisogno poi di essere accompagnata e
reinserita all'interno del mondo del lavoro; mentre invece una
persona in età avanzata - e che quindi non potrà essere reinserita
nel mondo del lavoro - che non ha però la possibilità di potersi
sostentare, avrà invece un altro tipo di necessità; una persona che
magari ha delle disabilità, avrà bisogno di un altro tipo ancora di
supporto.
Quello che vogliamo fare è avere una misura unica che possa
adattarsi alle esigenze di queste diverse tipologie di necessità e
che quindi le possa sostenere. Evidentemente con un criterio:
innanzitutto i soldi vanno dati a chi non truffa la nostra
amministratore pubblica, quindi connettere con una banca dati anche
tutti i settori della nostra amministrazione, così come quelli dei
comuni, per capire chi si sia reso responsabile di truffe nei
confronti della pubblica amministrazione ed evitare che queste
persone poi possano ripetere queste loro truffe.
Ancora, mettere al primo posto i nostri cittadini. Questa è una
cosa che la Lega ha fatto ovunque si è presentata, ovunque è andata
a governare. Siamo stufi di dover suddividere le risorse, che già
sono scarse, con magari chi arriva domani in Valle d'Aosta, il
nostro criterio è mettere al primo posto i nostri cittadini. Questo
è un criterio che vogliamo applicare anche nell'edilizia
residenziale pubblica, tramite una revisione della legge regionale
che la disciplina, la 3/2013, inserendo anche qui dei criteri molto
precisi, dei criteri di residenza sia nella Regione che sullo Stato
italiano, per fare in modo che venga premiato chi risiede sul
nostro territorio da più tempo. Anche questa è una politica portata
avanti dalla Lega in tutte le regioni in cui ha governato. Andando
a premiare e soprattutto ad aiutare le persone veramente in
difficoltà, vogliamo mettere dei limiti di reddito per il
mantenimento dell'alloggio di edilizia residenziale pubblica. Non
mi stancherò mai di dire che a oggi negli alloggi di edilizia
residenziale pubblica ci sono persone che dichiarano un Isee di
oltre 150.000 euro, e questa è una cosa mostruosa, lo troviamo
assurdo a fronte di persone a Isee zero che sono ancora in
graduatoria e che aspettano da anni un'assegnazione! Questo è
assolutamente necessario.
Infine, a oggi è prevista una legge regionale che non è mai
stata applicata: applicare la decadenza per chi si macchi di reati
utilizzando l'alloggio di edilizia residenziale pubblica. A oggi
abbiamo dei casi di spaccio, dei casi di molestie, dei casi di
violenza all'interno di alloggi di edilizia residenziale pubblica
che non sono puniti, ci sono persone che magari sono in carcere,
hanno la casa vuota che aspetta soltanto il loro ritorno e nel
frattempo ci sono persone che invece si comportano per bene, non
saltano la fila e non sono delle forze negative della società ma,
anzi, delle forze positive, e che invece ancora languono nelle
liste d'attesa.
In poche parole, i nostri servizi di politica sociale devono
dare attenzione alle persone in difficoltà, alle persone che si
comportano bene e devono premiare i nostri cittadini.
Presidente
?
Altri? Possiamo mettere in votazione
l'emendamento? La parola, per dichiarazione di voto, al collega
Manfrin.
Manfrin (LEGA VDA)
?
Sono ovviamente d'accordo con
quest'emendamento e dichiaro voto favorevole, ma tenevo a lasciare
una piccola traccia anche di questo.
Prima ricordavo con la collega Spelgatti, e prima anche con il
collega Marzi, il periodo di tempo passato sui banchi del Consiglio
comunale di Aosta. Ricordavo con particolare nostalgia quando, alle
nostre proposte, guardavamo sul monitor e vedevamo una sfilza di
pallini rossi che rigettavano, che votavano contro la nostra
proposta. Ripensavo al piacere di vedere che poi, pochi anni dopo,
quelle proposte sono diventate maggioritarie all'interno di larga
parte del Paese e, ovviamente, sono largamente maggioritarie anche
nella nostra regione. Guarderò, quindi, con particolare
soddisfazione a questo tabellone e a come si colorerà, perché sono
così sicuro che ci sarà una parte di persone che farà una scelta di
campo e una parte di persone che sceglierà se stare con il resto
del mondo o di stare con chi effettivamente è in difficoltà, con i
nostri cittadini.
Presidente
?
Possiamo aprire la votazione, non ci
sono altre richieste. La votazione è aperta. La votazione è
chiusa.
Presenti: 35
Votanti: 12
Favorevoli: 12
Astenuti: 23 (Baccega, Barocco, Bertin, Bertschy, Certan,
Chatrian, Daudry, Farcoz, Favre, Lavevaz, Marquis, Marzi, Minelli,
Morelli, Mossa, Nasso, Nogara, Peinetti, Pulz, Russo, Testolin,
Trione e Vesan).
Il Consiglio non approva.
Emendamento n. 18. La parola al collega Distort,
Vicepresidente.
Distort (LEGA VDA)
?
A me il compito di esporre
quest'emendamento, che è costruito attorno al tema
dell'urbanistica. Premetto che il bilancio è un dato di fatto, il
bilancio esprime dove vuole andare un'amministrazione e con quale
strategia, mentre il Documento di economia e finanza è a monte,
rappresenta le idee, le idee che poi generano questo dove voler
andare. Esprime, quindi, nel Documento di economia e finanza la
vision
, esprime esattamente la visione sociale e politica,
esprime l'idea di governo, esprime l'idea che il Governo ha di
società. Quindi per capire dove questo Governo vuole traghettare la
società della Val d'Aosta, e se ne è capace, se ci riconosciamo in
questa linea, è estremamente importante andare a vedere il
DEFR.
È proprio per questa natura e per questo motivo che noi abbiamo
elaborato la nostra visione di Documento di economia e finanza.
Nell'ambito proprio del tema dell'urbanistica devo evidenziare che
l'urbanistica è stata la grande assente nel Documento di economia e
finanza redatto dal Governo, dalle forze di maggioranza. Questa
grande assente, l'urbanistica. Perché? Che cosa vi ha fatto
l'urbanistica, poverina? Perché l'avete completamente snobbata? In
definitiva probabilmente avete considerato che l'urbanistica sia un
tema che non ha direttamente a che fare con le urgenze di un
bilancio, con le urgenze dell'economia di una società.
Probabilmente avete pensato che l'urbanistica sia appannaggio dei
tecnici, degli architetti. Siamo in quattro architetti in questo
Consiglio, ma fossimo anche in trenta di architetti in questo
Consiglio non ci sarebbe né motivo di sopravvalutarla, ovviamente,
tantomeno di sottovalutarla. Fondamentalmente l'urbanistica
rappresenta quel campo di discipline conosciuto come politiche
urbanistiche, è proprio un concetto di politica: più si conosce
l'urbanistica, più si capisce che ha attinenza con la politica,
tant'è che l'architetto la percorre in punta di piedi,
l'urbanistica, ed è per questo che noi abbiamo sviluppato e abbiamo
sviscerato dall'urbanistica tutti quei temi che sono effettivamente
in grado di dare delle linee, dei lineamenti. Sono gli elementi
progettuali. L'urbanistica codifica le regole di utilizzo del
suolo, del territorio, delle risorse, per cui avere una visione
chiara di urbanistica vuol dire avere una visione chiara di
territorio. Di fronte alla crisi del mondo dell'edilizia è
assolutamente importante pensare, prima ancora, o perlomeno
parallelamente, all'iniezione di finanze, all'iniezione di risorse
economiche, parallelamente è importantissimo pensare a una visione
di politica urbanistica, di ricodificare le regole, riaffrontare le
regole.
Negli anni del boom economico l'urbanistica era l'ambito, la
disciplina che andava a contenere lo sviluppo, dava delle regole
per contenere, per trattenere, ed era giusto che fosse così. Oggi
la situazione è completamente rovesciata, e allora si tratta di
usare di nuovo l'urbanistica per dettare le regole, ma bisogna
reinterpretarla in modo completamente diverso, bisogna tornare a
riprendere in mano gli strumenti urbanistici. Noi abbiamo una legge
urbanistica del '98: ventidue anni di vita di una legge urbanistica
ai nostri tempi, e con i cambiamenti epocali avvenuti, sono
un'infinità. È una generazione completamente superata, bisogna
rivederla completamente!
Vi aggiungo un altro elemento, vedo che rimangono pochi secondi,
peccato, perché è un tema estremamente ampio. Vi dico questo:
l'urbanistica è la disciplina, la scelta all'interno del Documento
di economia e finanza che è a costo prossimo allo zero, perché
presuppone solo una ricodificazione mentale.
Non è proprio così, è vero, caro collega e nonché Assessore,
però rendiamoci conto, mettiamo in scala gli impegni economici
macro del settore con l'impegno fondamentalmente basato su risorse
intellettuali, su scelte e su indirizzi.
Quindi questo è lo spirito del nostro emendamento, è proprio lo
spirito di riprendere e ricodificare tutta una dimensione di
disciplina, che ha tanto da dare e ha tanto da ravvivare in tutto
il settore dell'edilizia e della tutela del territorio.
Presidente
?
Non ci sono altri interventi.
Collega, vuole intervenire anche per la dichiarazione di voto?
Distort (LEGA VDA)
?
Ne approfitto, avendo a
disposizione i cinque minuti di dichiarazione di voto, per
approfondire ulteriormente il tema. Rendiamoci conto, vi faccio
soltanto degli esempi per capire l'importanza di declinare il tema
dell'urbanistica, di come questa scienza, questa disciplina, che
potrebbe sembrare nell'iperuranio degli architetti, in realtà sia
capace di generare dei meccanismi virtuosi, immediati, che si
muovono da soli.
Ad esempio, anziché redigere i piani regolatori sulla base di
zone omogenee, che presuppongono lineamenti estremamente generali,
andiamo a redigere e a impegnare tutti gli sforzi anche
dell'urbanista che progetta, quindi il costo di un piano
regolatore, lo editiamo sulla base di analisi di punti
d'intervento. Facciamo l'esempio: abbiamo parlato dentro quest'aula
della zona FA08: declinare il territorio, codificare il territorio
sulla base di macro interventi, che però vengono sviscerati punto
per punto, zona per zona, con le proprie caratteristiche, permette
di mirare l'intervento. Finché quella zona rimaneva una zona vaga,
zona edificabile, mescolata a una zona F, non diceva niente,
raccontava soltanto delle potenzialità. Tra l'altro generava
disordine, anche nelle scelte e nelle iniziative, e ha perso
l'appetibilità. Nel momento in cui si va a codificare tutto quanto
un intervento, quella stessa zona assume una potenzialità
estremamente più ampia, perché si sviluppano già in questa fase le
potenzialità e quindi la possibilità d'investimento e di azione,
dei meccanismi anche privati d'investimento. Il fatto di usare
parametri edilizi basati sulla virtuosità dell'intervento vuol dire
che io posso avere una certa libertà d'azione nell'ambito degli
interventi edilizi, in funzione del livello, ad esempio, di
efficientamento energetico.
Esiste già una declinazione di questo tipo, ma pigiamo
sull'acceleratore, andiamo più a fondo, perché possiamo, attraverso
questo meccanismo, semplicemente mettere in moto altri meccanismi
che in automatico si generano, perché diamo delle premialità, delle
potenzialità sulla base di efficientamenti energetici. Dobbiamo
tornare a credere anche nella riqualificazione estetica: è vero che
la dimensione estetica non è oggettiva, ma è oggettivabile sulla
base di certi interventi che poi vengono sottoposti a commissioni.
Se esprimiamo i concetti di concorsi e di concorsualità, anche a
livello progettuale, il pensare che certe attività progettuali e
concorsuali esteticamente valide, oltre che tecnicamente ed
energeticamente valide, abbiano delle premialità, permette di
mettere in moto dei meccanismi anche a livello dell'attività e
della concorrenza dei liberi professionisti. Vedete, la possibilità
di avere flessibilità di destinazioni d'uso crea delle potenzialità
nell'ambito dell'utilizzo delle risorse edili estremamente ampia,
ovviamente codificata per non avere delle situazioni di
disordine.
La normativa sismica: noi professionisti ci siamo rassegnati
alla normativa sismica, ma che senso ha? Ha senso che noi pensiamo
d'investire, di chiedere, di sforzare, di obbligare privati - e
l'ente pubblico anche - di far fronte a spese enormi dal punto di
vista del consolidamento statico, di fronte a una legge sismica che
non corrisponde alle reali sollecitazioni sismiche, alle reali
accelerazioni sismiche?
Questi sono temi che vanno sviscerati, vanno trattati e, nel
momento in cui si attuano questi approfondimenti, tutto il mercato
si muove, perché c'è un esercito dietro a questo mercato, un
esercito di professionisti, d'imprenditori e di artigiani che sanno
fare il loro lavoro.
Presidente
?
Possiamo mettere in votazione, non
vedo altre richieste d'intervento. La votazione è aperta. La
votazione è chiusa.
Presenti: 34
Votanti: 12
Favorevoli: 12
Astenuti: 22 (Baccega, Barocco, Bertschy, Certan, Chatrian,
Daudry, Farcoz, Favre, Lavevaz, Marquis, Marzi, Minelli, Morelli,
Mossa, Nasso, Nogara, Peinetti, Pulz, Russo, Testolin, Trione e
Vesan).
Il Consiglio non approva.
Emendamento n. 19. La parola al vicepresidente Distort.
Distort (LEGA VDA)
?
Mi corre d'obbligo essere un
accompagnatore importante verso la mezzanotte di voi colleghi,
perché ci stiamo avvicinando, e cercherò di farlo nel migliore dei
modi.
Arriviamo all'altro tema, andiamo più a fondo: dall'urbanistica
al tema dell'edilizia, edilizia pubblica e edilizia privata.
Sicuramente si apre tutto il tema degli investimenti per le opere
pubbliche, io non voglio trattare quella parte, le opere pubbliche
lascio che abbiano il loro corso rispetto alle risorse disponibili;
in realtà mi interessano sicuramente però non è con questo
emendamento che io voglio occuparmi di opere pubbliche. Soprattutto
non voglio occuparmi di grandi opere e soprattutto non voglio
occuparmi di quelle opere che hanno un'entità di costi,
d'investimenti, d'impegno economico che presuppone l'affidamento
d'incarico a ditte e ad aziende che sono al di sopra della scala
media delle aziende valdostane.
Io voglio, in questo emendamento, approfondire e rivolgermi al
tema delle aziende valdostane, le aziende edili valdostane, imprese
e ditte artigianali. Andando quindi ad affrontare il tema relativo
a questo tipo di bacino d'utenza, puntare l'ottica in quegli
interventi più modesti, più piccoli, più di scala.
Per quanto riguarda l'edilizia pubblica, il tema
dell'efficientamento energetico degli edifici pubblici, ne avevamo
già parlato in alcune interpellanze, portate tra l'altro da me in
questo Consiglio, su cui si è già fatta della riflessione, e
sicuramente rendendosi conto di cosa vuol dire la mappatura, la
comprensione da parte dell'amministrazione pubblica di quelli che
sono gli edifici di proprietà, quali sono i consumi energetici
degli edifici di proprietà, quanto incide sul bilancio annuale il
consumo energetico di tutti questi edifici, i costi energetici di
tutti questi edifici, i costi di manutenzione ordinaria, e, a
fronte di questi costi, rendersi conto di cosa voglia dire una
politica di riqualificazione energetica, efficientamento
energetico, riqualificazione architettonica. Ne abbiamo già
discusso: io continuo a credere che sia un punto estremamente
importante. Io ho visto che su questo DEFR e bilancio il tema viene
comunque affrontato, io lo voglio affrontare credendo fino in fondo
e andando a sviscerare tutte le potenzialità possibili da questo
settore, in modo che ci sia un'attività sistematica, un ufficio di
struttura interna. Tra l'altro, mi ricordo che nelle prime fasi di
elaborazione del DEFR da parte del Governo si parlava di un fondo
immobiliare. Lei, assessore Testolin, penso lo ricordi
perfettamente, essendo stato un suo figlio, un suo prodotto. Mi
permetto di dissentire a livello di colloquio, di
dia-logos
tra me e lei, Assessore. Per me il fondo immobiliare, di fronte al
fatto che abbiamo delle strutture estremamente competenti,
personale estremamente preparato, per conto mio è un dare ad altri
la gestione di casa propria, quando abbiamo in casa elementi e
forze in grado di gestire estremamente bene l'argomento; questo per
quanto riguarda l'edilizia pubblica e la possibilità d'investimento
con un ritorno immediato della riduzione della spesa: è quello che
fa ogni cittadino che ha la possibilità di poter intervenire sulla
riqualificazione di casa propria.
Per quanto riguarda l'edilizia privata, mi riservo di esporlo
nel secondo intervento. Concludo questa prima parte dell'intervento
con la specifica di come il riallaccio alla dimensione normativa,
la disciplina, la redazione di norme che disciplinino l'attività di
qualificazione e rigenerazione è qualcosa che permette di mettere
in moto movimenti e meccanismi che diventano virtuosi, ovviamente
anche per l'ente pubblico.
Presidente
?
Vuole già i cinque minuti in
dichiarazione?
Distort (LEGA VDA)
?
Se il collega Gerandin è
d'accordo, farei ripartire il timer dei cinque minuti. Ho ribadito
più volte che sono nipote di due carabinieri, quindi il senso delle
regole l'ho ricevuto fin da quando ero in fasce, per cui rispetto
le regole.
Per quanto riguarda l'edilizia privata vorrei soffermarmi su un
tema in particolare. Visto che il tempo è ristretto, è inutile che
io mi prodighi a raccontare tutti i vari punti, concentro
l'attenzione su di uno: Piano casa. A mio parere, come secondo il
parere di chiunque immagini una valutazione degli investimenti
economici nell'edilizia e che abbia a cuore il territorio, è
estremamente importante che s'intervenga prima di tutto sul
patrimonio esistente, sullo spazio costruito. Io credo
profondamente, noi crediamo profondamente di spingere
l'acceleratore e la nostra attenzione sullo spazio già costruito.
Sullo spazio costruito, quindi, equivale a ristrutturazione,
ristrutturazione storica ma anche di edifici costruiti negli ultimi
decenni, dove i parametri termotecnici, soprattutto, erano
assolutamente diversi da quelli che abbiamo oggi. Pertanto edifici
che possono essere estremamente energivori, addirittura
paradossalmente più degli edifici storici perché, rispetto
all'edificio storico, non ha quel valore aggiunto che ha l'ambito
storico dell'edificio. Quindi, edifici che sono scatole costose che
disperdono energie.
Noi crediamo che nell'approfondimento e nella riedizione delle
norme che disciplinano la legge casa ci sia la possibilità di
approfondire il tema, di sviscerare tutte le potenzialità, per far
sì che l'attività edilizia stia nell'ambito della ristrutturazione,
quella che tra l'altro genera l'attività edilizia e quindi mette in
moto tutta l'economia edilizia, mentre l'ipotesi soltanto della
compravendita, come si diceva prima, sposta finanza. Nel pensare,
quindi, tutto quel comparto di lavori edili nell'ambito della
ristrutturazione perché questo diventi il settore trainante, è
estremamente importante rendere appetibile questo settore.
Abbiamo già il Piano casa, che in certi versi ha affrontato e ha
sviscerato il tema in questa linea: noi dobbiamo credere fino in
fondo e sviluppare ulteriormente le potenzialità del Piano casa,
attraverso dei percorsi di nuovo di virtuosità. Esiste già nella
definizione del Piano casa una procedura di sostenibilità
ambientale che va a definire dei parametri, ma sono
fondamentalmente dei parametri tecnici, illuminotecnici,
termotecnici. Dobbiamo avere il coraggio di credere - affidando il
lavoro a esperti in grado di farlo, coinvolgendo anche gli ordini
professionali - e di sviscerare anche parametri che non sono solo
termotecnici, che non sono illuminotecnici, ma sono parametri
estetici. Io sono perfettamente convinto che se affidiamo, in
collaborazione con l'ordine degli architetti e altri ordini
professionali, la capacità di sviscerare e di rendere
quantificabili e misurabili anche elementi estetici, loro
troveranno la soluzione.
È qualcosa che fa parte della mia attività professionale, che ho
creduto e che ho messo in atto in anni di attività e sono
assolutamente convinto che sia possibile...
Presidente
?
Concluda, collega.
Distort (LEGA VDA)
?
...Questa è la strada, questo
apre gli orizzonti, questo è un esempio, solo un esempio
chiaramente, non è tutta l'edilizia privata che si risolve in
questo modo, ma questo vuol dire come l'ottica sia in quella
linea.
Presidente
?
La parola al collega Gerandin.
Gerandin (MOUV')
?
Ci tenevo a intervenire su
quest'emendamento, perché un aspetto che a noi è sempre stato
particolarmente chiaro, e soprattutto particolarmente urgente, per
quello che ci riguarda anche in questi anni passati, è che abbiamo
sempre - e quest'emendamento l'esplicita in maniera molto chiara -
ritenuto fondamentale riappropriarci della nostra potestà
legislativa in materia di lavori pubblici. L'urgenza di avere una
legge regionale per quello che riguarda il tema degli appalti è
stata per anni oggetto di solleciti in quest'aula. Immagino che
magari qualcosa in merito ci possa dire il Vicepresidente Testolin,
che ricopre anche il ruolo che era precedentemente dell'Assessore
Borello, perché se non altro in questi anni comunque qualche
informazione in merito l'abbiamo avuta col collega Borrello, ci ha
tenuti al corrente dell'evoluzione.
La Valle d'Aosta in questo momento sta applicando supinamente il
codice degli appalti nazionale, perché ha perso anni di tempo per
mettere in piedi una legge regionale in materia di lavori pubblici.
Mi ricordo, quando negli anni passati c'erano ancora cospicue
risorse, quando venne finanziato il Piano cultura: metteva, se
ricordo bene, una cinquantina di milioni in campo. Un Piano cultura
rimasto nel cassetto perché nel frattempo è uscito il codice degli
appalti nazionale e la Valle d'Aosta è ancora in attesa di dotarsi
di una legge regionale sugli appalti.
Vorremmo capire che cosa ne pensa quello che rimane di questa
maggioranza, quello che rimane di questo Governo, di una
problematica così importante come quella dei lavori pubblici. Noi
pensiamo, come è stato fatto da altre parti d'altronde - basta
copiare a volte - a favorire l'accesso dell'imprenditoria locale
agli appalti, all'obbligo di istituire dei lotti sopra il milione
di euro, alla rotazione degli incarichi. Queste sono le risposte
vere alle problematiche dell'imprenditoria, ve le hanno sollecitate
in tutte le lingue, vi hanno chiesto già tante volte qual era
l'intenzione della Valle d'Aosta, del Governo regionale, se c'era
qualcosa nel cassetto. Lo so perché in uno degli ultimi incontri
che ebbi con l'Assessore Borello, c'era un testo di legge pronto,
venne addirittura illustrato in sintesi in una commissione
consiliare. Ora non vorremmo che, sparito Borello, sparisse anche
il testo.
Per quello che riguarda il futuro dell'imprenditoria locale, mi
auguro sia un futuro molto prossimo perché, al di là di tutto, è
vero che sembra surreale parlare in un contesto in cui, se tutti
saranno di parola, probabilmente questo sarà l'ultimo Consiglio,
per cui, come sappiamo, anche i testi di legge vengono poi
cestinati.
Un buon testo di legge può però essere una buona base per chi
prenderà in mano le redini della Valle d'Aosta. Cercate di lasciare
qualcosa di utile in eredità, perché immagino che il contesto
valdostano proseguirà anche dopo questa triste fine di
legislatura.
Presidente
?
La parola al collega Manfrin.
Manfrin (LEGA VDA) -
È con estremo piacere che intervengo
su questo tema, un tema che per certi versi sento mio, visto che la
mia famiglia ha un'impresa edile e per molti anni ho lavorato e ho
aiutato l'impresa di famiglia e mi sono occupato degli aspetti
anche dell'efficientamento energetico in maniera particolarmente
importante.
Io credo però che il collega Distort abbia una straordinaria
capacità, cioè che, anche in un'ora tarda come quella in cui siamo
arrivati, abbia davvero la capacità di descrivere, quasi di
colorare, nel momento in cui racconta e spiega quella che si vede
essere una professione che ha fatto sua durante gli anni in cui
l'ha svolta, un amore verso questa professione che sicuramente
permette anche a chi non tratta questo tema tutti i giorni di
potervisi appassionare. Ho visto poche persone che riescano a
descrivere in maniera così vivida un tema davvero così anche
complesso.
Ricordo, per esempio, il collega Lotto che, quando eravamo in
consiglio comunale, descrisse in maniera molto bella il cimitero di
Sant'Orso: descriveva anche l'edera rampicante che copriva i muri,
era veramente molto affascinante.
Sono rimasto per certi versi rapito anche partecipando ad alcuni
incontri riguardo ai trasporti: vedere i calcoli che venivano fatti
rispetto a quanto, ad esempio, un collegamento intervallivo - e su
questo ci possiamo collegare ad altri temi che verranno discussi -
potrebbe magari risparmiare in fatto d'inquinamento ambientale;
diventava anche questo un fattore sicuramente importante che anche
per un profano poteva rappresentare un qualcosa di
interessante.
Ma, e così ci addentriamo un po' più profondamente
nell'argomento che invece stiamo trattando in questo momento, come
non ricordare il bellissimo intervento del collega Viérin
all'interno di quest'aula quando, con un intervento davvero
affascinante sul Saint-Bénin - che credo che la collega Pulz
ricorderà, mi pare 45 o 50 minuti d'intervento all'interno di
quest'aula - ci raccontò veramente la storia di quella struttura,
che è una struttura pubblica e dalla natura anche un po' complessa.
Nonostante ci fossero anche delle importanti votazioni
successivamente, comunque venimmo tutti rapiti da questo racconto e
rimanemmo davvero ad ascoltare questa storia che effettivamente ci
fece entrare dentro il problema.
Io credo che il collega Distort in questo senso abbia
effettivamente centrato uno dei problemi fondamentali. Parlare di
ambiente oggi è sicuramente di attualità: come penso possiamo
vedere tutti quanti, a oggi i temi politici vertono
fondamentalmente sui temi ambientali e su quanto l'attività
antropica possa influenzare questi comportamenti. L'efficientamento
energetico è sicuramente uno di questi aspetti che s'inserisce
all'interno di quest'alveo e che noi possiamo andare a discutere,
soprattutto con la proposta fatta e secondo me spiegata
egregiamente dal collega Distort, in materia di efficientamento
energetico. Se andiamo a pensare anche semplicemente a un piccolo
investimento rappresentato soltanto dal cambio degli infissi degli
alloggi di edilizia residenziale pubblica -, e mi collego al tema
precedente - quale sarebbe il risparmio energetico in fatto
ambientale ma anche in fatto di costi per la pubblica
amministrazione? Quale sarebbe effettivamente il guadagno sia per
quanto riguarda un ente che deve gestire, ma soprattutto per
l'amministrazione che deve gestire un certo tipo di settore, ma
anche in fatto di risparmio ambientale? Pensiamo al gasolio che
viene risparmiato e a tutte le spese del settore energetico che
sicuramente incidono.
Quindi io trovo che questo tema sia di assoluta attualità, di
assoluta importanza, e ringrazio assolutamente il collega Distort
per averlo introdotto. Evidentemente saremo favorevoli a questo
emendamento.
Presidente
?
Altri? Possiamo passare alla
votazione. La votazione è aperta. La votazione è chiusa.
Presenti: 34
Votanti: 13
Favorevoli: 11
Contrari: 2
Astenuti: 21 (Baccega, Bertschy, Certan, Chatrian, Daudry,
Farcoz, Favre, Lavevaz, Marquis, Marzi, Minelli, Morelli, Mossa,
Nasso, Nogara, Peinetti, Pulz, Rini, Russo, Trione e Vesan).
Il Consiglio non approva.
Colleghi, se non ci sono richieste d'intervento, è mezzanotte.
Avevamo votato nella conferenza dei capigruppo di chiudere i lavori
a mezzanotte e di riprendere domani mattina alle 10:00. Volete
anticipare di mezz'ora e fare alle 9:30 o va bene alle 10:00? Alle
10:00.
La seduta termina alle ore 00:03.
