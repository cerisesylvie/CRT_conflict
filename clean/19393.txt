Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 2550 del 3 aprile 2002 - Resoconto
OGGETTO N. 2550/XI Programma di copertura assicurativa del
bestiame avviato dall'AREV. (Interpellanza)
Interpellanza Premesso:
- che l'AREV, in collaborazione con una società di
intermediazione, ha avviato un programma di copertura assicurativa
per il bestiame allevato in Valle d'Aosta;
- che l'Amministrazione regionale è intervenuta con cospicui
contributi a parziale copertura dei costi delle polizze
assicurative stipulate dall'AREV a favore dei propri aderenti;
- che, in risposta a una precedente interpellanza del Gruppo di
Forza Italia, l'Assessore affermava che gli allevatori hanno
aderito in buona parte a questa iniziativa;
- che le modalità di adesione e le prospettive di riscossione
degli indennizzi stanno suscitando non poche perplessità in diversi
allevatori;
tutto ciò premesso, il sottoscritto Consigliere regionale
Interpella
l'Assessore delegato per sapere:
1) qual è la società di intermediazione assicurativa che
collabora con l'AREV e se essa possiede una provata esperienza nel
settore;
2) a quanto ammontano i fondi erogati dalla Regione all'AREV per
quanto descritto in premessa e quali sono gli impegni finanziari
previsti per dare attuazione complessiva al programma;
3) se risulta corretto che agli allevatori aderenti sia stato
fatto sottoscrivere un contratto:
a) nel quale si dichiara "di avere letto e di approvare tutte le
condizioni tutte di assicurazione?, pur avendo sottoposto a loro
visione solamente un estratto di pochi articoli;
b) ove si dichiara di "delegare l'AREV a riscuotere tutti gli
eventuali indennizzi spettanti a seguito di sinistro liquidabile a
termini di polizza? e si autorizza la medesima associazione "a
trattenere eventuali somme dovute alla stessa?;
4) se non ritenga opportuno porre maggiore attenzione a quanto
sopra descritto al fine di evitare eventuali sorprese spiacevoli
per gli allevatori, che già stanno attraversando un periodo denso
di incertezze.
F.to: Tibaldi
Président
La parole au Conseiller Tibaldi.
Tibaldi (FI)
Come ben sa l'Assessore Perrin, questa è una
seconda interpellanza che il gruppo di Forza Italia presenta in
materia di assicurazioni nel comparto zootecnico. Le perplessità
che avevamo sollevato in prima istanza a dicembre su questo
argomento sembrano confermate dalla presentazione di questa seconda
interpellanza, in quanto nel settore zootecnico si stanno
profilando dubbi e incertezze sull'efficacia operativa di questo
sistema di indennizzo che dovrebbe essere fatto a tutela degli
allevatori.
Cosa si vuole chiedere con l'interpellanza? Alcune domande hanno
un carattere meramente cognitivo, come si evince dalle stesse,
altre invece chiedono un giudizio da parte dello stesso Assessore:
se non ritenga opportuno effettuare maggiori verifiche
sull'applicazione di questo modello assicurativo nel settore
zootecnico.
Diversi allevatori hanno sottoposto alla nostra attenzione
quelle che sono le modalità assicurative che vengono loro proposte
da una società di intermediazione di cui si conosce ben poco. Nel
certificato di adesione che viene loro sottoposto si propongono
alcuni articoli per estratto, in particolare solo gli articoli 14,
17, 19, 23, 29 e 32, pur facendo riferimento ad un contratto inteso
nella sua complessità. Solo sei articoli sono posti in visione agli
allevatori e di conseguenza solo di questi sei articoli il
contraente può conoscere il contenuto e la portata.
Nel certificato di adesione tuttavia ci sono clausole precise,
tassative, che non lasciano dubbi da un punto di vista
interpretativo perché l'allevatore deve dichiarare di aver letto e
di approvare tutte le condizioni di assicurazione di cui alla
suddetta polizza stipulata con l'AREV, la società degli allevatori
valdostani che interviene fra la società assicurativa e gli
allevatori. Il fatto che una clausola espressa parli di
approvazione delle condizioni di assicurazione e sottoponga alla
conoscenza dell'allevatore solo sei articoli permette di capire che
non si è di fronte a una formula completamente trasparente.
Un altro passaggio che suscita perplessità riguarda la delega:
"il sottoscritto…"
- che è
sempre l'allevatore -
"… dichiara di
delegare l'AREV a riscuotere gli eventuali indennizzi spettanti a
seguito di sinistro liquidabile a termini di polizza e autorizza
l'AREV…"
, questo è il passaggio che
riteniamo delicato: ora per allora
"… a trattenere eventuali somme
dovute alla stessa"
.
L'AREV diventa cioè il soggetto percettore del beneficio e si
sostituisce agli allevatori qualora questo indennizzo venga erogato
nei casi previsti dal contratto, ossia per gli abbattimenti degli
animali, i cosiddetti "abbattimenti di conseguenza", la morte,
oppure cause come aborto, traumi, infortuni, diciamo tutti i casi
previsti nel capitolato oggetto di assicurazione.
L'Assessore ben sa - di questo è stato dato ampio risalto nella
prima interpellanza proposta e anche nella sua prima risposta - che
l'AREV è diventata il fulcro di questo modello assicurativo: ha
percepito una prima tranche di denaro di 6,3 miliardi con una
delibera antecedente al periodo natalizio e ha la gestione
complessiva di quello che a noi pare essere più un business per
pochi, piuttosto che un'attenzione vera e propria nei confronti
degli allevatori. Di conseguenza vorremmo capirci qualcosa di più.
Per questo abbiamo formulato domande puntuali. Queste clausole non
sono assolutamente trasparenti e chiare, ma sembrano sintetizzare
un po' troppo quelli che sono i benefici e gli eventuali indennizzi
erogabili agli allevatori.
Ci preoccupa il ruolo dell'AREV che addirittura si sostituisce
nella percezione degli eventuali indennizzi
"per
trattenere"
, come si dice in maniera molto generica,
"eventuali somme dovute alla stessa"
. L'Assessore sa
benissimo che l'AREV ha un ruolo di tutto rispetto nell'erogazione
di contributi per quanto riguarda le rassegne zootecniche bovine;
sappiamo bene che l'erogazione di questi contributi, sempre ad
opera dell'AREV, sta subendo ritardi che acuiscono la situazione di
crisi e di disagio che vivono gli allevatori.
Con la prima domanda vogliamo chiedere notizie su questa società
di intermediazione, generalmente indicata nel contratto come
"Gestioni e Assicurazioni S.r.l.? senza alcuna precisazione in
merito al capitale sociale o alla sede. Sappiamo che i contratti
assicurativi devono essere ispirati alla massima trasparenza,
mentre qui non si fa cenno ad alcun dato. Questa interpellanza
dovrebbe servire a conoscere qualcosa di più non solo per noi, ma
soprattutto per gli stessi allevatori, in virtù del fatto che la
Regione eroga cospicui contributi all'AREV.
Chiediamo poi a quanto ammontino i fondi erogati dalla Regione
all'AREV, oltre a quella prima tranche di cui facevo cenno, e quali
sono gli impegni finanziari complessivamente previsti perché, se
ricordo bene, dalla risposta fornita dall'Assessore l'impegno
finanziario non è solamente di sei miliardi, ma è decisamente
superiore.
Infine un giudizio dello stesso Assessore:
"se non ritiene
opportuno porre maggiore attenzione a quanto detto al fine di
evitare eventuali spiacevoli sorprese agli allevatori, che già
stanno attraversando un periodo denso di incertezze"
.
Attendiamo la risposta dell'Assessore e ci riserviamo una
replica.
Président
La parole à l'Assesseur à l'agriculture
et aux ressources naturelles, Perrin.
Perrin (UV)
Risponderò puntualmente.
La società di consulenza di intermediazione assicurativa che
collabora con AREV, la G. & A. (Gestioni e Assicurazioni) di
Roma, società che ricordo al Consigliere Tibaldi ha vinto una
pubblica gara, non è stata scelta a caso dall'AREV: è una società a
responsabilità limitata fondata da un gruppo di professionisti del
settore assicurativo e agricolo allo scopo di fornire una
consulenza attenta e mirata soprattutto nel settore zootecnico agli
imprenditori e alle associazioni di categoria.
Dalle informazioni di cui disponiamo risulta che è una società
con buona esperienza nel settore. La G. & A. dichiara fra
l'altro di contare fra i propri clienti importanti società e di
aver realizzato numerosi progetti assicurativi per conto dei propri
rappresentanti. Limitatamente al comparto agricolo e ad esclusione
dei contratti stipulati con singoli allevatori, la G. & A.
annovera fra i suoi assicurati 7.652 aziende per un equivalente di
756.000 capi circa fra bovini, bufalini e suini; fra i grandi
clienti ci sono 32 APA, le associazioni provinciali, che
corrispondono nel nostro caso all'AREV, 5 associazioni regionali di
allevatori, 3 associazioni di razza, 3 consorzi, 3 cooperative e
associazioni di prodotto.
Fra le garanzie prestate troviamo i danni diretti, cioè
infortuni, malattie infettive, non infettive, ordinanze sanitarie,
abigeato; i danni indiretti che corrispondono a mancata produzione
di latte e della carne, revoca alla sospensione della qualifica
sanitaria, al fermo stalla, al sequestro di allevamento, il blocco
della commercializzazione del latte, la responsabilità civile dei
proprietari allevatori dei capi e degli operatori che applicano i
boli endoruminali, i danni subiti da animali durante i trasporti e
durante la permanenza nelle mostre e fiere.
Per rispondere alla seconda domanda, per quanto riguarda i fondi
erogati dalla Regione all'AREV per l'attuazione del programma
assicurativo, questi ammontano ad oggi a 1.282.293 €, a tanto
ammonta la tranche liquidata ad AREV a fronte di un impegno totale
già assunto di complessivi 3.253.678 € (la cifra a cui faceva cenno
il Consigliere Tibaldi).
Vorrei rassicurare il Consigliere Tibaldi che l'informazione
agli allevatori è stata ampia sul programma assicurativo: durante
la fase di appalto gli allevatori aderenti all'AREV sono stati
invitati a numerose riunioni organizzate in tutto il territorio
regionale e durante questi incontri sono stati illustrati
dettagliatamente contenuti e modalità del contratto assicurativo,
anche mediante colloqui individuali con gli incaricati
dell'associazione.
Gli allevatori hanno poi avuto modo di approfondire le loro
conoscenze nel corso di riunioni specifiche di zona o presso gli
uffici dell'AREV. Ad ogni allevatore è stato poi consegnato un
prospetto informativo dal quale erano desumibili l'oggetto
dell'assicurazione, i danni coperti dal contratto, la decorrenza e
la durata del contratto, le somme assicurate, gli obblighi
dell'assicurato e gli indennizzi. Gli allevatori che decidevano di
aderire dovevano recarsi presso gli uffici dell'AREV per
sottoscrivere il certificato di adesione, la dichiarazione di aver
preso visione di tutte le condizioni del contratto, la delega
all'AREV per la riscossione degli indennizzi perché è l'AREV che fa
da tramite tra l'assicurazione e l'allevatore e organizza tutto il
sistema. Mi risulta per certo che nel corso di questo mese
partiranno le liquidazioni di una parte di indennizzi, cioè quelli
che sono a scadenza. Questa è un'informazione che ho avuto in
questi giorni.
Veniva pure firmata, come ha detto il Consigliere Tibaldi,
l'autorizzazione a trattenere eventuali somme dovute
all'associazione; cioè l'associazione, a fronte degli impegni degli
allevatori, provvede anche a delle anticipazioni, le quali saranno
poi trattenute su delega dell'allevatore.
Vorrei ancora ricordare che i rapporti fra l'associazione e i
propri associati sono di natura privatistica. Alla Regione compete
il controllo sulla correttezza e sulla regolarità della gestione e
la liquidazione degli importi assegnati. Credo di poter
tranquillizzare il Consigliere Tibaldi che agli allevatori sia
stata data ampia possibilità di informarsi. Ricordo sempre che è
un'assicurazione di carattere volontario, quindi l'allevatore ha
scelto liberamente di sottoscrivere questa assicurazione, è
un'opportunità che è stata data agli allevatori.
Per quanto riguarda le considerazioni di carattere più generale,
cioè sul periodo di incertezze, ho già avuto modo di dire che
questa è stata una fase di grossa trasformazione, di riformulazione
e rimodulazione di tutti quelli che sono gli aiuti nel settore
della zootecnia. Credo tuttavia che anche questo tipo di aiuto,
cioè il rimborso di parte dei premi assicurativi, unitamente alle
altre misure già approvate, previste dalla legge n. 21/2001 e dal
Piano di sviluppo rurale, vanno nella direzione di dare delle
risposte concrete al settore e al contempo di diffondere anche la
cultura della prevenzione, non molto presente nel nostro sistema
finora.
Quindi lo strumento assicurativo, che fra l'altro è previsto
negli orientamenti comunitari ed è una opportunità che viene
proposta a favore degli allevatori, rappresenta senz'altro una
risposta sicura alle incertezze e ai rischi a cui è particolarmente
esposta l'attività dell'allevatore e dell'agricoltore di
montagna.
Credo che la risposta che gli allevatori hanno dato - hanno
infatti aderito a queste forme assicurative il 75 percento degli
associati AREV - sia la prova concreta dell'interesse che questa
misura suscita negli allevatori. Sempre parlando di momento
transitorio, ho una notizia molto importante da dare sul nostro
disegno di legge n. 116 che riguarda gli interventi sanitari nel
settore dell'allevamento: la Commissione europea si è espressa
definitivamente, a giorni arriverà la risposta ufficiale, quindi
potremo dare attuazione anche a questo importante strumento per
dare delle risposte concrete nel settore dell'allevamento.
Président
La parole au Conseiller Tibaldi.
Tibaldi (FI)
Ho apprezzato sovente le risposte
dell'Assessore Perrin alle nostre interpellanze, però devo dire che
oggi sono insoddisfatto perché la sua puntualità e la sua
precisione sembrano venire meno, soprattutto su alcuni punti che
avevo illustrato dettagliatamente e sui quali è mancata
certezza.
Non so per quali ragioni - posso anche presumerlo -, tuttavia
aspettavo risposte più definite. Assessore, siamo perfettamente
consapevoli del fatto che siamo ben distanti da quelli che erano i
benefici previsti dalla legge n. 30/1984 e da quello che era un
modello di intervento, di assistenza e di supporto al settore
agricolo e zootecnico di anni fa, che prevedeva contributi di una
certa entità, quindi sovvenzioni e sostegni ad un settore che è
stato fatto crescere grazie alle disponibilità finanziarie.
Non ci interessa in questa sede contestare queste modalità,
perlomeno a livello generale, perché più volte abbiamo detto che
l'agricoltura di montagna ha bisogno anche di assistenze di questo
tipo. C'è da dire però che questo nuovo modello assicurativo, in
linea con i dettami dell'Unione europea, dovrebbe e potrebbe essere
gestito con maggior trasparenza e probabilmente anche con maggior
correttezza.
Il gruppo consiliare di Forza Italia chiede un impegno maggiore
all'Assessore e alla Giunta regionale, visto che in una delibera di
Giunta, la n. 4161/2001, sono stati previsti dei controlli e i
controlli sono necessari. È vero che il contratto di assicurazione
è un contratto di carattere privatistico, però in questo contratto
di assicurazione intervengono aiuti pubblici e gli aiuti pubblici
concessi devono naturalmente essere soggetti a controlli. Voi li
avete previsti, è giusto che questi controlli vengano attuati. Mi
riferisco in particolare al paragrafo 1.4 della delibera che ho
citato, la n. 4161, che istituisce verifiche da parte dei
funzionari dell'Assessorato dell'agricoltura.
I due esempi di clausole contrattuali sottoposte agli aderenti,
che fanno riferimento alla conoscenza di tutte le condizioni del
contratto e al trattenimento di eventuali somme a favore dell'AREV,
ci sembrano al di fuori di ogni logica di trasparenza e di
correttezza nei confronti degli stessi allevatori. Non è
sufficiente sapere - che per scegliere questa società sia stata
fatta una pubblica gara da parte dell'AREV; gara che ha permesso di
individuare la società G. & A. a responsabilità limitata di
Roma.
La G. & A. fa parte di qualche gruppo o compagnia di
maggiori dimensioni, più nota, con le spalle più larghe come si
suol dire? Non lo sappiamo, dalla sua risposta non siamo riusciti
ad evincerlo. Lei dice:
"da nostre informazioni ha attività nel
settore"
, a noi fa piacere, ma in che misura? Lei ci dice:
"7.652 assicurati a livello nazionale"
. Sì, ma la volta
scorsa ci ha detto che sono già 1200-1300 quelli valdostani, il che
significa che una parte cospicua degli assicurati della G. & A.
sono rappresentati dai contratti che sarebbero stati stipulati in
regione. La società G. & A. ha le spalle larghe per far fronte
alle coperture assicurative? Gli indennizzi: se una grande quantità
di allevatori chiedesse in misura massiccia un rimborso
assicurativo, sarebbe questa società in grado di farvi fronte? Si
tratta di miliardi. È vero che c'è una parte di aiuti pubblici
erogati dalla Regione, ma dall'altra parte ci deve essere anche la
solidità finanziaria della stessa assicurazione. Forse i ritardi
nel pagamento della prima tranche di indennizzi che si sono già
accumulati - e qui l'Assessore ci ha rassicurato dicendo che è in
corso di liquidazione - inducono a pensieri pessimistici. Non
vorremmo pensare male, ma sono gli stessi allevatori che nutrono
preoccupazioni a causa delle attese e di queste modalità
assicurative poco chiare.
L'informazione ampia è stata data agli allevatori: è vero che
avete fatto riunioni sul territorio e avete convocato, zona dopo
zona, tutti i vari operatori del settore; però una cosa è
l'informativa di carattere generale, un'altra cosa è la trasparenza
nella presentazione di un contratto con determinate clausole che
deve essere sottoscritto dagli interessati. Secondo noi questo
contratto non è completo e trasparente come dovrebbe essere un
contratto assicurativo, che deve illustrare a tutti gli aderenti
tutte le clausole, e non solo alcune con una finale che dice:
"L'allevatore dichiara di aver letto e di approvare le
condizioni tutte di assicurazione?
. Li avrete informati nel
corso delle riunioni, non lo metto in dubbio, però il testo del
contratto è inequivocabile: ci sono solo sei clausole.
Altro discorso riguarda la funzione dell'AREV. Questo organismo
è diventato un intermediario molto importante in questo nuovo
sistema agricolo-zootecnico che si è venuto a creare. Esso si
inserisce fra i vari enti pubblici di volta in volta interessati e
gli operatori del settore. In Val d'Aosta l'AREV ha acquisito un
ruolo baricentrico nel mondo dei finanziamenti e dei contributi che
vanno a vantaggio di chi lavora nel settore. È un intermediario
importante, ma è anche un intermediario ingombrante. Si pensi al
fatto che può trattenere eventuali somme dovute agli allevatori: è
una modalità che abbiamo censurato e sulla quale non c'è stata
alcuna opinione né di conferma né di smentita da parte
dell'Assessore.
L'AREV, figura importante quanto ingombrante, ha notevoli
disponibilità finanziarie. Come mai questa associazione, che ha
percepito con la delibera n. 3850/2001 - e questo è un argomento
che si collega parallelamente a quanto sto dicendo -, un primo
acconto di 2,3 miliardi per le rassegne bovine su un totale di
quasi 12 miliardi di lire, rallenta l'erogazione di questi soldi:
ci sono diversi allevatori e produttori che stanno ancora
aspettando l'erogazione di questo denaro. L'AREV da una parte
rallenta l'erogazione del denaro e dall'altra parte viene
addirittura autorizzato a trattenere le eventuali somme che possono
arrivare a titolo di indennizzo assicurativo.
È un meccanismo complicato che danneggia allevatori. Con questa
interpellanza le chiediamo, Assessore, di porre maggiore attenzione
nei confronti di questo meccanismo perché rischia di incepparsi con
le gravi conseguenze che si possono immaginare.
