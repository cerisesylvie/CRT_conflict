Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4126 del 27 gennaio 1993 - Resoconto
OGGETTO N. 4126/IX Effettuazione di un'indagine
tecnico-amministrativa della V Commissione consiliare in relazione
al sequestro del laboratorio analisi SORIVAL s.r.l..
(Reiezione
di mozione)
Mozione A conoscenza tramite gli Organi di Informazione del
sequestro avvenuto da parte del NAS e della Polizia giudiziaria del
laboratorio di analisi SORIVAL s.r.l. che ha sede nell'IRV di via
Binel;
Preso atto che nel sequestro i Carabinieri avrebbero rilevato e
preso 54 fogli intestati al Centro Trasfusionale dell'U.S.L.;
Preso altresì atto che da parte del SORIVAL sarebbero state
richieste delle analisi al Centro Trasfusionale per conto di
clienti che lo richiedevano per non recarsi direttamente
all'U.S.L.;
Il Consiglio regionale con la presente mozione
Dà Mandato
alla V Commissione Consiliare di svolgere una indagine
tecnico-amministrativa per la parte che coinvolgerebbe l'U.S.L.
avvalendosi dei supporti tecnici che riterrà più opportuni e di
riferire al Consiglio regionale entro 30 (trenta) giorni.
F.to Beneforti e Chiofalo.
Presidente
Ha chiesto di illustrare la mozione il
Consigliere Beneforti, ne ha facoltà.
Beneforti (DC)
Dagli organi di informazione
abbiamo appreso dell'intervento dei NAS e della polizia giudiziaria
nei confronti del laboratorio di analisi Sorival, che ha sede
presso l'istituto radiologico valdostano di via Binel. La Sorival è
una società privata a responsabilità limitata, per cui come sempre
avremmo preso atto dell'accaduto ed atteso l'esito dell'intervento
della magistratura.
Purtroppo però da un organo di informazione abbiamo appreso che
i carabinieri, quando hanno fatto il sopralluogo, hanno trovato e
preso (così dice testualmente l'articolo di stampa) 54 fogli
intestati al centro trasfusionale della USL. Abbiamo appreso
altresì che da parte della Sorival sarebbero state richieste delle
analisi al centro trasfusionale per conto di clienti che lo
richiedevano e che non volevano recarsi direttamente all'USL.
Di fronte a questi fatti credo che l'indagine della magistratura
farà il suo corso, ma l'USL e l'Assessorato alla sanità non hanno
smentito e tanto meno preso posizione di fronte a questi gravi
fatti che sono stati denunciati dalla stampa locale.
Pertanto, nello stigmatizzare questo comportamento di
indifferen-za dell'ente pubblico e al fine di accertare la verità,
e soprattutto per evitare ogni dubbio nella opinione pubblica di
connubio fra pubblico e privato, riteniamo che occorra procedere
anche con una indagine tecnico-amministrativa da parte della
Regione.
Per questo, con la mozione presentata si propone, nella via più
breve secondo noi, che venga dato mandato alla V commissione
consiliare di svolgere una indagine tecnico-amministrativa per la
parte che coinvolgerebbe l'USL, avvalendosi dei supporti tecnici
che la commissione vorrà individuare, e quindi di riferire al
consiglio regionale entro almeno trenta giorni.
Mi auguro che si comprenda lo spirito e il fine di questa
proposta, e che si ritenga opportuno di accoglierla.
Resto in attesa di conoscere la risposta dell'Assessore.
Presidente
È aperta la discussione generale sulla
mozione. Nessuno chiede la parola?
Ha chiesto di parlare l'Assessore alla Sanità ed Assistenza
Sociale Cout.
Cout (PCI-PDS)
Con decreto del giugno 1987 la Sorival
aveva ottenuto l'autorizzazione all'apertura del laboratorio
privato di analisi chimico-cliniche e microbiologiche, con settore
di specializzazione genetica medica. Con decreto del novembre 1987
tale laboratorio viene classificato quale laboratorio generale di
base, vietando allo stesso di effettuare indagini in settori
specializzati.
Il 24 novembre 1992, il comando dei NAS Carabinieri di Aosta
effettua una ispezione igienico sanitaria nella sede della società
Sorival e il NAS e la polizia giudiziaria della Procura della
Repubblica presso la Pretura di Aosta segnalano all'Assessorato le
irregolarità che sono state riscontrate circa il rispetto delle
prescrizioni indicate nei succitati decreti del Presidente della
Giunta, precisamente: mancata comunicazione della variazione della
ragione sociale della società e mancata richiesta di autorizzazione
alla variazione del direttore del laboratorio. Ed è infatti per
questo che con decreto del 2 dicembre 92 viene revocata
l'autorizzazione alla società Sorival.
La procedura per il rilascio della nuova autorizzazione è la
seguente. È stata nominata, mediante deliberazione della Giunta
regionale, la commissione tecnico consultiva, di cui all'articolo
17 del decreto del 10 febbraio 84. Questa deliberazione è stata
approvata nella giunta regionale in data 31 dicembre 92 ed è in
questo momento esecutiva.
I membri di questa commissione (la cui composizione farò
pervenire al Consigliere Beneforti) sono stati nominati, per cui la
commissione dovrebbe riunirsi in questi giorni. Mi sfugge adesso la
data, deve essere o il 28 di gennaio o il primo di febbraio,
comunque è già stata convocata.
Questa commissione farà una ispezione nel laboratorio di analisi
e dirà se le cose sono tutte a posto, dopo di che si potrà emettere
il nuovo decreto di autorizzazione.
C'è comunque da appurare se prima del rilascio del nuovo decreto
di autorizzazione non sia indispensabile verificare se sono state
rimosse le cause per le quali è stato avviato il procedimento
penale. Questo per dire che su tutta la questione pesano le
decisioni che devono essere prese dalla magistratura.
Su questa questione e sulle questioni a cui faceva riferimento
il Consigliere Beneforti sembra che sia stata aperta una indagine,
che però, come tutti sappiamo, è coperta dal segreto istruttorio, e
direi che proprio in base alle risultanze di queste indagini che
sono state aperte l'Assessorato o comunque l'USL potranno prendere
delle decisioni. In questo momento è forse ancora inopportuno che
la V commissione svolga delle indagini, se già vengono condotte
indagini da parte della magistratura.
Visto che questo procedimento dovrebbe essere stato avviato,
almeno a noi così risulta, proporrei di aspettare che sia terminato
per vedere le risultanze che emergeranno, dopo di che potremo
decidere alla luce di quello che emergerà. Per il momento penso che
come maggioranza non possiamo che astenerci.
Presidente
Ha chiesto di parlare il Consigliere
Beneforti.
Beneforti (DC)
Devo dire che era una risposta che mi
aspettavo. Attendiamo l'esito della magistratura, propone
l'Assessore Cout, perché ci dobbiamo rompere noi la "capa" andando
a dare fastidio al Presidente della V commissione, Consigliere
Rusci, che se ne sta tranquillo, per affidargli un incarico che
riguarda un problema di questo tipo?
Assessore Cout, non ho citato neppure la revoca
dell'autorizzazione di cui ero a conoscenza; so benissimo quali
sono le procedure per revocare ed anche per riconsegnare le
autorizzazioni. Importante era ed è conoscere, quando si leggono
sulla stampa locale certe affermazioni: "I carabinieri hanno preso
54 fogli intestati Centro Trasfusionale", cosa ci fanno in un ente
privato 54 fogli intestati dell'USL. Questa è la domanda.
E mentre certamente mi aspettavo la risposta del ricorso alla
magistratura, mi aspettavo anche, dato il tempo trascorso, che si
fosse venuti qui stamani a dare una giustificazione del perché
questa documentazione pubblica si trovava in un ente privato.
Invece per voi questo non è un problema: l'opinione pubblica
avrà letto l'episodio sui giornali ma il giorno dopo se n'è
dimenticata.
Io dico no, caro Assessore Cout, questo è il modo di creare
nella opinione pubblica la sfiducia nell'ente pubblico, in un
momento particolare come questo in cui la sanità è molto
chiacchierata a livello regionale ed anche a livello nazionale.
Prendo atto di quello che l'Assessore Cout ha detto; noi
confermiamo la nostra mozione perché riteniamo che anche
l'Amministrazione regionale debba verificare i motivi per i quali
si creano determinate situazioni, in modo da dare alla opinione
pubblica un'immagine diversa di questo ente pubblico, che guarda
caso fa finta che niente accada perché magari per qualcuno c'è un
amico di qui, c'è un amico di là. Voglio dire con tutta sincerità
che questo atteggiamento offende il Consiglio regionale e la
collettività valdostana.
Pertanto confermiamo la mozione che abbiamo presentato;
seguiremo la vicenda e trasmetterò gli atti di questa povera
mozione alla competente magistratura, per chiedere in quella sede
le motivazioni per le quali si assiste oggi a questa vicenda,
augurandoci che almeno la magistratura dia soddisfazione non solo a
questo Consiglio comunale, ma anche alla opinione pubblica
valdostana.
Presidente
Pongo in votazione la mozione in
oggetto.
Esito della votazione:
Presenti: 24
Votanti: 9
Favorevoli: 9
Astenuti: 15 (Agnesod, Bich, Chenuil, Cout, Faval, Lanivi,
Mafrica, Marcoz, Mostacchi, Perrin, Rollandin, Rusci, Vallet,
Viérin e Voyat)
Il Consiglio approva
