Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 313 del 10 giugno 1982 - Resoconto
OGGETTO N. 313/VII - PROBLEMI CONCERNENTI I SERVIZI DI
MEDICINA SPORTIVA.- (Interpellanze).
PRESIDENTE:
La Presidenza propone l'unificazione delle
interpellanze iscritte agli oggetti n. 13 e 14, trattandosi dello
stesso argomento, in modo che la risposta sia unica.
Do lettura delle interpellanze presentate dai Consiglieri
Carlassare e Mafrica, Péaquin, Bajocco:
INTERPELLANZA
Con il decreto n. 294, del 29 marzo 1982, l'Assessore alla
Sanità ed Assistenza Sociale stabilisce le modalità di esecuzione
ed i compensi spettanti all'I.R.V. per gli accertamenti di idoneità
necessari per l'accesso alle singole attività
sportivo-agonistiche.
Nel citato decreto si può leggere: "accertata la
disponibilità e la capacità operativa dell'IRV ad espletare le
prestazioni sanitarie richieste
Poiché a quanto risulta non presterebbero la propria attività
presso l'IRV nè medici sportivi, nè cardiologi, nè infermiere
professionali, Il sottoscritto Consigliere regionale
INTERPELLA
l'Assessore alla Sanità ed Assistenza Sociale per
sapere:
1)
quale personale medico, paramedico e tecnico l'IRV
può utilizzare per praticare i prescritti accertamenti (ECG a
riposo e dopo sforzo, spirografia, prelievi, ecc.);
2)
come può essere
ritenuto congruo un compenso
all'IRV di £ 33.650 per la visita base (senza più neppure l'esame
RX - torace) quando cifre molto inferiori per gli stessi
accertamenti vengono richieste dal Centro di Medicina dello Sport
di Torino;
3)
perché non è stata presa in considerazione
l'ipotesi di avvalersi dell'ambulatorio della Federazione Medico
Sportiva Italiana operante ad Aosta.
F.to: Carlassare INTERPELLANZA
Nonostante da due anni sia stata ormai approvata la legge
regionale per la Medicina sportiva, a tutt'oggi non è stato
istituito un servizio di medicina sportiva all'interno
dell'U.S.L..
Con proprio decreto del 29 marzo 1982 l'Assessore alla Sanità
ha stabilito che venisse stipulata una convenzione fra USL e IRV,
ma a quanto risulta agli scriventi attualmente l'IRV non fornisce
prestazioni di medicina sportiva.
I sottoscritti Consiglieri regionali
INTERPELLANO
perciò l'Assessore alla Sanità ed Assistenza Sociale per
sapere:
1)
se è stata stipulata dalle parti la citata nuova
convenzione tra USL e IRV;
2)
quali sono le
ragioni per cui, verificata la
discontinuità dei servizi prestati dall'IRV, non si utilizzano i
medici specialisti di medicina sportiva già a disposizione della
USL.
F.ti: Mafrica, Péaquin e Bajocco
PRESIDENTE:
Ha chiesto di illustrare l'interpellanza
iscritta all'oggetto n. 13 il Consigliere Carlassare, ne ha
facoltà.
CARLASSARE - (Dem. Prol. - Nuova Sin. ):
La vicenda
dell'IRV mi pare stia tornando di moda sotto due aspetti:
1) non si sa bene quando ed in che maniera questo ambulatorio
privato svolge il servizio perché a volte è chiuso, altre volte
svolge un servizio di tipo molto parziale;
2) i costi stabiliti dalla convenzione regionale, confrontati
con i costi pagati per esami analoghi presso il Centro di Medicina
dello Sport di Torino, sono decisamente molto più cari.
Questa interpellanza intende fare luce, se possibile, su questi
due aspetti, più un'altra questione che illustrerò più avanti.
In pratica, chiedo all'Assessore di farci un quadro della
funzionalità di questo Istituto, e se è inoltre al corrente delle
qualifiche del personale medico e paramedico, che qui presta
servizio, in particolare se queste sono conformi alle norme di
legge che prevedono determinati requisiti sia per i medici che per
i paramedici per poter svolgere quel servizio. A quanto mi risulta
- però in via informale - questi requisiti non ci sono.
Vorrei sapere come mai per il tipo di visita che è stata
convenzionata con la Regione, l'IRV fa pagare lire 33.650 - e la
Regione ha accettato questo costo - quando al Centro di Medicina
dello Sport di Torino il costo è di lire 20.000 per lo stesso tipo
di visita.
In ultimo sono venuto a scoprire molto recentemente che in Valle
opera un ambulatorio del C.O.N.I. della Federazione Medico-sportiva
italiana, che ha come sua funzione proprio quella di operare nel
campo della Medicina dello Sport. L'ambulatorio così com'è, non ha
la capacità di svolgere il servizio previsto dalla legge, però lo
si sarebbe potuto probabilmente ampliare e raf­forzare con debito
intervento in atte­sa che questo servizio fosse svolto co­me
previsto all'interno dell'U.S.L.. Ci sarebbe stato anche un
vantaggio nel rafforzare questa struttura del C.O.N.I perché al
C.O.N.I. sarebbe rimasto un ambulatorio più attrezzato anche
quan­do questo servizio di medicina sporti­va fosse stata espletato
dall'U.S.L..
Ho ultimato l'illustrazione delle mie perplessità che non sono
mai state dissipate, e vorrei che mi si preci­sassero questi tre
punti, che riguarda­no la funzionalità, le capacità e i livelli di
specializzazione di quel personale, medico e paramedico, che opera;
i costi delle visite che sono qui molto più care rispetto a Torino,
ed il perché non è mai stata presa in esame la possibilità di
ampliare e di rendere più funzionale questo servizio di ambulatorio
già esistente nell'ambito del servizio di Medicina sportiva.
PRESIDENTE:
Ha chiesto di illustrare l'oggetto n. 14 il
Consigliere Mafrica ne ha facoltà.
MAFRICA - (P.C.I.):
Anche il nostro Gruppo è dell'idea
che ci sia molta disorganizzazione nel portare avanti il servizio
di medicina sportiva. Già in altre occasioni abbiamo detto che era
più opportuno procedere all'utilizza­zione dei medici sportivi e
delle attrezzature locali già a disposizione dell'U.S.L. e quindi
avere una struttura pubblica per questo servizio. Al mo­mento in
cui è stata stesa la nostra interpellanza, a noi risultava che
addirittura non venisse effettuata dall'IRV alcuna prestazione;
adesso ci risulta che vengono effettuate solo le prestazioni
relative alla tabella A, cioè quelle per sport meno pesanti, tipo
le bocce e il tennis, e non quelle per la maggioranza degli sports,
tipo il calcio o pallacanestro, in sostanza per gli sports comuni.
Il punto che vorremmo chiarire è come mai l'Assessore ha emesso un
decreto di questo tipo: la legge di Medicina Sportiva dice che con
provvedimento dell'Assessore devono essere fissate le
caratteristiche tecniche e metodologiche degli accertamenti, la
loro periodicità e i modelli di certificazione. L'Assessore con il
proprio decreto non solo ha detto quali accertamenti dovevano
essere eseguiti, ma ha anche precisato con quale struttura; quindi,
per decreto, l'Assessore ha imposto ad una struttura che
rappresenta tutti i Comuni, com'è l'U.S.L., anche il soggetto con
cui fare contratto. Questo a noi sembra sia andare oltre i poteri
concessi dalla legge.
In secondo luogo, oltre alle visite, l'Assessore ha anche
stabilito i compensi da dare al soggetto scelto per questi
accertamenti. Anche questo ci sembra tolga capacità di
contrattazione alla U.S.L., che magari avrebbe potuto spuntare
prezzi migliori di quelli proposti dall'Assessore stesso.
Quindi vorremmo che fosse chiaro anzitutto questo punto e
successivamente ci fosse spiegato come mai vi sono stati dei
periodi di non attività o di attività parziale da parte dell'IRV,
ed infine vorremmo sapere se non è possibile cambiare strada, viste
tutte queste difficoltà, per procedere alla creazione di una
struttura pubblica per la Medicina sportiva.
PRESIDENTE:
Risponde agli interpellanti degli oggetti n.
13 e n. 14 l'Assessore alla Sanità ed Assistenza Sociale Rollandin,
ne ha facoltà.
ROLLANDIN - (U.V.):
Per quanto riguarda l'interpellanza
presentata dal Consigliere Carlassare, che riguarda il personale
utilizzato dall'IRV, è stato inviato l'elenco del personale medico
e paramedico operante all'interno di questa struttura, che risulta
avere i requisiti per poter svolgere questo servizio, in quanto si
tratta sia di medici generici che specialisti in cardiologia,
pneumologia e medicina sportiva.
Per quanto riguarda la questione delle tariffe che vengono
applicate all'interno di questa struttura, va detto subito - e con
questo mi riferisco anche all'analoga richiesta formulata dal
Consigliere Mafrica - che le tariffe prese in considerazione sono
quelle che vengono applicate su tutto il territorio nazionale e che
riguardano la convenzionata esterna, tranne quella per essere
preciso, della compilazione delle schede, che non compare nei
tariffari nazionali perché non esiste voce analoga; sia per la
visita medica che per l'E.C.G. a riposo e dopo sforzo, in
particolare per questo ultimo, vengono considerate le modalità di
esecuzione.
La somma di questi due parametri dà lire 33.000, a differenza
delle lire 20.000 che vengono praticate a Torino in una struttura
pubblica dove chiaramente per i prezzi non si tengono in
considerazione altre voci che compongono questo tariffario, che,
ripeto, non è un tariffario imposto ma è previsto da una
convenzione nazionale che non è oggetto di contrattazione.
E' vero che nella prima convenzione la Regione era riuscita ad
ottenere dei prezzi inferiori, il che però aveva creato dei
disguidi perché sembrava quasi che questo risultato fosse dovuto ad
una contrattazione che poteva lasciare dei dubbi. Allora, siccome
in tutto il territorio per quanto riguarda le convenzioni si fa
riferimento ad un tariffario, lo abbiamo applicato, senza le
rivalutazioni, con le percentuali fissate per legge, perché questo
tariffario è fermo al 1980.
Per quanto riguarda l'Ambulatorio della Federazione
Medico-sportiva a cui faceva riferimento il Consigliere Carlassare,
questo è un ambulatorio legato ad un'attività che non è di
dipendenza pubblica. Teniamo conto che all'osservazione come mai
non si è utilizzata questa struttura, soprattutto a favore del
C.O.N.I., si deve precisare che tutta la procedura legata
all'impostazione sia del decreto che della Convenzione, è stata
avallata dalla commissione dell'art. 10 di cui alla legge 19 in cui
ci sono rappresentanti del C.O.N.I., di tutte le Federazioni
sportive, che all'unanimità hanno approvato questo tipo di
procedura. Quando sono state indette queste riunioni (e risulta dai
verbali) si è ritenuto di procedere ad una nuova convenzione per
uscire dall'"impasse", dal momento che non è ancora possibile
disporre in modo adeguato di medici sportivi e considerata
l'impossibilità di utilizzare dei medici generici. Ripeto, ci sono
state delle riunioni che sono state fatte ad hoc, con relativa
approvazione della procedura che è stata approvata dal Comitato
citato prima.
Questo non vuol dire che non siamo perfettamente d'accordo sulla
necessità di andare progressivamente verso l'utilizzo della
struttura pubblica, che dev'essere istituita e deve disporre di
ambulatori adatti a questo scopo; ma al momento non si tratta di
indisponibilità di spazi, quanto di uomini che svolgono questo
servizio. Anche se ci sono medici sportivi inseriti nella divisione
di Medicina dell'Ospedale, questo non vuol dire che li possiamo
distogliere dal loro attuale servizio per utilizzarli per la
medicina sportiva, perché è noto che l'organizzazione ospedaliera
ha determinate regole. Mi auguro comunque che questa possa essere
la via da seguire in una prossima organizzazione dipartimentale. Su
questo sono perfettamente d'accordo, dichiaro solo che al momento,
per superare le difficoltà contingenti, abbiamo dovuto ricorrere a
questo sistema. Quindi per quanto riguarda l'ambulatorio, non penso
ci sia da aggiungere altro.
Per quanto riguarda il decreto a cui faceva riferimento il
Consigliere Mafrica, ripeto che questo risponde solo alle procedure
che dovevano essere seguite ed indicate in base alla legge. Abbiamo
dovuto indicare, com'è ovvio, anche la struttura cui faceva
riferimento, perché nella legge si parlava di struttura pubblica o
convenzionata; in questo caso, non avendo la possibilità di
utilizzare la struttura pubblica, abbiamo indicato su quale
struttura poteva essere svolto il servizio.
Il che chiaramente ha questa temporaneità a cui accennavo prima,
su cui ci dichiariamo disponibili, e su cui siamo perfettamente
d'accordo. Ripeto, non possiamo sostenere che c'è la struttura però
non ci sono i medici, quindi tutto resta fermo; questa è anche
stata la considerazione cui eravamo giunti nelle varie riunioni del
Comitato.
Per quanto riguarda gli sports, il Consigliere Mafrica ha
ribadito che al momento che aveva fatto l'interpellanza c'erano
stati dei disguidi; è vero, però successivamente non mi risulta, ma
questo lo posso accertare, che siano state fatte discriminazioni
tra uno sport e l'altro.
E' vero che sono state chieste delle delucidazioni su esami da
effettuare per alcuni sports che sono inseriti in tabella b) e che
dovevano essere definiti per analogia in quanto non comparivano
nominativamente; noi abbiamo risposto, quindi anche per tali sport
si trova un indirizzo, in quello che noi abbiamo indicato.
Sulla necessità di tener conto delle tariffe nazionali, non
penso ci sia alcun dubbio; al momento in cui queste verranno
cambiate o rivalutate bisognerà riprendere in mano il problema.
PRESIDENTE:
Ha chiesto di parlare per la replica il
Consigliere Carlassare, ne ha facoltà.
CARLASSARE - (Dem. Prol. - Nuova Sin. ):
Non sono
soddisfatto per niente di queste risposte, che mi sembrano molto di
comodo. Tendono a dare una parvenza di risoluzione al problema,
senza affrontarlo alla radice.
Per quanto riguarda l'elenco del personale medico e paramedico,
pregherei l'Assessore di essere così gentile da farmelo avere, così
avrò la possibilità di confrontarlo con quelle che sono le mie
informazioni.
Per quanto concerne i costi, ritengo che sia quantomeno strano,
pur togliendo un esame molto importante e costoso come quello
radiologico, - gli RX -, che ci sia stato un aumento di quanto
viene pagato all'IRV in seguito a questa visita. Il fatto che
quella di Torino sia una struttura pubblica e quella aostana sia
una struttura privata, non fa che confermare che bisognava agire ed
operare affinché questo servizio fosse svolto il più possibile
all'interno di una struttura pubblica. Mi sembra perlomeno strano
che il C.O.N.I. abbia approvato questa soluzione, quando si sarebbe
potuto sviluppare il suo ambulatorio adottando praticamente una
soluzione simile a quella torinese, e visto inoltre che l'IRV il
servizio di medicina sportiva ha dovuto crearlo dal nulla, perché
prima non c'era. Si sarebbe potuto, con debito intervento anche da
parte della Regione, creare una struttura molto più funzionale
usando l'ambulatorio del C.O.N.I. già esistente, rafforzandolo e
potenziandolo anche per il futuro ed evitando in questo modo di
favorire delle speculazioni e dei guadagni privati. Mi pare che
l'aver demandato il tutto all'IRV, senza tener conto di altre
possibili soluzioni, dia prova di scorrettezza dal punto di vista
politico, perché in ultima analisi questo si traduce in un notevole
profitto per delle persone che svolgono un servizio per dei fini
lucrosi e non invece per dei fini che sono quelli di un corretto e
giusto intervento nel campo della medicina sportiva.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Non ho trovato convincenti le
risposte dell'Assessore. Dice: "abbiamo usato i prezzi nazionali
perché quelli precedenti sembravano troppo bassi e non abbiamo
voluto sollevare dubbi". Questa ci sembra una giustificazione poco
convincente, perché si fa dispetto a sè stessi pur di non correre
il rischio di sospetti. L'altra giustificazione è quella che
siccome non siamo in grado di organizzare il servizio pubblico,
abbiamo anche detto con chi fare la convenzione. Secondo me questo
non era necessario; torno a ripetere che l'U.S.L. è un organismo
autonomo, in grado di sceglie re anche con chi convenzionarsi,
dunque perché deve essere proprio l'Assessore regionale a stabilire
con chi? Verificato che non è in grado di organizzare questo
servizio, l'U.S.L. può essere lei a scegliere il soggetto con cui
convenzionarsi. Comunque la questione che risulta meno credibile è
il ribadire che si è d'accordo per andare ad una struttura pubblica
per la medicina sportiva, e invece continuare di fatto su questa
strada. Si è detto: ci sono i medici, abbiamo i locali; ci sono i
medici di medicina sportiva, ma li utilizziamo per la medicina
generica. Non ci riesce di capire il criterio di questa
utilizzazione.
