Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 1042 del 24 ottobre 2019 - Resoconto
OGGETTO N. 1042/XV - Interpellanza: "Inserimento della figura
professionale del tecnico della riabilitazione psichiatrica tra il
personale dell'Azienda USL".
Rini (Presidente)
- Punto n. 53 all'ordine del giorno. La
parola al collega Restano per l'illustrazione.
Restano (GM)
- Torniamo a parlare di formazione della
figura del tecnico della riabilitazione psichiatrica, figura
professionale sanitaria.
Bisogna dire che, con l'evoluzione del concetto di salute, i
sempre più complessi bisogni espressi dai cittadini e delle
comunità hanno portato ad un ripensamento degli interventi
attinenti alla salute mentale, a nuovi orientamenti nel campo della
prevenzione, nel campo della cura e riabilitazione e, anche, alla
coerente sperimentazioni di nuove approcci e nuovi luoghi per le
cure. Il tecnico della riabilitazione psichiatrica è un
professionista in grado di rispondere a queste sollecitazioni, in
quanto possiede delle peculiari competenze in ambito psichiatrico
acquisite attraverso le attività di formazione teorico-pratica. In
altre parole, il nucleo fondante dell'attività di un tecnico della
riabilitazione psichiatrica è l'agire con il paziente favorendone
l'autonomia, evitando di agire per il paziente, ovvero evitando di
sostituirsi ad esso considerandolo incapace di raggiungere
obiettivi personali semplici o complessi, poiché la persona va
compresa nella sua globalità e complessità.
Il tecnico della riabilitazione psichiatrica concentra il suo
intervento professionale non solo sul paziente, ma anche sul
contesto che lo circonda. Questa figura sanitaria offre le proprie
competenze alla famiglia e alle risorse presenti sul territorio, ad
esempio alla scuola, all'ambiente di lavoro. Questo tecnico è un
attore di rilievo all'interno del progetto riabilitativo, ma anche
della vita quotidiana, perché cerca di fornire sostegno e strumenti
per il ritorno all'interno del contesto di origine un momento molto
delicato e complesso per il paziente.
La professione di tecnico della riabilitazione psichiatrica può
essere esercitata da chi abbia conseguito la laurea di primo
livello in tecnica della riabilitazione psichiatrica e sia iscritto
all'albo delle professioni sanitarie proprio di tecnico della
riabilitazione psichiatrica. La figura professionale è
regolamentata dal DM del 29 marzo 2001 n. 182 e definisce
l'operatore sanitario che è in possesso dell'allora diploma
universitario abilitante nell'ambito di
équipe
multidisciplinare che opera l'identificazione dei bisogni
dell'utenza affetta da disagio psicosociale collaborando alla
definizione del grado di disabilità correlata al disturbo mentale,
nonché all'individuazione delle abilità e potenzialità del soggetto
portatore. Bisogna dire che questa è una figura delle professioni
sanitarie che opera in autonomia con titolarità professionale nei
confronti dei singoli individui e della collettività, svolge
attività dirette alla prevenzione, alla cura, alla riabilitazione e
a procedure di valutazione funzionale in attuazione di quanto
previsto nei regolamenti concernenti l'individuazione delle figure
professionali definite con il DM della sanità. In molte università
e facoltà di medicina italiana è stato avviato questo corso di
laurea e questa figura viene ad assumere sempre più rilievo
all'interno dei dipartimenti di salute mentale, e non solo perché
svolge la proprietà anche in aree residenziali, semiresidenziali,
nell'area della psichiatria di urgenza, di emergenza, nei servizi
di neurologia, nei servizi per le dipendenze, di neuropsichiatria
infantile e dell'adolescenza, nell'area di geriatria, psicologia
clinica, nell'area della prevenzione, diventa quindi una figura
centrale per la prevenzione e per la sanità.
Assessore, noi la interpelliamo per sapere: se tale figura
professionale è presente all'interno della nostra Azienda Sanitaria
Locale e, qualora fosse presente, quanti sono questi professionisti
che operano in Valle d'Aosta; se è intenzione dell'Assessore
fornire indicazioni circa l'eventuale inserimento di questa figura
all'interno dell'Azienda Sanitaria; infine, quali sono gli
indirizzi strategici e programmatori futuri dell'Assessorato in
merito al dipartimento di salute mentale e del relativo organico
professionale.
Presidente
- La parola, per la risposta, all'Assessore
Baccega.
Baccega (UV)
- Collega Restano, lei, che ha vissuto da
più anni l'ambiente della sanità, sa benissimo che questa figura
professionale del tecnico della riabilitazione psichiatrica oggi
non è presente nell'Azienda USL, ma il Dipartimento salute mentale
ha nel suo organico nove educatori, il cui profilo professionale,
declinato dal decreto ministeriale n. 520 del 1998, in analogia a
quanto previsto per il tecnico della riabilitazione psichiatrica,
dispone quanto segue: "
L'educatore professionale è l'operatore
sociale e sanitario che è in possesso del diploma universitario
abilitante atto a specifici progetti educativi e riabilitativi
nell'ambito di un progetto terapeutico elaborato da un'équipe
multidisciplinare
- giustamente come ha detto lei -
volti ad
uno sviluppo equilibrato della personalità con obiettivi
educativo-relazionali in un contesto di partecipazione e recupero
alla vita quotidiana. Inoltre cura il positivo inserimento e
reinserimento psico-sociale dei soggetti in difficoltà
". Lo ha
sottolineato anche lei, ci sono in questa fase, proprio per la
feroce carenza di psichiatri. Lei sa benissimo che i concorsi sono
andati deserti e che facciamo veramente molta fatica ad averne, ad
avvicinarli. Gli ultimi due psichiatri prenderanno servizio adesso,
a novembre, perché si sono innamorati della Valle d'Aosta (per
fortuna abbiamo anche queste cose), pertanto presso il dipartimento
di salute mentale si sono dovuti individuare nuovi orientamenti e
nuovi approcci.
Attualmente è in corso di sperimentazione un modello
organizzativo assistenziale che prevede la presa in cura
dell'utente psichiatrico da un'
équipe
composta, oltre che
dallo psichiatra, anche dall'educatore che ha quelle
caratteristiche di cui sopra e dall'infermiere. Qualora i risultati
di questa sperimentazione confermeranno gli esiti assistenziali
definiti dagli obiettivi progettuali, e tenuto conto dei bisogni
dell'utenza psichiatrica valdostana, questo modello potrà essere
implementato anche attraverso l'adeguamento delle dotazioni
organiche professionali del dipartimento della salute mentale,
qualora necessario.
Certamente la ringrazio per la suggestione. Approfondirò e
valuterò la questione con il direttore del dipartimento di salute
mentale per capire se sarà necessario implementare l'organico in
questo senso e a quel punto cercheremo anche di inserire una figura
di questo tipo. Come ribadisco, è grande fatica riuscire a reperire
gli psichiatri, ne abbiamo persi otto in quasi due anni, e quindi
tutto questo ha determinato che ci fossero dei nuovi approcci,
delle nuove prese in carico, soprattutto dei nuovi percorsi di cura
riabilitativi.
Présidente
- La parole au collègue Restano pour la
réplique.
Restano (GM)
- Grazie per la risposta. Devo fare una
doverosa premessa al mio intervento che riguarda tutti gli
interventi che ho fatto in questi giorni e che interessano il
settore della sanità, vale a dire: non abbiamo la pretesa che
l'Assessore conosca a menadito tutti gli atti - ieri ho citato il
piano nazionale della prevenzione e il piano regionale della
prevenzione, eccoli qua, sono di questa portata - e non avevo la
pretesa che lei conoscesse cosa c'era alla pagina riguardante
determinati atti della prevenzione.
Devo però dire che lei bene ha detto in precedenza. Io sono
andato a vedermi il piano dei fabbisogni del personale e, laddove
parla dell'educatore professionale, c'è una vacanza di un posto e
mezzo... può darsi che mi sia sfuggito qualcosa. Dalla sua risposta
e dalla mia premessa emerge, da quanto è stato detto, la
sostanziale differenza che si ha attualmente tra le due figure, tra
quella del tecnico della riabilitazione psichiatrica e quella
dell'educatore, perché una è tesa appunto alla prevenzione e
l'altra alla rieducazione. Probabilmente sono due figure che devono
lavorare assieme.
Effettivamente all'interno del piano dei fabbisogni di personale
non si trova la voce "tecnico della riabilitazione psichiatrica" ed
è proprio questo che noi, con la nostra interpellanza, volevamo far
rilevare, perché vi sono dei giovani valdostani che hanno
partecipato a dei concorsi fuori Valle, che attualmente lavorano
fuori Valle e che forse - non li ho interpellati direttamente -
avrebbero il piacere di tornare a lavorare ad Aosta. Costoro,
avendo anche ricevuto del sostegno dalla pubblica amministrazione
per i loro studi fuori Valle come accade per tutti i valdostani, in
questo momento potrebbero essere utili per lavorare in seno alla
prevenzione delle malattie mentali, e non solo. Grazie se potrà
interessarsi per aggiornare il piano di fabbisogno del
personale.
