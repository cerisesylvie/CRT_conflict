Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 109 del 15 marzo 1973 - Resoconto
OGGETTO N. 109/73 - Disegno di legge regionale riguardante la
costituzione di fondi di rotazione regionali per la promozione di
iniziative economiche nel territorio della Valle d'Aosta. (Inizio
discussione e esami articoli)
Andrione (U.V.) -
Noi esprimiamo un giudizio favorevole
sul fondo di rotazione, riservandoci, evidentemente, di intervenire
punto per punto per puntualizzare alcune richieste che faremo e, mi
permetto di richiamarmi, sia ad alcuni interventi che sono stati
fatti prima da questa parte che dall'altra su la necessità, a
nostro avviso, di non citare la legge 765 in questa materia e,
perlomeno, citarla soltanto dopo che sarà iniziato quell'iter di
riforma della Commissione Predieri, cui noi abbiamo chiesto, credo
all'unanimità, di proporre delle modifiche anche sostanziali e
anche in questa materia.
Cioè, non mettere noi come Regione una strettoia troppo serrata
in questa materia che rischierebbe di impedire un certo tipo di
sviluppo che, invece, vogliamo favorire.
Naturalmente tutti i problemi sono allegati e quando si parla di
fondo di rotazione e di incentivi alle ricostruzioni, al
risanamento delle case rurali e cose di questo genere, si parla al
tempo stesso di urbanesimo, discussione che avevamo fatto ieri, e
si parla di una possibilità, di una normativa chiara che dia alla
gente la possibilità di intervenire senza deturpare il paesaggio da
una parte, senza abbandonare i vecchi centri - specialmente in
bassa Valle c'è una tendenza generale a fuggire dal vecchio centro
e a costruire intorno con delle localizzazioni che molto sovente
sono disordinate, anti-estetiche e che rovinano una parte delle
possibilità delle risorse naturali del posto.
Riprendendo quanto diceva il Consigliere Bancod, pregherei il
Presidente della Giunta, se fosse possibile, di accettare come
raccomandazione che, oltre alle provvidenze in favore del turismo,
dell'industria e dell'agricoltura, con magari un successivo
provvedimento, fossero coordinate queste le differenze provvidenze
che ci sono attualmente in materia di artigianato e che anche
queste provvidenze potessero fruire del fondo di rotazione in
maniera da allargare e coordinare la nostra azione e non lasciare
che l'artigianato - c'è in atto una tendenza a trasformare molte
piccole industrie, in industrie artigiane - non lasciare
l'artigianato come un parente povero della Regione.
In sostanza, favorevoli al fondo di rotazione e riserve su
alcuni punti concreti che solleveremo nella discussione della
legge, articolo per articolo.
Montesano (P.S.D.I.) -
C'è nessun altro che prende la
parola nella discussione generale per il fondo di rotazione?
Consigliere Manganoni.
Manganoni (P.C.I.) -
No, io avevo ritardato, sperando
così, anche per correttezza, anche per lasciare anche spazio agli
altri gruppi, per non dare l'impressione che siano sempre i
Comunisti che parlano.
Fondo di rotazione, io incomincio a osservare il rilevante
ritardo nella presentazione di questa legge.
Noi sul bilancio del 1972 avevamo quattro miliardi, fondo di
rotazione, questi quattro miliardi, in un anno sono rimasti
immobilizzati per mancanza della legge, hanno subito una
svalutazione di almeno il 10%, ciò significa che, se non vado
errato, una svalutazione di 400 milioni, no, quindi, denaro
pubblico che noi sprechiamo; non solo, ma noi abbiamo sottratto per
un anno all'economia valdostana la cifra di quattro miliardi.
Perché, se questa legge noi l'avessimo varata un anno fa, noi è
da un anno che avremmo potuto distribuire questi quattro miliardi,
o almeno una parte di questi quattro miliardi che avrebbero
favorito l'economia della Valle.
Dopo questa constatazione, io voglio sottolineare alcune
deficienze di questa legge; ho detto alcune, non tutte, per non
affliggervi, cioè, mi limiterò ad alcuni esempi.
Nella relazione a questa legge, che dice in prima pagina al
punto 1, mantenimento della popolazione convenientemente
distribuita sul territorio nazionale, riduzione delle sperequazioni
socio-economiche fra le diverse zone interne della Regione,
provvidenze per la valorizzazione dei villaggi rurali a scopo
turistico ricettivo.
Le intenzioni qui elencate sono ottime, io non posso che
sottoscriverle, comunque, non è che si tratti di una scoperta fatta
dalla Giunta, perché questi gravi squilibri fra le varie zone della
Regione è da anni che da questa parte il nostro gruppo sta
denunciando da questi banchi, anche se queste denunce documentate
non vengono sempre, anche quasi mai vengono recepite.
Ebbene, queste sono delle affermazioni di principio, vediamo nei
fatti, come noi potremo realizzare queste annunciazioni.
Noi sappiamo molto bene che per valorizzare certe zone, come
giustamente qui è affermato dei villaggi rurali, ecc. è necessario
innanzitutto la costruzione delle infrastrutture, cioè strade,
acquedotti, fognature, energia elettrica, telefoni, piazzali come
minimo.
Ora, se non costruiamo queste infrastrutture, noi potremo fare
delle affermazioni lodevolissime, come stiamo facendo qui, però,
noi, con i fatti, impediremo lo sviluppo di queste zone per la
mancanza di queste infrastrutture.
Ebbene, le infrastrutture, in buona parte le costruisce la
Regione, per alcuni tipi di infrastrutture non vi sono delle
provvidenze della Regione e vi faccio l'esempio.
Illuminazione pubblica, la Regione e non faccio una colpa a
nessuno, perché sempre si è fatto così, la Regione non interviene,
tutto a carico del Comune.
Acquedotti, la Regione interviene con 70%, il 30% al carico del
Comune.
Or bene, io vi faccio due esempi.
Noi abbiamo il Comune di Brissogne che rientrerebbe in quelle
zone, Brissogne alto, no Gran Brissogne da sviluppare, ebbene Gran
Brissogne non ha la luce pubblica, lo sappiamo tutti, la
Cooperativa, passaggio all'Enel ecc. L'Enel chiede al Comune di
Brissogne 32 milioni non svalutati, quindi oggi saranno forse 40
per queste installazioni.
Il Comune di Brissogne non può disporre di 40 milioni o 35,
pertanto, non può costruire queste infrastrutture, salvo che non
ricorra a un mutuo; se il Comune deve ricorrere ai mutui attuali al
10%, noi ci immaginiamo dove va a finire il modestissimo bilancio
del Comune di Brissogne.
La stessa cosa ve la potrei ripetere per un'infinità di altri
Comuni, Chevrère a Champdepraz ecc.
Vi cito un secondo esempio, Verrayes, quindi Verrayes alto, zona
che rientrerebbe nei villaggi rurali da valorizzare, non ha
l'acquedotto. L'importo dell'acquedotto che parte, perché il Comune
ha già acquistato la sorgente a St. Barthelemy e attraversa
l'esistente galleria dove passa l'acqua irrigua, costava il
preventivo 200 milioni, con la svalutazione saranno 200 e magari 50
o 300; la Regione dà il 70% sì, 200 milioni, la Regione dà 140
milioni, 60 milioni rimarrebbero a carico del Comune di
Verrayes.
Ora, io mi chiedo, il Comune di Verrayes, per chi conosce
Verrayes come farà, nello spazio anche di alcuni anni a reperire 60
milioni?
I casi sono due: o deve rinunciare alla costruzione di questa
opera, o deve ricorrere alle banche coi mutui al 10% per avere i 60
milioni, ed allora io vi saluto e vi chiedo dove va a finire il
bilancio comunale, pertanto, come punto primo in questo fondo di
rotazione, avremmo dovuto prevedere i mutui in questi casi
particolari per gli Enti pubblici.
Chantel non ho mica ancora finito, ebbene, noi abbiamo escluso
gli Enti Pubblici dalla possibilità di aver questi mutui, cioè, noi
permettiamo al privato, è  giusto, e agli speculatori perché
state certi che molti sanno aggirare le leggi regionali, per
approfittare delle giuste incentivazioni per speculare, e i fatti
lo dimostrano, allora a costoro, noi daremmo dei mutui agevolati,
ai Comuni, noi neghiamo i mutui agevolati, li mettiamo in
condizioni di non eseguire le opere e quindi di impedire lo
sviluppo di questi villaggi ai quali noi accenniamo.
E vedo che questi fatti, come al solito, contrastano con le
affermazioni di principio, con le grandi affermazioni che noi
continuiamo a scrivere "parole", e riferendomi alla questione delle
case, vi faccio un confronto, perché, noi, qui ad Aosta, parliamo
di case popolari da quattro e non abbiamo ancora messo un
mattone.
Nel 1971, avevamo quattrocento milioni in bilancio per le case
popolari, nel 1972, avevamo 1 miliardo e 900 milioni per le case
popolari, nel 1973, ne abbiamo non so quanto, circa 3 miliardi, mi
pare, e perché non abbiamo ancora messo giù un mattone?
Perché abbiamo commesso lo stesso errore che commettiamo qua,
anziché stanziare tanti miliardi, che sapevamo a priori che non si
spendevano per le case, se ne avessimo stanziato anche un pochino
meno per l'acquisto dei terreni, forse noi oggi avremmo messo giù
qualche mattone.
Ma, se dobbiamo renderci conto che le case, anche ad Aosta, in
aria non si fanno, ci vogliono innanzitutto terreni, poi progetti,
poi si costruiscono le case. Qui, invece, si parla di case e si è
ignorato completamente il primo passo che è quello dei terreni. Ed
ecco perché noi, con tre anni, e con miliardi stanziati sul
bilancio, noi non abbiamo speso una lira e non abbiamo messo giù un
mattone.
Ho fatto questo parallelo per dimostrare come, andando avanti di
questo passo, noi non facciamo altro che non voler realizzare
quello che diciamo di voler realizzare e, scusateci, di prenderci
in giro vicendevolmente.
Sulla gestione della costruzione dei nuovi alberghi, m'ha detto
il presidente, noi assistiamo oggi a questo fatto, molti alberghi
stanno trasformandosi in alloggi privati da affittare, ed allora
quei Signori che percepiscono il contributo regionale per la
costruzione dell'albergo, poi lo trasformano in alloggi privati, in
condomini, c'è dopo dieci anni, mi pare o vent'anni.
Ora, questo, vuol dire "speculare" ed allora, d'accordissimo di
costruire nuovi alberghi, però a delle condizioni rigidissime in
modo che rimangano alberghi e che non si avvalgano del denaro
pubblico per costruirsi dei condomini o alloggi privati, su cui
poi, speculano ecc. Quindi, d'accordo, però apriamo gli occhi,
perché sennò qui ci prestiamo di nuovo a delle speculazioni.
Industrializzazione: è da anni che in questo Consiglio, tutti ci
lamentiamo del sistema di incentivazione all'industrializzazione,
cioè, noi diamo dei soldi alle imprese, a certe imprese, le quali
dopo alcuni anni, o più o meno, come in fatto di tempo, chiudono i
battenti, i soldi li hanno presi, creano dei disoccupati e noi
siamo di nuovo punto da capo per cercare industrie ecc. che vengono
in Valle.
Si era trovato ad Arnaz, e qui do atto che la Giunta qui aveva
visto bene, e noi siamo stati pienamente solidali, di cambiare
sistema, di acquistare i terreni, che rimangono di proprietà della
Regione, di contribuire o di pagare interamente i capannoni da poi
cedere in affitto anche simbolico, però, quei soldi che noi
investiamo rimangono della Regione.
Domani un'impresa chiude i battenti, per cattiva
amministrazione, per situazioni congiunturali ecc., noi rimaniamo
proprietari dei terreni e dei capannoni e possiamo immediatamente,
e se la troviamo, invogliarne un'altra a venirsi ad installare.
Noi, qui non accenniamo a questo fatto, alla possibilità di
destinare una parte di questi fondi all'acquisto di terreni in zone
industriali, dove noi dobbiamo prevedere, noi Regione e non sempre
concentrare gli stessi posti, non lo prevediamo.
Prevediamo il pagamento dei mutui, il pagamento dei mutui, di
fatto, è pressappoco, dico agli effetti finanziari, io parlo agli
effetti finanziari per la Regione, come il contributo a fondo
perduto, perché, se noi fino ad oggi diamo fino ad un massimo di
100 milioni per l'industria che viene in Valle, noi pagando gli
interessi dei mutui, è vero che non diamo i 100 milioni al fondo
perduto, ma di fatto saremmo sempre 50-100 o 120, dipende
dall'ammontare del mutuo che la Regione caccia fuori, per dare a
queste industrie; se domani queste chiudono i battenti, noi ci
troveremo ancora e nuovamente nell'esatta situazione in cui ci
siamo trovati con la "Sirca David" e quindi secondo me, questi
principi non li posso condividere.
Io potrei continuare, ma l'ho detto prima che non voglio
affliggere il Consiglio, e mi pare che alcuni di questi esempi
siano sufficienti per dimostrare coi dati, coi fatti che
l'indirizzo di questa legge è molto discutibile e andrebbe
corretta.
Comunque, malgrado queste deficienze che ho denunciato ed altre
che per ragioni di tempo, vi ho detto, ve le risparmio, io voterò a
favore di questa legge, particolarmente per evitare che avendo già
perso un anno, si perda altri mesi o magari un altro anno per
rielaborare, per rivedere questa legge.
Malgrado tutte queste deficienze che io spero e mi auguro in
avvenire, potremo rettificare e potremo correggere, io voterò a
favore di questa legge.
Montesano (P.S.D.I.) -
Chi altri chiede la parola? Allora
il Consigliere Dayné e poi il Presidente della Giunta.
Dayné (U.V.) -
Al collega Bancod e al Segretario del
Consiglio, Dott. Andrione, vorrei personalmente pur far rilevare
una grave lacuna di questa legge, cioè di questo fondo di rotazione
e cioè quasi l'estromissione, si può dire, dell'attività
artigiana.
Ora, questo non è troppo logico, perché l'attività artigiana è
bene aiutarla e incrementarla, in genere gli artigiani sono proprio
abitanti della Valle e non gente che si impianta così per sfruttare
la Regione, ma proprio gli abitanti della Valle, della regione,
oriundi in genere e bisogna che questa attività sia pure aiutata e
incrementata.
Dujany (D.P.) -
L'ho detto nella breve relazione che
l'arco di interventi previsto da questo fondo di rotazione poteva
incontrare delle critiche sulla ristrettezza della quantità dei
settori di intervento e ho dato atto di questa realtà, ma l'abbiamo
voluto iniziare in questo modo per evitare di fare un esperimento
eccessivamente ampio che potesse dare dei risultati negativi.
E in modo particolare, nel settore nell'artigianato riteniamo di
dover successivamente poter presentare un provvedimento ad hoc,
perché il problema dell'artigianato non è che si concluda e si
racchiuda in provvedimenti e interventi economico e finanziari, ma
dovremo regolamentare anche tutto il finanziamento
dell'artigianato, direi tutta la famosa scuola artigianale, sia a
titolo a fare veramente l'artigiano, mi pare che dev'essere la
preoccupazione essenziale dell'Amministrazione regionale, per
evitare che qualunque persona con una preparazione relativa possa
naturalmente costituire l'oggetto di tortura dei cittadini, poiché,
oggi gran parte dell'artigianato è diventato soprattutto,
prestazione di servizi per la comunità più che produzione di bene,
almeno in gran parte.
E mi pare che il discorso dell'artigianato è estremamente vario
e complesso.
Vorrei ricordare che nella legge sulla casa è stato tenuto conto
dell'artigiano, in quanto il reddito previsto a favore
dell'artigiano per utilizzare i 7 milioni di prestito per la
costruzione della casa, è inferiore ai redditi previsti per le
altre categorie, e l'importo è stato pure aumentato.
Vorrei ricordare che gli artigiani possono cumulare i mutui per
la casa e l'altro mutuo per la costruzione del suo
stabilimento.
Vorrei ancora ricordare che esiste da un anno a questa parte, un
istituto bancario a favore degli artigiani, così chiamato
"Artigian-cassa" che fa dei prestiti entro i limiti mi pare dai
15-18 milioni a favore degli artigiani ad un tasso di interesse, e
se non vado errato del 3%, per determinate iniziative.
Ora, tutto questo dovrebbe essere coordinato e ritenevamo che in
un testo di legge tutta questa realtà, avrebbe potuto portare una
certa confusione.
Comunque, l'impegno che poi è un impegno diciamo generale, di,
diciamo, esaminare questo problema, credo che dobbiamo prendercelo
perché è un problema quello dell'artigianato che dobbiamo
sostenere.
Manganone lamenta il ritardo della legge, lamenta che la legge
non interviene in modo sufficientemente idoneo a favore dei Comuni,
lamenta che l'intervento a favore dell'industria è errato o
potrebbe essere migliorativo.
Ritardo della legge, la legge ha subito un ritardo per le
difficoltà che abbiamo dovuto superare nella discussione della
convenzione con le banche.
Cioè, vi siete mai posti questo problema? Chi amministrerà
questo denaro?
Cioè, sarà opzione politica, sarà dell'Amministrazione
regionale, ma le garanzie, poi, le valutazioni sulla solidità delle
persone destinatarie di questi importi, saranno le banche
naturalmente a valutare.
Cioè, abbiamo ritenuto opportuno, fare questa scelta, di passare
attraverso un organo tecnico, già istituito e già esistente, per
evitare di costruire un carrozzone sulle spalle della Regione.
E quindi, abbiamo dovuto superare questa difficoltà con le
banche, per stabilire la convenzione, per chiedere loro non solo lo
sviluppo, le pratiche necessarie per la concessione del mutuo, ma
per chiedere loro, soprattutto, l'onere e le responsabilità delle
garanzie nel caso di fallimenti o nel caso di prestiti che
andassero a male. Le banche erano molto riottose ed erano molto
incerte sull'accettazione di queste garanzie in sostituzione della
Regione, cosa che ci ha richiesto una lunga discussione e un lungo
tempo di trattative.
L'intervento a favore dell'industria, questi interventi
tenderebbero a sostituire i precedenti interventi di contributi a
fondo perduto, che mi pare non possiamo dire che abbiano dato dei
risultati positivi.
Nulla vieta, accanto a questi interventi sostitutivi, con la
forma di mutuo di un tasso di interesse del 4% per 15 anni, di
continuare l'iniziativa da parte dell'Amministrazione regionale di
affrontare alcuni problemi particolari di volta in volta da parte
del Consiglio regionale come è stato fatto per lo stabilimento di
Arnaz, oppure come è stato fatto per la Sadea di Verres.
Questi sono i provvedimenti normali e nulla vieta che di volta
in volta il Consiglio possa esaminare altri problemi di natura
particolare.
Però, questa legge tende soprattutto a sostituire la precedente
legge esistente del contributo a fondo perduto e di sostituirlo con
la forma di mutuo, cosa che era stata, mi pare, più volte
sollecitata dal Consiglio regionale, da vari Consiglieri, poiché il
precedente intervento non era serio, non era valido e non era,
direi, tale da poter fare incidere l'intervento della Regione per
la scelta delle industrie e circa anche gli indirizzi di
un'industria.
Per quanto riguarda, invece l'intervento a favore dei Comuni
sostengo ancora che questa non è una legge di integrazione del
programma dei lavori o una legge di integrazione di contributi a
favore dei Comuni. Questa è una serie di provvidenze che tendono a
sollecitare l'iniziativa privata divisa in vari settori che tendono
naturalmente a migliorare una serie di iniziative o turistiche o
industriali o agricole.
Per quanto riguarda invece il problema sollevato da Manganoni, è
il problema delle difficoltà, direi il bilancio delle difficolta
finanziarie comunali esistono, è una realtà che esiste in tutta
Italia, è un problema anche questo direi politico se lo vogliamo
vedere in un certo qual modo, è la scelta della finanza locale che
deve essere espressione naturalmente politica del nostro
Parlamento, problema che è in discussione direi oramai da anni
attraverso associazioni di vario tipo e organizzazioni Comunali di
vario tipo che però è conseguenza di una volontà politica che è un
po' generale.
Se in Valle d'Aosta è attutito con l'intervento della Regione,
Manganoni lo ritiene non sufficiente e non valido, però non
vogliamo nemmeno arrivare al punto di sostituirci continuamente
diciamo ai Comuni, altrimenti facciamo della Valle d'Aosta un
grosso Comune e tutti gli altri vivono da piccoli minorenni.
Ecco, fatte queste osservazioni, dare mi pare queste
assicurazioni a Bancod, Andrione, e Dayné per quanto riguarda il
problema dell'artigianato, mi rimane probabilmente da assicurare il
Consigliere Manganoni circa la dizione dell'art. 2, la dizione
dell'art. 2 tendeva a precisare il tipo di intervento previsto da
questa legge e direi di localizzare anche l'intervento. Cioè, che
cosa si dice: questi interventi sono destinati ai villaggi rurali,
compresi nella zona A per i Comuni che hanno già approvato il loro
strumento urbanistico, il loro piano regolatore o compresi in zone
di strumenti urbanistici comprensoriali o regionali, questo nella
prospettiva del comprensorio e nella prospettiva del piano
regionale, oppure, compresi negli agglomerati di cui alla
legge.
Io, proporrei di sostituire in questa ultima dizione in questo
modo, oppure, compresi negli agglomerati deliberati dai Comuni e
dalle rispettive Amministrazioni Comunali, in modo che le varie
Amministrazioni Comunali che hanno capito che questi villaggi che
hanno un certo interesse siano oggetto di deliberazione delle varie
Amministrazioni comunali.
Montesano (P.S.D.I.) -
Altri che chiedono la parola?
Allora si può passare all'esame e alla discussione articolo per
articolo.
Art. 1 - se ci sono degli emendamenti è bene annunciarli.
Consigliere Chabod.
Chabod (D.C.) -
È legale? Siamo solo in 16.
Montesano (P.S.D.I.) -
O, verifichiamo, grazie, perché è
in questo momento che bisogna verificare il numero legale. Ecco,
sospendiamo e attendiamo il numero legale.
No, no senza sospendere e andarsene. Lo aspettiamo qui.
Allora ci siamo? Allora art. 1. - Annunciavo che se ci sono
degli emendamenti bisogna che siano fatti presenti.
Se non ci sono osservazioni mi sembra che il Consiglio sia
d'accordo e io dò per approvato l'articolo.
Il Consiglio approva.
Art. 2 - Il Presidente della Giunta ha annunciato un
emendamento. Io prego di precisarlo all'art. 2.
Dujany (D.P.) -
Io avevo fatto una precisazione di
interpretazione dell'ultimo comma o meglio dell'ultima linea
dell'art. 2 che si intendeva per agglomerati di cui al punto comma
ecc. ecc., si intendeva quegli agglomerati deliberati dalle
rispettive Amministrazioni comunali... (
Montesano:
deliberati) ...No, no, scusi volevo solo chiedere questo.
Chiedevo a coloro che avevano espresso dei dubbi circa questa
dizione in modo particolare al Consigliere Andrione e Manganoni se
con questa spiegazione e con questo chiarimento il loro dubbio
sussisteva ancora e quindi fosse opportuno rivedere la dizione solo
su un piano formale, oppure mantenere questa dizione con questa
precisazione.
Cioè, quando si dice che l'intervento avviene a favore dei
villaggi rurali, compresi nelle zone A per i Comuni che hanno lo
strumento urbanistico, che hanno approvato il loro Piano
Regolatore, oppure, in zone di strumento Urbanistici comprensoriali
o regionali che saranno fatti nel futuro, oppure, negli agglomerati
di cui al quinto comma della legge del 1967, si intende quegli
agglomerati deliberati dalla rispettiva amministrazione
comunale.
Montesano (P.S.D.I.) -
Glielo leggo io, adesso...
(comunali)
L'articolo o va precisato ancora e qui sarà una omissione
proprio materiale, negli agglomerati di cui al quinto comma, manca
l'articolo. Al quinto comma dell'art. 17, siete sicuri di questo?
Sì, allora la parola al Consigliere Manganone.
Manganone (D.C.) -
A me, spiace che non ci sia
l'Assessore Milanesio, perché l'Assessore Milanesio in data 3-8 del
1972, aveva mandato ai Comuni una circolare per queste
precisazioni.
Circolare che richiedeva ai Comuni la delimitazione, appunto di
queste zone A.
E diceva - la circolare - l'istruzione per l'applicazione del
quinto comma dell'art. 17 della legge 6 agosto 1967 n. 765.
Ma qui, mi pare che le leggi arrivino in Giunta e...
(
Montesano:
Cosa dice il quinto comma?) ...Ma dice di
delimitare proprio queste zone, per non avere delle incertezze
delimitative, perché noi sappiamo che c'è già stata una sentenza di
Aosta e, quindi mi fa specie che l'Assessore Milanesio non ci sia e
che i membri della Giunta non ricordano di questa circolare e
provino difficoltà a cancellare una volta per tutte la dizione
della 765.
Mi pare che qui ci stiamo prendendo veramente per il naso,
perché tre anni che non vogliono più saperne della 765 e da tre
anni a questa parte che tutte le volte che si parla di Urbanistica
ce l'ammannano sempre e volentieri.
Ma insomma, non è né corretto e né sembra parte della
Giunta.
Montesano (P.S.D.I.) -
Allora, c'è un emendamento
aggiuntivo del Presidente della Giunta e mi sembra che sia stato
accolto da tutti.
Poi, c'è un emendamento soppressivo del Consigliere Manganoni
che riguarda l'ultimo rigo precisamente il quinto comma dell'art.
17 della legge 6-8-1967 n. 765.
Ecco, qui ci vuole una risposta della Giunta.
Lustrissy (D.P.) -
...dei chiarimenti, è un chiarimento
necessario, poi il Consiglio deciderà quello che vuol decidere.
Comunque, è importante sotto il profilo così diciamo
dell'interpretazione dell'articolo, perché il riferimento alla 765,
e qua è stato messo l'art. 17, il quinto comma, si riferisce
esclusivamente a quegli agglomerati Urbani di carattere
storico-artistico con particolare pregio ambientale, dove son
permessi solo i restauri e i consolidamenti.
Cioè, se non c'è questa precisione fatta per un intervento ad
hoc, per quegli agglomerati che hanno questa caratteristica, oltre
agli altri permessi dall'art. 2, cioè è un di più dell'art. 2, non
è un vincolo, è un riferimento alla 765, è solo in rapporto a
questo quinto comma.
Per tutte le indicazioni precedenti, valgono i vari strumenti
citati, cioè quelli Comunali, quelli Regionali e quelli che di
volta in volta le Amministrazioni locali delibereranno.
Ma questo è solo un riferimento preciso per poter permettere
l'intervento di restauro nel centro storico, altrimenti non si
potrebbe fare.
E dice questo: "Qualora, l'agglomerato urbano rivesta carattere
storico, artistico e di particolare presa ambientale sono
consentite esclusivamente opere di consolidamento e restauro, senza
alterazioni di volume, e queste, sono precisate dalla legge, cioè
questi centri storici devono essere delimitati e devono essere
indicati in difetto di questa citazione, nell'art. 2, nei centri
storici non si può intervenire con quelle opere di consolidamento e
di restauro che noi tutti, anche il problema Aosta, problemi di
altri centri storici già evidenziati da alcuni strumenti
urbanistici non ci sarebbe possibilità di intervento.
Montesano (P.S.D.I.) -
Presidente della Giunta, un
attimo.
Dujany (D.P.) -
No, vorrei chiarire.
Allora noi ci troviamo ad avere questi villaggi che sono inclusi
nella zona A, per i Comuni che sono forniti di Piano Regolatore. Va
bene.
Quindi i Comuni che sono forniti di Piano Regolatore, hanno una
certa zona chiamata A, che include i villaggi storici.
Poi, abbiamo i Comuni che sono sprovvisti di Piano Regolatore,
che hanno semplicemente la delimitazione territoriale, cioè, centro
urbano, interesse storico paesaggistico e zona rurale. Quindi,
questa ultima norma, serve per includere in questa legge, alle
provvidenze di questa legge, anche quelle zone dei villaggi rurali
che insistono in Comuni, i quali non sono ancora provvisti di Piano
Regolatore.
Quindi, direi che è una dizione estensiva e non restrittiva. Vi
direi ancora di più, in un primo tempo, si era pensato di
restringere l'intervento solo a favore dei Comuni che avevano già
approvato il loro Piano Regolatore e che avevano incluso queste
zone nella zona A.
Poi, in un secondo tempo, si è ritenuto di estenderlo a tutti i
Comuni che avessero Piano Regolatore, o che non avessero il Piano
Regolatore.
Ecco questo è il sunto, non so se è chiaro.
Il 765, cioè, in base a quale legge i Comuni hanno fatto la loro
delimitazione territoriale. L'hanno fatta in base alla 765, che è
la cosiddetta legge ponte, in attesa di costituzione di un Piano
Regolatore.
Ora, i Comuni hanno deliberato attraverso l'interpretazione
provvisoria della 765, le zone del centro abitato, le zone di
interesse storico-paesaggistico ecc. e le zone agricole.
Naturalmente se noi non mettiamo in evidenza questa legge 765
non so in quale modo, potremmo tener conto delle esigenze dei
Comuni che hanno questo tipo di costruzione che siano ancora
sprovvisti di Piano regolatore.
Questo è un po' il guaio.
Montesano (P.S.D.I.) -
Prego, Consigliere Pedrini.
Pedrini (P.L.I.) -
... però, a un dato punto, io sono
anche disposto a votarlo così, però la mia preoccupazione è questa,
che a un dato punto, facendo riferimento alla 765, se noi
praticamente, io che mi sono sempre battuto contro la legge 765,
avallo oggi, una cosa che io non ho mai approvato e non posso
approvare.
Questo è il punto, io non so se si trova un'altra scappatoia per
togliere questa 6-8-1967 n. 765, io sono d'accordo, però, se
facendo riferimento a questa specifica legge nazionale che iugula
tutti i cittadini valdostani, io non posso provarla, è tutto lì se
troviamo un'altra scappatoia.
Montesano (P.S.D.I.) -
La parola al Consigliere
Manganoni.
Manganoni (P.C.I.) -
Noi siamo tutti a conoscenza di una
sentenza che è avvenuta qui ad Aosta, dopo questa sentenza,
l'Assessore Milanesio ha fatto una circolare che io mi son preso
nota e dice questo verso la fine, ha il fine di assicurare una
esatta e inequivocabile applicazione dell'art. 17, quinto comma,
quello che adesso stiamo discutendo della legge 765 ad ogni effetto
tanto in sede di amministrazione attiva quanto in quella di
controllo "si ritiene opportuno diramare i Comuni della Valle
d'Aosta su seguenti istruzioni: Punto A, ai fini dell'applicazione
del quinto comma dell'art. 17, della legge 765, i Comuni sprovvisti
di strumenti urbanistici sono invitati ad individuare gli
agglomerati urbani di carattere storico-artistico o di particolare
pregio ambientale.
Punto due, l'individuazione avviene mediante deliberazione del
Consiglio comunale su proposta della Giunta, sentita la
Sovraintendenza regionale ai monumenti antichità e Belle Arti e
l'Ufficio di Urbanistica, tutela al paesaggio.
Punto tre, le deliberazioni di cui al precedente punto due
devono recar menzione dei pareri di entrambi gli uffici regionali
in esso indicati, qualora siano difformi dei pareri stessi, devono
essere motivati.
Quarto, negli agglomerati urbani, così individuati, sono
consentite soltanto gli interventi di cui all'art. 17, quinto comma
della legge 765, sino all'approvazione di apposito strumento
urbanistico che detti le norme, le specifiche sull'agglomerato
stesso".
Quindi, io chiedo ancora una volta di sopprimere la dizione del
comma quinto, dell'art. 17 della legge 765, perché a quest'ora se
le circolari dell'Assessore Milanesio, son tenuti in considerazione
tutti i Comuni, avrebbero già dovuto delimitare queste zone, che
sono le zone A.
E, se questo non è stato fatto, Signori miei, non è mica colpa
del Consiglio regionale, sarà colpa della Giunta che non ha
provveduto a far sì che trovasse attuazione una circolare emessa
dall'Assessore al Turismo.
Quindi, io chiedo e da questo punto non mi muovo più, chiedo la
soppressione delle ultime due righe dell'art. 2, della legge sul
fondo di rotazione.
Mi pare di essere stato abbastanza chiaro, almeno per chi ha
orecchie per intendere, avrà inteso a quest'ora.
Montesano (P.S.D.I.) -
Vuole che glielo proponga io?
Ora, cerco una via d'uscita a questa, possiamo dire, chiamarla
idiosincrasia, anche la 765, giustamente evidenziata dai diversi
Consiglieri e proporrei, dopo la parola "agglomerati" dell'ultimo
rigo, e all'aggiunta dell'emendamento del Presidente della Giunta:
"e liberati dalla rispettiva Amministrazione Comunale, a norma di
legge"; cancelliamo!
Siete d'accordo? A norma di legge.
Dunque, agglomerati, dopo "agglomerati, deliberati dalle
rispettive Amministrazioni Comunali a norma di legge".
Bene, adesso calmatevi. Ora, l'articolo va messo in votazione
con queste modifiche che vi ho letto.
Chi approva alzi la mano. Contrari? Astenuti?
Il Consiglio approva.
Articolo 3 - Nessuna osservazione?
Manganoni (P.C.I.) -
Dopo il punto D venga aggiunto:
Punto E.
Montesano (P.S.D.I.) -
Come fa dal punto B passare
all'E?
Manganoni (P.C.I.) -
D, come Domodossola.
Montesano (P.S.D.I.) -
...ah, D, ho capito male io.
Manganoni (P.C.I.) -
Punto E, i Comuni per la
realizzazione di opere a carattere pubblico per cui non è
contemplato l'intervento finanziario totale, oppure detto
intervento è solamente parziale da parte della Regione o dello
Stato.
Montesano (P.S.D.I.) -
Vuole per favore, Gal, per favore
prenda quell'emendamento. Lo dia prima all'esame del
Presidente.
Manganoni (P.C.I.) -
Scusi, tengo a precisare questo:
tengo a precisare che in questo modo, noi non includiamo le opere
pubbliche ecc., perché sennò in questo caso avrebbe ragione Chantel
perché tutti i Comuni, a parte che i Comuni di mutui ne faranno ben
pochi, perché devono pagarli, comunque vi includerebbero tutte le
opere pubbliche. In questo caso, noi abbiamo solamente
l'illuminazione pubblica, per cui la Regione non interviene, gli
acquedotti, per cui la Regione interviene solamente con 70%.
Quindi, l'ammontare si limiterebbe a delle cifre irrisorie,
tenuto conto dei 3 miliardi e mezzo, con questa precisazione, io
chiedo che venga messo ai voti.
Non solo, e chiedo che venga messo ai voti e che risulti
chiaramente a verbale, quello che abbiamo proposto.
Montesano (P.S.D.I.) -
Altro che, ha il diritto.
Allora, avete sentito l'emendamento? Cosa? Ordine del
giorno?
D'accordo, ci sono due proposte congiunte del Consigliere
Balestri e dell'Assessore Chantel, i quali rilevano che mancano
degli Assessori interessati a questo problema molto, molto
importante, e, chiedono la sospensione della seduta.
Io, aggiungo, non la sospensione la chiusura della seduta
antimeridiana, perché siamo arrivati alle 12,18 e quindi se la
sospendiamo anche per mezzo e riprendiamo nel pomeriggio, facendo
l'auspicio e prego i Consiglieri qui, che lo possono fare - per
favore - i Consiglieri che lo possono fare, ad invitare gli
Assessori assenti a essere presenti all'inizio della seduta.
Lo farà anche il Presidente del Consiglio.
Allora, la seduta è tolta e il Consiglio è riconvocato per le
ore 16,30.
---
La seduta termina alle ore 12,18.
