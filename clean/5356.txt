Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 248 del 20 aprile 1983 - Resoconto
OGGETTO N. 248/VII - RATIFICA DI DELIBERAZIONI ADOTTATE DALLA
GIUNTA REGIONALE IN VIA D'URGENZA.
Oggetto n. 7309 in data 31 dicembre 1982
:
Approvazione ed impegno della somma di lire 80.000.000 per lavori
di straordinaria manutenzione dello stabile di proprietà regionale
denominato "Eremo" sito in Fraz. San Romolo, in Comune di
Sanremo.
PRESIDENTE:
Ha chiesto di parlare il Consigliere Péaquin,
ne ha facoltà.
PEAQUIN - (P.C.I.):
Vorrei sapere, se possibile, di quali
lavori si tratta, perchè nella delibera di Giunta non è
specificato.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Si tratta di lavori di ordinaria
manutenzione, tinteggiatura e ripasso di tutti i tubi. Qualche
intervento riguarda i frigoriferi, la cucina, insomma tende a
rendere il complesso perfettamente agibile perchè purtroppo
quell'edificio, nelle more delle trattative si è leggermente
degradato. Questi sono degli interventi inevitabili, come del resto
per qualsiasi altro stabile.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
Oggetto n. 1133 in data 25 febbraio 1983
Approvazione ed impegno di spesa per la prosecuzione di lavori
di scavo archeologico nel cortile e negli scantinati dell'edificio
dell'ex Caserma Challant, sito in P.za Roncas, in Aosta Esecuzione
dei lavori in economia diretta. Revoca precedente
deliberazione.
PRESIDENTE:
Ha chiesto di parlare il Consigliere Nebbia,
ne ha facoltà.
NEBBIA - (P.S.I.):
Volevo solo sapere se i lavori
principali per il recupero della caserma procedono o sono ritardati
dall'esecuzione di questi altri.
PRESIDENTE:
Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.):
Non è specificatamente per quanto
concerne questa delibera di Giunta, però volevo chiedere una
informazione all'Assessore Pollicini, visto che si parla di scavi
archeologici e quindi di conservazione di reperti archeologici e di
edifici di particolare interesse culturale e storico. Chiedo, se
possibile, visto che si sta ristrutturando la Torre del Lebbroso e
sono quasi ultimati i lavori, che il comignolo sia costruito in
modo che sia in armonia con la costruzione. E' inconcepibile, su
una torre di quell'epoca, mettere un comignolo prefabbricato.
Non so se ci sono dei motivi specificatamente culturali per cui
si è pensato di fare quel comignolo.
PRESIDENTE:
Ha chiesto di parlare l'Assessore Pollicini,
ne ha facoltà.
POLLICINI - (D.P.):
Per quanto riguarda l'inizio dei
lavori per la definitiva ristrutturazione dell'ex caserma Challant
che diventerà poi museo archeologico regionale, il ritardo
principale è dovuto alla persistente presenza di inquilini che
nonostante cause giudiziarie, continuavano a rimanere
nella costruzione. Finalmente adesso l'edificio è liberato da
questo peso, gli scavi non influiscono perchè si va avanti nei
lavori. La progettazione esecutiva è quasi ultimata; è probabile
che un primo appalto dei lavori avvenga nella prima metà di questo
anno.
Quanto alla domanda del Consigliere Minuzzo, devo dire che il
restauro praticamente è ultimato. La direzione lavori è stata
effettuata dalla Sovraintendenza, la cui esperienza è tale che
almeno personalmente non ritengo di dover contestare le scelte che
fanno le persone che hanno una professionalità certo superiore a
quella della gente comune che guarda.
Esistono varie teorie, una delle quali abbastanza seguita dalla
nostra Sovraintendenza, secondo la quale tutto ciò che è aggiunto,
che è nuovo, non deve apparire uno scimmiottamento dell'antico;
deve restare nuovo addirittura ponendosi come un contrasto, non
deve essere cioè una mimetizzazione. Questo contrasto mette in
risalto la differenza fra le due epoche.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Oggetto n. 1284 in data 4 marzo 1983:
Lavori di
costruzione delle opere murarie di un parcheggio interrato sotto il
piazzale dell'autostazione in Comune di Courmayeur. Appalto dei
lavori a licitazione privata. Approvazione ed impegno di
spesa.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Poichè si tratta di un'opera poco
rilevante, un miliardo e 800 milioni, vorrei sapere dall'Assessore
Borbey quale procedura è stata seguita per dare notizia di questo
appalto, se sono state indicate tutte le ditte iscritte nell'elenco
regionale, se sono state invitate ditte esterne e se l'appalto è
già avvenuto.
PRESIDENTE:
Ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
La proceduta è quella di legge, le ditte
indicate sono quelle che sono state approvate con deliberazione
della Giunta regionale in due fasi; sono state fatte delle
richieste da parte di ditte, le quali sono state valutate dalla
Giunta regionale. In parte sono state accettate ed in parte no
perchè la prassi è sempre stata quella che la Giunta regionale
invita le ditte di fiducia e quindi l'appalto è già stato esperito
con circa una decina di offerte fatte. Quanto al ribasso, è del 25%
all'impresa Follioley.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
La sistemazione idraulica del
torrente Lys è un argomento importante. Anche qui l'importo è di
512 milioni.
Per quello che riguarda i torrenti abbiamo notato delle
disparità di comportamento da parte delle imprese e vorremmo capire
qualcosa di più anche rispetto ai criteri scelti
dall'Amministrazione. Per le strade abbiamo fatto un'analisi che
abbiamo esposto nell'ultimo Consiglio; per i torrenti credo che
bisognerà procedere a qualcosa di analogo, perchè se è vero che i
prezzi dell'Amministrazione sono quelli di volta in volta più
idonei, non si riesce a capire come in un appalto i ribassi siano
dell'1%, nell'altro del 40%, in alcuni del 50% e passa e solo le
stesse imprese. Chiedo all'Assessore quali accorgimenti per questo
tipo di lavoro possiamo trovare perchè non ci siano oscillazioni
del genere da ribassi dell'1% a ribassi di oltre 50%. Se
l'Assessore non ha qualche nuova spiegazione da darci, ci asterremo
su questo tipo di delibere che riguardano i torrenti.
PRESIDENTE:
Ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
Penso sia inutile che stia qui a dare
spiegazioni al Consigliere Mafrica, quando sappiamo bene perchè
continua a fare questo discorso. I lavori possono essere di diversa
impostazione e noi purtroppo, alcune volte può essere anche colpa
degli uffici, non sempre andiamo a valutare lavoro per lavoro, a
fare un'analisi specifica per dire, qui conviene tenere il prezzo
al 20% in meno perchè è facile accesso o perchè il pietrame è sul
posto. Se ad esempio c'è il 70%-80% di scavo di sbancamento e non
muratura, li le imprese fanno dei ribassi fortissimi perchè fanno
lavorare i mezzi; invece se ci sono murature o altri lavori più
piccoli il discorso è già molto meno appetibile. Quindi ogni lavoro
è un discorso a sè ed avrà un ribasso d'asta diverso, proprio
perchè ci sarà la concorrenza fra le imprese. Nei grossi lavori ed
in quelli tipo Courmayeur o Pont Saint Martin l'analisi nostra è
più precisa. L'ho detto una volta che a Courmayeur l'appalto è
anomalo nel senso che il 37% di ribasso è esagerato; del resto ogni
appalto ha una storia a sè, perchè sono le differenze di
quantitativi delle opere che portano ad una differenza di
appetibilità delle imprese.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti: 24
Votanti: 17
Favorevoli: 17
Astenuti: 7 Bajocco, Carral, Cout, Dolchi, Mafrica, Péaquin,
Tonino.
Il Consiglio approva
Oggetto n. 1402 in data 11 marzo 1983
:
Concessione al Comune di Aosta di un contributo di lire
17.000.000 per l'organizzazione e la gestione di soggiorni marini
per minori nell'anno 1982. Approvazione e liquidazione di
spesa.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
Oggetto n. 1443 in data 11 marzo 1983:
Lavori di ristrutturazione ed adeguamento della palazzina sita
presso l'Agraria Regionale in Via Clavalité 11, in Comune di Aosta.
Appalto a licitazione privata. Approvazione ed impegno di
spesa.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
Oggetto n. 1450 in data 11 marzo 1983
: Lavori di
completamento dello stabilimento Rossignol Ski Potes Vallée d'Aoste
S.p.A. in comune di Verrayes. Esecuzione dei lavori in economia
diretta.
Approvazione ed impegno di spesa.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Vorrei sapere dall'Assessore se ha
sottomano i dati definitivi circa la costruzione dello stabilimento
di Champagne.
PRESIDENTE
: ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
La cifra esatta non la so; mi riservo
però di far pervenire oggi pomeriggio al Consigliere Mafrica la
cifra esatta spesa sino ad oggi.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Oggetto n. 1452 in data 11 marzo 1983
: Lavori di
completamento della Scuola elementare e materna di Antagnod, in
Comune di Ayas (2° Lotto). Approvazione di perizia di variante e
suppletiva.
Approvazione ed impegno di spesa. Approvazione di nuovi prezzi.
Concessione di proroga.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 1465 in data 11 marzo 1983
: Concessione di un
ulteriore contributo di lire 47.000.000 a saldo al Comitato
organizzatore della Coppa del mondo maschile svoltasi a Courmayeur
il 14.12. 1982. Approvazione ed impegno di spesa.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 1466 in data 11 marzo 1983
: Concessione di un
ulteriore contributo di lire 70.000.000 al Comitato organizzatore
della Coppa del mondo di bob svoltasi a Breuil-Cervinia dall'8
al
17 gennaio 1983. Approvazione ed impegno di spesa.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 1545 in data 11 marzo 1983
: Lavori di
prosecuzione della galleria paramassi in località Molère della
strada regionale di Valsavarenche. Appalto dei lavori a licitazione
privata. Approvazione ed impegno di spesa.
PRESIDENTE
: Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 1559 in data 11 marzo 1983
: Modifica del piano
triennale per la realizzazione di attrezzature
turistico-sportive.
PRESIDENTE:
Ha chiesto di parlare il
Consigliere Nebbia, ne ha facoltà.
NEBBIA - (P.S.I.):
Vorrei avere dei chiarimenti perchè,
al di là delle necessità o meno di costruire una infrastruttura in
questo Comune (il testo della delibera non chiarisce i motivi) si è
realizzato un piano regionale, mentre invece sembra da come la
delibera è formulata, che si torni alla vecchia pratica cui a
seguito della richiesta di un Comune, si fa una modifica e quindi
il piano non serve più a nulla. Vorrei dei chiarimenti in
proposito.
PRESIDENTE
: Ha chiesto di parlare il Consigliere Tonino,
ne ha facoltà.
TONINO - (P.C.I.):
Sono stato preceduto dalle
osservazioni fatte dal Consigliere Nebbia. Voglio comunque chiedere
di che tipo di struttura sportiva si tratta, Qui si parla fra
l'altro di ristrutturazione e sistemazione, par di capire di una
cosa esistente.
La seconda questione riguarda questo metodo; vorrei cioè
chiedere se per piano triennale di scorrimento si intende che ogni
volta che un Comune fa una richiesta questa si inserisce nel piano,
per cui lo scorrimento è determinato dall'entità della richiesta ai
Comuni. Mi sembra che questo metodo sia diverso da quello che ha
scelto il Consiglio al momento in cui ha approvato il piano. E'
sempre possibile cambiare opinione, evidentemente.
PRESIDENTE:
Ha chiesto di parlare il Consigliere De
Grandis, ne ha facoltà.
DE GRANDIS - (P.R.I.):
Oltre alle domande che sono già
state poste, vorrei capire anche cosa significa esattamente una
delibera di questo tipo. Qui si parla di inserire nel piano del
programma triennale sportivo una nuova opera di cui gradirei
conoscere le caratteristiche e la destinazione esatte, ma vorrei
anche capire cosa significa inserirlo nel piano. Verrà realizzata
quando? Quali saranno i costi e da dove verranno distratti i fondi?
Da altre opere sportive del piano?
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Dalla descrizione della delibera pare
di capire che si tratta di un'opera di non elevato importo, quindi
chiedo l'ammontare di questa opera all'Assessore e se, come
arguisco, si tratta di un'opera di costo limitato, mi chiedo se
vale la pena di fare il discorso della modifica del piano
triennale. Diventa proprio una piccola modifica che però rischia di
sconvolgere una logica.
PRESIDENTE:
Ha chiesto di parlare il Consigliere Tamone,
ne ha facoltà.
TAMONE - (U.V.):
Vu que nous sommes dans l'argument, moi
je voudrais poser à l'Assesseur Pollicini une question qui élargit
un peu le problème: à quel point sommes-nous dans la réalisation de
ce plan? En effet, lorsque nous l'avons voté au cours de l'année
1981, on n'avait pas d'oeuvres prévues. Dans ce contexte moi je
voudrais insérer, si l'Assesseur Pollicini voudra bien me répondre,
la question de la patinoire d'Aoste, dont l'exigence est reconnue
un peu par tout le monde. Il y a eu, à propos de cette structure,
une contestation quant à ce qui est l'aspect esthétique de la
structure même, voire si ce problème a été resolu, parce que, dans
ces jours, il y a un peu de polémique dans la ville d'Aoste sur
l'esthétique des bâtiments qu'on va construire.
Il y a eu une polémique récente entre le Syndic d'Aoste et la
"Commissione edilizia" en ce qui concerne des bâtiments qui
devaient être construits au quartier Dora. Je peux être d'accord
que l'exigence de bâtir est importante et on peut faire un peu ce
qu'on veut, mais je crois qu'aussi l'aspect esthétique des
bâtiments est une chose importante et on ne peut pas continuer à
construire une ville laide, comme on a fait jusqu'à maintenant.
Dans ce sens je voudrais simplement poser la question à M.
Pollicini pour ce qui concerne la patinoire d'Aoste, qui est
insérée dans un contexte de structures sportives suffisamment
importantes et même réalisées, et je me réfère surtout à la piscine
couverte, d'une façon valable on ne voudrait pas avoir maintenant,
pour faire vite et car la structure coûte un peu moins, la
réalisation d'une patinoire qui soit une poignée dans l'oeil, dans
cette zone car ça serait quand même gâter une localité, qui, à mon
avis et jusqu'à maintenant est très bien entretenue.
PRESIDENTE:
Ha chiesto di parlare il Consigliere Nebbia,
ne ha facoltà.
NEBBIA - (P.S.I.):
C'è stato un equivoco sui tempi,
comunque quello che avrei detto dopo l'opinione dell'Assessore
Pollicini lo posso anche anticipare, essendo relativo all'opinione
espressa dal Consigliere segretario Tamone. Condivido le
preoccupazione che il Consigliere Tamone ha espresso e direi che a
volte anche alcuni organismi pubblici si trovano costretti ad
adottare certe soluzioni quando all'origine non si è fatta
particolare attenzione alle scelte. A volte le scelte iniziali
condizionano tutto l'iter di una qualsiasi pratica, per cui, e qui
scusate se intervengo in modo professionale, sarebbe sempre
opportuno scegliere bene all'origine per non doversi salvare poi
dopo come si dice in "corner".
Per cui penso anch'io che un qualsiasi edificio pubblico è un
qualcosa che resta nel nostro contesto e forse un ritardo potrebbe
migliorare la situazione di tutto il nostro ambiente.
PRESIDENTE:
Ha chiesto di parlare l'Assessore Pollicini,
ne ha facoltà.
POLLICINI (D.P.):
Non citerò i nomi dei Consiglieri per
brevità ma penso di dare le risposte a tutte le domande che sono
state avanzate. Sulla modifica al piano delle infrastrutture
turistico-sportive, chiaramente i piani non sono degli strumenti
rigidi, devono anche avere la capacità di essere aperti ad esigenze
che si possono esaminare ed anche accogliere.
Questo tipo di esigenza nasce in un Comune innanzitutto per tipo
di intervento, cioè l'unico modo che ha la Regione di intervenire
nelle infrastrutture turistico-sportive è attraverso ciò che è
compreso oggi nel piano, non essendo possibile un tipo di
intervento che esca da questo piano; quindi se vi è una scelta di
intervento per quanto riguarda un'opera che è ritenuta alla luce
dei fatti odierni utile ed opportuna, prima bisogna che questa sia
inserita nel piano, dopo può essere finanziata. Il bilancio infatti
prevede 2,5 miliardi per le opere a livello regionale e mezzo
miliardo per le opere a livello comunitario che sono spendibili
solo per le opere che vengono realizzate nell'ambito del piano
stesso; quindi prima di poter affrontare la possibilità di
finanziamento occorre che queste opere siano inserite nel piano.
Questo tipo di richiesta avanzata dalla Comunità montana per la
ristrutturazione di questa struttura turistico-sportiva è una
occasione che il Comune ha di potersi dotare visto, che è
considerato piuttosto emarginato sotto l'aspetto di infrastrutture
di qualsiasi genere, di una struttura che consente di fare dello
sport al coperto. E' una struttura già esistente, da acquisire, il
cui costo è modesto, tanto è vero che non è un'opera a livello
regionale ma a livello locale con un contributo pari al 60%, così
come prevede la legge.
E' vero che è una correzione del piano, è anche vero però che il
piano non deve essere rigido a eventuali modifiche che possono
presentarsi nel corso del tempo. Il costo dell'opera penso non sia
complessivamente superiore ai 200 milioni; le dimensioni dovrebbero
essere 20 x 40 ca. Per quanto riguarda il discorso più ampio di ciò
che si è realizzato con il piano delle infrastrutture
turistico-sportive da quando è partito, lo si è fatto in funzione
delle disponibilità finanziarie che sono quelle che il Consiglio ha
approvato. Posso dire che il primo intervento è stato quello del
completamento del Palazzetto dello Sport di Saint-Vincent, il cui
costo non era stato ancora coperto, quindi una fetta non
indifferente della prima tranche del bilancio dello scorso anno è
stata la copertura dei costi di ultimazione del Palazzetto dello
sport, che mi pare abbia avuto un ottimo risultato.
Poi è stato realizzato, visto che il Comune di Aosta non
provvedeva, il rifacimento totale e completo della pista di
atletica che era diventata impercorribile, spendendo 370 milioni.
Il Comune di Aosta, non ha versato neppure una lira anche se è una
sua infrastruttura; non provvede neppure alla verniciatura delle
ringhiere che stanno consumandosi dall'ossido, per cui il campo,
pur essendo un'opera comunale, è in uno stato di pietoso
abbandono.
Altri interventi compresi nel piano: abbiamo coperto lo Stadio
del Ghiaccio a Courmayeur, che è venuto a costare 1 miliardo 40
milioni ed è stato inoltre portata avanti la copertura della
patinoire di Aosta. (La richiesta della concessione edilizia è
stata avanzata dalla Giunta regionale in data 14.9. 1982).
Non accetto certe osservazioni sulle caratteristiche estetiche
della copertura per due aspetti: primo, perchè viene ubicata in una
zona di capannoni industriali, quindi ritengo un giudizio temerario
quello di richiedere un'opera d'arte; secondo, è stato considerato
anche il costo della copertura, se si voleva fare un'opera d'arte i
costi erano diversi; noi abbiamo coperto 1800 mq. con 570 milioni.
Forse sta qui la causa dell'atteggiamento che abbiamo avuto da
parte del Comune, cioè il progettista scelto ci è stato suggerito
dalla Federazione Italiana di Hockey; si tratta dell'ing.
Siniscalco che è un componente della Federazione, oltre che
professore universitario. Certamente si sono trovate delle
motivazioni che stranamente non erano state trovate per altre
costruzioni nello stesso ambito. La concessione edilizia arrivata
dopo la minaccia che se entro il mese di aprile il Comune di Aosta
non avesse provveduto, avremmo dirottato quel finanziamento verso
altre spese, perchè i ritardi del Comune ci sono costati 70 milioni
(tanto è l'aumento dei costi dall'epoca ad oggi).
Altre opere sono in tennis come opera a livello comunitario in
Pré-SaintDidier e Courmayeur; dovremo appaltare la piscina di
Verrès, ed abbiamo in corso altre richieste e domande in fase di
esame. Complessivamente questo è l'impegno compatibile con la
disponibilità finanziaria.
PRESIDENTE:
Ha chiesto di parlare il Consigliere Nebbia,
ne ha facoltà.
NEBBIA - (P.S.I.):
Rifiuto totalmente l'accusa di
difendere una corporazione sempre che questa esista. Credo in
questo Consiglio di avere dimostrato di essere estraneo ad
interessi personali o attività di tipo professionale. Questo tipo
di accusa non mi tocca e non me ne curo più di tanto.
Voglio solo ricordare due cose all'Assessore, ma prima faccio
un'altra premessa, che non faccio parte della Commissione edilizia
del Comune di Aosta e non conosco il progetto del Prof. Siniscalco;
ho dei dati che mi sono stati riferiti; e conosco le valutazioni
che la Commissione edilizia ha fatto. Come ho detto, ricordo due
cose: la prima è che il territorio del Comune di Aosta finisce dove
iniziano i capannoni vicini alla zona sportiva, che fanno parte del
territorio del Comune di Gressan. Sappiamo bene che le competenze
nel campo dell'edilizia sono prettamente comunali e quindi se sono
stati realizzati i capannoni che sono sul ciglio della Dora, che
impediscono un tracciato valido per l'autostrada, questo non è a
causa del Comune di Aosta. Se poi sono brutti, ancora meno. Altra
cosa; nel 1973-74 il sindaco di Aosta, il democratico popolare De
Vecchi, aveva fatto progettare dal redattore del piano regolatore,
arch. Bertola, un piano per la zona sportiva della città, che
prevedeva una sistemazione delle attrezzature sportive coperte,
palazzo del ghiaccio, bocciodromo, piscina, che tenesse conto di un
criterio prevalente, oltre ad altri evidentemente, e cioè la
tipologia della tre strutture dovesse essere analoga anche se
realizzata in tempi diversi. Mi risulta che il progetto della
copertura della pista di pattinaggio è contradditorio con questa
indicazione generale programmatica, individuata otto anni fa.
Probabilmente il progettista non ne era a conoscenza.
Per altre cose non voglio entrare nè in merito nè in polemica,
perchè credo che se ne dovrebbe parlare con più conoscenza di
causa.
PRESIDENTE:
Ha chiesto di parlare il Consigliere Mafrica;
ne ha facoltà.
MAFRICA - (P.C.I.):
Non intervengo nel merito della
delibera, ma credo di dover osservare qualcosa di distorto
nell'atteggiamento dell'Assessore Pollicini, nel senso che
inizialmente ha detto, per sottolineare gli interventi regionali, i
difetti dell'Amministrazione del Comune di Aosta rispetto agli
impianti sportivi. Non credo che sia compito nostro difendere
l'operato della Giunta comunale perchè siamo all'opposizione anche
al Comune di Aosta, semmai problemi di questo tipo dovrebbero
esistere fra la maggioranza della Regione e la maggioranza del
Comune di Aosta. Non mi pare giusto mettere in evidenza i mancati
interventi del Comune di Aosta senza tener conto della
disponibilità finanziaria della Regione e delle ridotte
disponibilità finanziarie che hanno i Comuni. Quando i Comuni non
intervengono può essere anche per mancanza di volontà politica o
incapacità degli Amministratori, ma può essere anche perchè le
finanze dei Comuni sono molto ristrette e i Comuni sono soffocati
dalla normativa dello Stato, e secondo noi anche da un intervento
regionale che non è fatto come dovrebbe. Il secondo elemento che ho
trovato brutto è il modo di impostare i problemi dell'Assessore, il
quale dice che ha chiesto al Comune di Aosta per il palazzetto del
ghiaccio di concedere la licenza edilizia entro trenta giorni,
altrimenti la Regione avrebbe dirottato i finanziamenti.
Non conosco la questione urbanistica, ma un Comune non può
essere sottoposto da parte della Regione a ricatti di questo
genere. L'autonomia per le decisioni urbanistiche nel Comune di
Aosta spetta al Comune e gli Amministratori comunali ne
risponderanno solo di fronte alla popolazione.
PRESIDENTE:
Ha chiesto di parlare il Consigliere Lanivi,
ne ha facoltà.
LANIVI - (D.P.):
Il mio voto è favorevole, volevo solo
precisare alcune cose dette in questo Consiglio, soprattutto sullo
studio di quel piano datato più di dieci anni fa per la
predisposizione di infrastrutture sportive al Comune di Aosta. Era
un piano che tendeva a dare razionalità e una possibilità di
utilizzare l'intera area che va dalla Regione Tzambarlet fino ad
essere adiacente al Cimitero di Aosta. Il criterio generale era
quello di collocare in modo razionale tutta questa enorme area,
relativamente alle dimensioni di Aosta, destinandola alla pratica
dello sport. Quindi quel piano non scendeva nei particolari
architettonici dei singoli impianti, ma tendeva a dare una
razionalità agli insediamenti di questi impianti.
Va detto con un certo rammarico che il Comune non ha seguito
questo piano per cui a parte la piscina coperta, che trovava
collocazione, per gli altri impianti non sono state seguite quelle
soluzioni che avrebbero reso godibile quell'area.
Qui non credo sia il caso di fare degli eccessivi processi
all'Amministrazione comunale, va però rilevato un dato di fatto
che, per esempio, quella grande macchia di asfalto che adesso è
davanti alla piscina coperta, non era stata prevista, come pure
certi altri impianti non erano previsti in questo modo. Ha ragione
l'Arch. Nebbia quando dice che l'area a sud degli impianti e a nord
della Dora appartiene al Comune di Gressan, fino alla rete di
recinzione della piscina coperta; è altrettanto vero che gli altri
capannoni della cosidetta zona artigianale, costruiti ad est degli
impianti sportivi e che danno un significato d'insieme all'area, e
non positivo secondo me, non sono del Comune di Gressan, ma di
quello di Aosta. Il problema di quel piano dell'anno 1972 era
quello di dare con quello studio una razionalità agli insediamenti
sportivi di quella zona e non scendeva nei dettagli architettonici.
Va detto che originariamente vi era un unico progetto per il
bocciodromo coperto e lo stadio del ghiaccio. Mi auguro che la
costruzione che si andrà a fare per la copertura della pista di
ghiaccio non comprometta l'insieme delle opere.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
Oggetto n. 1823 in data 28 marzo 1983
: Legge
5.8.1978, n. 457. Revisione dei criteri per l'individualizzazione
dei soggetti incaricati della realizzazione dei programmi di
edilizia agevolata-convenzionata relativi al quadriennio
1982-85.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
I ritardi della Regione nell'applicare
la legge n. 457 del 1978, richiamati dalla stessa delibera di
Giunta quando spiega che questi criteri per selezionare le
cooperative finanziabili sono approvati e predisposti in attesa
della L.R. di cui all'art. 25 della 457, sono ritardi che pesano
negativamente perchè rispetto a questo metodo che si sta scegliendo
per la individuazione delle cooperative finanziabili, stanno
emergendo alcuni problemi che sono degni di nota. Mi riferisco in
particolare al fatto che le cooperative nel momento in cui
partecipano al bando non conoscono quali sono i punteggi relativi
alle singole voci; il bando è stato pubblicato senza questo dato
per cui le aspettative vengono deluse, ci sono cooperative che sono
convinte di avere punteggi elevati, non possono fare i calcoli
preventivamente, si trovano indietro, per cui credo che questa
esperienza debba essere rimeditata e ripensata. Faccio parte della
Commissione apposita nominata dal Consiglio che segue questa
vicenda e sulla base delle esperienze maturate in quella
Commissione credo sia importante stabilire con legge quali sono i
tempi, le procedure, i metodi con cui le cooperative partecipano, e
non ogni volta trovarsi in ritardo rispetto ai tempi fissati a
stabilire di volta in volta criteri e punteggi. Questa è una
raccomandazione che faccio alla Giunta nel senso di invitarla a
presentare un disegno di legge organico sulla materia. Credo che
dovremo ritornare in Commissione a valutare questa graduatoria
relativa alle cooperative, perchè le osservazioni che alcune di
queste Cooperative mi risulta stanno presentando, siano prese in
considerazione in vista del prossimo bando e dei prossimi
punteggi.
PRESIDENTE:
Ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
E' sempre la solita tiritera dei
ritardi; si sa bene che tutto il biennio 1982-1983 è già
localizzato, non abbiamo altri fondi. Se li avremo è perchè ad un
certo punto benevolmente, la Regione deciderà se pagare con i
propri fondi i debiti, essendo lo Stato in difetto per finanziare
queste cooperative. Non vorrei che il discorso del Consigliere
Tonino rispecchiasse l'amarezza di alcune cooperative che credevano
di essere inserite e non lo sono state. Può essere forse l'amarezza
di alcuni membri della Commissione, che forse pensavano che alcune
cooperative fossero inserite mentre invece non ci sono. I criteri
sono quasi uguali a quelli che abbiamo fissato tre anni or sono e
cioè che l'anzianità della Cooperativa dà il punteggio massimo; per
il resto, è la localizzazione che definisce. Il Consigliere Tonino
queste cose le sa benissimo.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti: 24
Votanti: 24
Favorevoli: 22
Astenuti: 2 (Bajocco, Carlassare)
Il Consiglio approva
Oggetto n. 1850 in data 28 marzo 1983
:
Concessione e liquidazione al Consiglio del Circolo didattico I di
Aosta di un contributo straordinario di lire 2.400.000 per
l'effettuazione di una visita di studio all'estero.
PRESIDENTE:
Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità
Oggetto n. 1923 in data 28 marzo 1983:
Concessione di garanzia fideiussoria della Regione a favore
dell'Istituto bancario San Paolo di Torino nell'interesse della
Società "Becca d'Aver - Cooperativa Allevatori Verrayes a
responsabilità limitata" con sede in Verrayes. Approvazione dello
schema dell'atto di fideiussione.
PRESIDENTE
: Metto in approvazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
