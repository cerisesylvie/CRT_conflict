Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3623 del 16 luglio 1992 - Resoconto
OGGETTO N. 3623/IX Istituzione di un Centro pubblico di
prevenzione tumori al seno.
(Interpellanza)
Interpellanza Constatato che il "Tumore al seno" è diventato
la forma più diffusa di tumore delle donne e che la mortalità per
questa malattia colpisce un numero sempre più elevato di
persone;
Preso atto che secondo le statistiche fino al 20 percento dei
decessi per tumore deriva da erronea, ma anche ritardata diagnosi e
quindi da una mancata prevenzione;
Ritenuto necessario che debba essere svolta una più efficace
opera di sensibilizzazione intorno al problema e realizzare le
strutture necessarie per la difesa della salute della donna;
Ricordato che a livello regionale era stato istituito un gruppo
di lavoro composto da tre medici che, in collaborazione con
l'Assessorato regionale della Sanità e Assistenza Sociale, operava
per la realizzazione da parte dell'U.S.L. di un centro per dare
alle done di età superiore ai 45-50 anni la possibilità di
prevenire i tumori tipicamente femminili;
i sottoscritti consiglieri regionali
Interpellano
l'Assessore competenze per conoscere:
- se ritiene opportuno istituire presso l'U.S.L. un centro
pubblico di prevenzione dei tumori del seno a cui tutte le donne
valdostane di età superiore ai 45-59 anni possano rivolgersi o
essere chiamate per essere sottoposte periodicamente e
gratuitamente a diagnosi precoci e a controllo medici specifici che
si rendano necessari;
- se ritiene opportuno istituire presso l'USL stessa un centro
di senologia e favorire la formazione specifica del personale
sanitario che si rende necessario.
F.to: Beneforti, Bondaz
Presidente
Ha chiesto la parola il Consigliere Beneforti,
ne ha facoltà.
Beneforti (DC)
Come richiamato nel testo di questa
interpellanza, è noto ormai che il tumore al seno è divenuto la
forma più diffusa di tumore delle donne e che la mortalità per
questa malattia colpisce un numero sempre più elevato di persone.
Secondo le statistiche, il tumore al seno in Europa continua a
colpire circa 20 mila donne ogni anno. Secondo sempre le
statistiche il 20 percento dei decessi per tumore deriva da una
erronea, ma ritardata diagnosi e quindi da una mancata
prevenzione.
Di fronte a queste prospettive e statistiche, si era ritenuto
necessario, almeno nella precedente maggioranza, svolgere una più
efficace opera di sensibilizzazione e realizzare le strutture
necessarie per la difesa della salute della donna.
A questo scopo, e per avere supporti tecnici che erano
necessari, come Assessore allora, avevo richiesto la collaborazione
di un gruppo di medici specialisti in chirurgia toracica e in
oncologia.
L'obiettivo era ed è quello di realizzare un centro pubblico di
prevenzione dei tumori al seno. Al centro dovrebbero rivolgersi o
essere chiamate periodicamente, tutte le donne valdostane,
superiore ai 45-50 anni, per essere sottoposte gratuitamente a
diagnosi precoce ed a specifici controlli medici.
Con questa interpellanza pertanto, si richiede se da parte
dell'Assessore attuale e della nuova maggioranza, si ritiene utile
l'iniziativa e quindi proseguire per realizzare il centro di
prevenzione ed un centro di senologia e nello stesso tempo favorire
la formazione specifica del personale necessario per la continuità
del progetto.
Presidente
Ha chiesto la parola l'Assessore alla
Sanità ed Assistenza Sociale Cout, ne ha facoltà.
Cout (PCI-PDS)
Noi concordiamo con il Consigliere
Beneforti sull'importanza di una prevenzione dei tumori maligni ed
particolar modo per ciò che riguarda i tumori al seno che
rappresentano una grossa parte degli interventi da attuare e delle
cause di decesso di un numeroso numero di persone.
E' molto importante e richiamo un altro dato di circa 20 mila
donne che possono essere interessate a questo tipo di prevenzione,
il che vuol dire mettere in piedi un centro e quindi un programma
di prevenzione di una certa entità.
Siamo a conoscenza del fatto che era già stata tenuta una prima
riunione di un gruppo di persone, tra cui il primario di
Pneumologia e del coordinatore dell'USL, del primario di Oncologia
e di un aiuto di chirurgia e di un vicedirigente
dell'Assessorato.
Questi, avrebbero dovuto organizzare un centro di senologia, con
un programma di terapia sulla prevenzione del tumore maligno al
seno. Siamo inoltre a conoscenza che dopo questa prima riunione non
ne sono seguite.
Come nuovo Assessore intendo continuare il lavoro intrapreso per
cui mi sento di rassicurare Beneforti sulla nostra intenzione di
procedere.
Presidente
Ha chiesto la parola il Consigliere
Beneforti, ne ha facoltà.
Beneforti (DC)
Devo dire che apprezzo le affermazioni
dell'Assessore Cout.
Mi rendo, ci rendiamo conto dell'importanza che riveste la
struttura. Io sento il dovere di insistere perché crediamo nella
prevenzione e perché la stessa possa essere estesa in tutti i
settori sanitari.
Occorre eliminare tutte le carenze esistenti nel servizio
pubblico. Mi rendo conto che cosa vuol dire creare un centro di
senologia e mi rendo anche conto che cosa significhi preparare
professionalmente un personale altamente qualificato.
La gente che non ha possibilità economica deve poter usufruire
dei servizi necessari senza rinunciare, come avviene molto spesso,
alle cure, perché non è in condizioni di rivolgersi al privato.
Dobbiamo mettere l'USL in condizioni di richiamare
sull'argomento anche l'attenzione delle donne, delle famiglie e di
tutte le realtà lavorative.
Spero che l'impegno preso possa attuarsi perché le richieste non
provengono solo da singole persone, ma anche dai vari movimenti
femminili che hanno avanzato precise istanze in merito.
