Classificazione
ASSISTENZA SOCIALE
Disabili



Oggetto del Consiglio n. 2219 del 23 marzo 2023 - Resoconto
OGGETTO N. 2219/XVI - Interrogazione: "Informazioni in merito
al gruppo inter-istituzionale sulla disabilità e alle valutazioni
effettuate ai fini della revisione della legge regionale
14/2008".
Marguerettaz (Presidente) -
Punto n. 43 all'ordine del
giorno. La parola all'assessore Marzi.
Marzi (SA) -
A proposito dell'Istituto Luce: chi si
assomiglia si piglia.
Veniamo alla prima risposta. Stiamo lavorando alla revisione
della legge 14/2008 per rendere l'attuale sistema normativo più
organico e adatto alle esigenze e alle tutele dei diritti delle
persone con disabilità.
Attraverso questa revisione sarà possibile disporre di una norma
quadro per la disabilità, riassumendo un contesto normativo reso
composito dalla presenza di misure specifiche e naturalmente
contingenti, consentendo quindi una programmazione territoriale che
deve tendere a un tempo più lungo.
Il 6 dicembre del 2022 in tal senso si è riunito il gruppo
interistituzionale sulla disabilità e nel corso dei lavori è stato
individuato un sottogruppo ristretto che individuerà le modalità
operative utili a predisporre un testo condiviso di revisione della
14/2008.
La proposta dovrà risultare armonizzata rispetto ai principi
sanciti dalla Convenzione delle Nazioni Unite sui diritti delle
persone con disabilità e dovrà inoltre garantire, in quanto
orientata a formare una legge quadro complessiva, il superamento
della frammentazione derivata dai diversi atti regionali di natura
giuridica, legislativa ed amministrativa, che, pur provvedendo alla
materia nel complesso in modo importante e sostanziale, rendono
oggi assolutamente difficile impostare politiche a lungo
termine.
Venendo alla seconda domanda, in prima istanza, al fine di
mantenere le persone con disabilità nelle strutture residenziali
per disabili anche al compimento dei 65 anni, evitando loro quindi
lo spostamento in altra struttura con perdita dei riferimenti sino
ad allora conosciuti, nelle more della predisposizione in corso del
nuovo testo normativo, si è da subito proposta la modifica del
comma 2 dell'articolo 13 della legge 14 nell'ambito del disegno di
legge di manutenzione dell'ordinamento regionale per l'anno
2023.
Chiudo come ho iniziato, ricordando anche che chi ha il sospetto
ha il difetto.
Presidente -
Per la replica, ha chiesto la parola la
collega Minelli.
Minelli (PCP) -
Lei è sempre un po' sibillino, io sono
invece molto più basica nelle cose che dico e sinceramente non ho
capito il suo ultimo riferimento, non ho proprio capito, forse poi
magari me lo spiegherà, ma non è strano che io non la capisca,
assessore Marzi... Ah, era riferito ad altri. Meno male, perché io
faccio sempre molta fatica a capirla.
Devo dire che invece in questi due giorni, essendo che lei
invece di parlare molto, come fa di solito, ha letto le risposte,
mi è stato un poco più comprensibile, e anche adesso forse qualche
cosa ho capito di più, ma è un limite mio, evidentemente.
Lei ha citato una data nella quale si è riunito questo gruppo
interistituzionale: in data 6 dicembre è stato costituito il
sottogruppo ristretto che si deve occupare della revisione della
legge.
Io ho depositato quest'interrogazione, che discutiamo oggi per i
motivi che ben sappiamo, il 13 di gennaio; oggi è il 23 di marzo,
quindi mi aspettavo che ci fosse qualche incontro in più
dall'approvazione di quella mozione - ed è stata approvata il 20 di
ottobre - quindi se contiamo i mesi,
ottobre-novembre-dicembre-gennaio-febbraio-marzo, sono cinque mesi,
da quello che mi dice in cinque mesi è stato fatto un incontro del
sottogruppo ristretto che deve modificare questa legge.
Io non so chi fa parte del sottogruppo ristretto, gli impegni
che questo ha, ci saranno evidentemente anche altre valutazioni di
cui si devono occupare queste persone, però sinceramente a me pare
che ci si muova molto, molto lentamente.
Quindi si è riunito sostanzialmente una volta da ottobre.
Lei mi ha poi detto che nelle more del nuovo testo si è proposta
la modifica di quel comma che è quello per cui avevamo già
presentato la mozione allora, mi sembra che sia la cosa che si
richiedeva e che deve assolutamente essere fatta, perché ricordo
anche che in quell'occasione, nell'occasione della discussione
della mozione, avevamo detto che molte Regioni italiane sono andate
in una direzione diversa rispetto alla normativa nazionale
recependo, ma recependo già da tanto tempo, le raccomandazioni
della legge cosiddetta "Legge del dopo di noi" e hanno deciso,
ormai parlo di almeno un anno e mezzo fa, per qualcuna anche di
più, di mantenere, per le persone con disabilità over 65, modalità
di assistenza che sono più consone alla loro condizione appunto di
disabilità nel rispetto del loro percorso di vita e anche della
vita delle loro famiglie.
Per quanto riguarda la terza domanda, e quindi la sua terza
risposta, "Quali proposte, decisioni in particolare, sono state
avanzate e prese per risolvere il passaggio automatico dell'affido
di persone con disabilità over 65 ai servizi assistenziali per
anziani". Quando io ho presentato la mozione, l'ho fatto anche
perché si era nell'imminenza del trasferimento presso strutture per
anziani di alcune persone con disabilità nella nostra regione. Lei
su questo non ha detto niente, io so che in un caso la situazione è
stata fermata per valutare meglio quello che succederà, però, da
quello che io capisco, nelle more della preparazione del nuovo
disegno di legge, della revisione della legge 14/2008, continuiamo
a non sapere bene che cosa accadrà di queste persone nel caso in
cui venga richiesto un loro trasferimento, così come previsto dalla
legge, in strutture per anziani.
Quindi quello che le chiederei, Assessore, è di valutare se,
considerati i tempi di lavoro di questo gruppo interistituzionale,
e i tempi di revisione di un'importante legge come quella 14 - lei
dice che bisogna disporre di una norma quadro - io le chiederei,
nell'attesa di arrivare alla norma quadro, di valutare la
possibilità di sospendere questi trasferimenti qualora venissero
richiesti, almeno nei casi in cui è possibile continuare a tenere
queste persone nelle strutture residenziali di provenienza nelle
quali stanno vivendo.
