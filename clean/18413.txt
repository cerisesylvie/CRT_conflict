Classificazione
INDUSTRIA
LAVORO


Resoconto integrale del dibattito dell'aula
Oggetto del Consiglio n. 1519 del 27 settembre 2000 - Resoconto
OGGETTO N. 1519/XI Situazione produttiva ed occupazione della
Cogne Acciai Speciali. (Interrogazione)
Interrogazione A seguito di nostre iniziative circa gli
intendimenti della Regione in merito ai problemi dello stabilimento
Cogne Acciai Speciali;
Preso atto della risposta dell’Assessore che
sull’andamento occupazionale non avvertiva dei
pesanti ridimensionamenti;
Constatata la contraddizione della Cogne Acciai Speciali che da
una parte si spinge verso uno sviluppo aziendale e
dell’altra annuncia la procedura di mobilità per 44
persone, e il mancato rinnovo dei contratti a tempo
determinato;
i sottoscritti Consiglieri regionali
Interrogano
la Giunta regionale per sapere se l’Assessore
all’Industria, Artigianato ed Energia ha incontrato
la dirigenza della Cogne Acciai Speciali per chiarire qual è la
riorganizzazione e razionalizzazione produttiva
dell’azienda.
F.to: Comé - Viérin M. - Collé
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE)
Premetto che darò una risposta molto
sintetica e spiego anche perché. È infatti prevista l'11 di questo
mese una riunione della IV Commissione con le organizzazioni
sindacali proprio per affrontare questa questione.
Nei giorni scorsi si è tenuto un incontro con la dirigenza
dell'azienda, con l'amministratore delegato, fra il sottoscritto e
il Presidente della Giunta; il quadro che è emerso della
situazione, sia sotto l'aspetto produttivo, che sotto l'aspetto
finanziario e di bilancio dell'azienda, è positivo, nel senso che i
dati del primo semestre 2000 parlano di un fatturato di 279
miliardi contro un fatturato del primo semestre 1999 di 181
miliardi, quindi una crescita del 54 percento.
Per quanto riguarda il venduto, nel primo semestre del 2000
siamo a 79.000 tonnellate, nel 1999 a 62.000 tonnellate di venduto,
quindi 17.000 tonnellate in più. Nel dato del 2000 va conteggiata
anche una riduzione del circolante, quindi l'azienda riesce a
produrre avendo dei volani di semiprodotto sempre più ridotti.
Per quanto riguarda il risultato netto, il primo semestre del
2000 si chiude con un attivo di 5,9 miliardi, mentre il risultato
del 1999, sia pure positivo, era di 1,5 miliardo. Credo che questi
dati stiano ad indicare come sul piano sia produttivo che
finanziario l'azienda stia andando bene; questo ha consentito anche
all'azienda di ridurre l'indebitamento bancario e migliorare il
"cash flow".
Per il secondo semestre si prevede un buon andamento, si prevede
una chiusura dell'anno a circa 145-150.000 tonnellate di prodotto,
quindi con un incremento superiore al 10 percento rispetto all'anno
scorso.
L'azienda ha anche detto che stanno andando avanti gli
investimenti, che per quest'anno saranno di 17 miliardi, e
riguardano gli impianti di laminazione, il sistema informativo, il
decapaggio e altri interventi.
Per quanto riguarda l'occupazione, sapete che nel settore delle
grandi imprese - e la Cogne è una grande impresa - agli
investimenti non sempre, anzi, quasi mai, consegue un incremento di
occupazione proprio perché gli investimenti vengono fatti per
migliorare la produttività e per ridurre anche attraverso
l'automazione gli organici.
Comunque la situazione occupazionale dello stabilimento al 31
agosto, quindi al mese scorso, è di 1029 addetti; i contratti a
termine sono circa un centinaio, una riduzione rispetto al periodo
precedente di circa 10 contratti, mentre alcuni contratti non
confermati hanno visto il passaggio a tempo indeterminato dei
lavoratori.
Per quanto riguarda la questione occupazionale, gli annunci che
erano stati fatti nel mese di luglio e che vengono richiamati
nell'interrogazione, l'azienda ha confermato un orientamento a
mantenere i propri addetti intorno al migliaio, quindi ben al di
sopra dell'impegno degli 800 che era previsto dall'intesa fra la
Regione e la CAS, e che questo sarà oggetto di un confronto che si
aprirà nei prossimi giorni con il sindacato, confronto da cui mi
auguro sia possibile creare un clima positivo fra le organizzazioni
sindacali e l'azienda. Quindi, per quanto riguarda gli organici e
gli assetti impiantistici, l'azienda conferma che non c'è la
fermata di alcun impianto; le eventuali riduzioni, semmai ci
saranno, saranno limitate e riguarderanno esclusivamente le
conseguenze degli investimenti e delle razionalizzazioni
produttive.
Quanto alla trattativa con Ugine, l'azienda ritiene che questa
debba essere trattata con il massimo di riservatezza, quindi solo a
conclusione avvenuta espliciterà i contenuti della stessa, ma non
ritiene opportuno oggi fornire delle indicazioni di carattere
pubblico, stante la delicatezza della trattativa stessa.
Sono stato estremamente sintetico; mi pare che il quadro dello
stabilimento sia conseguente ad una situazione di mercato positiva,
senza dubbio ci sono delle questioni da risolvere ma questo è un
dato fisiologico che c'è in ogni azienda.
In ogni caso nella convocazione dalla IV Commissione che ci sarà
l'11 ottobre potremo tornare su queste questioni.
Président
La parole au Conseiller Comé.
Comé (Aut)
Purtroppo la "vicenda Cogne" torna in
quest'aula dopo pochissimi mesi e ci torna perché, rispetto alla
speranza di vedere una schiarita nell'azienda, ci siamo trovati di
fronte ad una situazione alquanto caotica e preoccupante.
Oggi abbiamo ricevuto la risposta da parte dell'Assessore che
evidenzia un andamento positivo; spero effettivamente che questo
avvenga e non si ripeta quello che è successo per l'azienda di
Pont-Saint-Martin, l' Akerlund, che, rispetto alle assicurazioni
dell'Assessore, nel giro di pochi mesi, abbiamo constatato una
tragica situazione per l'occupazione valdostana.
Dicevo caotica e preoccupante, perché da una parte la Cogne fa
sapere la sua intenzione di acquistare l'Ugine per diventare leader
in Europa, come ci ha detto l'Assessore e che l'azienda sta
conducendo le trattative nella massima riservatezza; allo stesso
tempo però la CAS annuncia una procedura di mobilità per 44 persone
e, come è stato sottolineato anche dall'Assessore, non sono stati
rinnovati dei contratti a tempo determinato per circa 10
persone.
Ci preoccupa anche la non volontà dell'azienda finora dimostrata
nell'incontrarsi con la Regione e con i sindacati, e spero
vivamente che nei prossimi giorni ci sia questo incontro in IV
Commissione. All'incontro sollecitato già in primavera dalla IV
Commissione l'Amministratore delegato Viglietti aveva risposto di
no; gli incontri richiesti invece da parte delle forze sindacali
nelle ultime settimane hanno sempre avuto delle risposte di rinvio
di settimana in settimana perché il quadro dell'azienda non era
ancora definitivo.
Lei oggi, Assessore, ci assicura che per quanto riguarda
l'occupazione il protocollo d'intesa parla di 800 addetti, quindi
la Cogne ha rispettato ampiamente il protocollo d'intesa. Mi pare
quasi di cogliere nella sua risposta la tesi che non ci dobbiamo
preoccupare, finché questo numero di 800 persone non sarà raggiunto
dall'azienda.
Ci pare anche preoccupante il fatto che l'Assessore non abbia la
possibilità di avere delle notizie in più rispetto a quelle che noi
cogliamo da alcuni amici che lavorano all'interno dello
stabilimento. Noi oggi, non abbiamo avuto delle risposte positive
rispetto a quelle che abbiamo già ricevuto nel mese di luglio; pur
non avendo incontri con il vertice della CAS, le voglio riportare
delle voci della base che purtroppo spesso diventano realtà, voglio
riportare alcune notizie che forse lei già conosce, ma che non ha
voluto dirci.
Abbiamo avuto notizia che la Cogne sta cercando all'estero, e
voci indicano la Croazia, delle aziende per acquistare dei
semilavorati; questa operazione porterebbe alla possibile chiusura
dell'acciaieria. In effetti, gran parte del personale specializzato
di questo reparto è stato trasferito poco tempo fa.
Vi è inoltre presso lo stabilimento una politica di piccoli
passi che porta allo smembramento dello stabilimento, cedendo a dei
privati alcuni reparti, vedasi in ultimo il reparto di manutenzione
cilindri. Fra l'altro dal 1° gennaio 2001 verranno scorporati
parecchi reparti, che saranno acquistati dalla Technology; questa
operazione dovrebbe interessare circa 100 persone, e il numero
comincia già a diventare abbastanza consistente.
Tutto questo è sotto gli occhi degli operai, che sono fortemente
preoccupati; sappiamo che è loro intenzione nei prossimi mesi
fermare lo stabilimento, quindi speriamo veramente che dalla
riunione che verrà fatta in IV Commissione emerga l'intenzione
dell'azienda sul suo futuro per dare garanzie agli operai, che oggi
ripeto sono veramente molto preoccupati.
