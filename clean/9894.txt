Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1015 del 14 febbraio 1990 - Resoconto
OGGETTO N. 1015/IX - SITUAZIONE DELLA LINEA FERROVIARIA AOSTA
PRE'-SAINT-DIDIER (Interpellanza).
PRESIDENTE:
Do lettura dell'interpellanza presentata dai
Consiglieri Riccarand e Mafrica, ed iscritta al punto 9 dell'ordine
del giorno.
INTERPELLANZA
RICORDATO che da ormai più di un anno la linea ferroviaria
Aosta-Pré-Saint-Didier funziona solo nel tratto Aosta-Morgex perché
non sono stati realizzati i lavori di sistemazione della galleria
di Montbardon;
RILEVATO che manca un progetto di rilancio di tale tratto
ferroviario e che anzi continuano ad affacciarsi ipotesi di
chiusura completa della linea;
i sottoscritti Consiglieri regionali
INTERPELLANO
la Giunta regionale per sapere:
1) se sono state recentemente assunte nuove decisioni (a livello
nazionale e/o regionale) sulla tratta ferroviaria
Aosta-Pré-Saint-Didier;
2) quando saranno realizzati i lavori di sistemazione della
galleria di Montbardon e verrà riaperta al traffico l'intera
linea.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Con questa interpellanza intendiamo
tornare su una questione che ormai si trascina da parecchio tempo e
che richiede un intervento più energico da parte
dell'Amministrazione regionale per evitare il rischio di una
soluzione estremamente negativa.
Si tratta della situazione della linea ferroviaria
Aosta-Pré-Saint-Didier, che può rappresentare un'alternativa di
trasporto molto importante rispetto alla strada statale e che ormai
da più di un anno funziona soltanto parzialmente fino a Morgex.
Poiché già si tratta di una linea a scarso traffico è chiaro che
viene ad essere ulteriormente penalizzata da questa situazione. Si
può dire, pertanto, che in quest'ultimo anno, invece di andare
verso il potenziamento di questa linea, siamo andati verso un suo
arretramento funzionale.
La Giunta regionale aveva assunto un impegno per intervenire
direttamente nell'attuazione dei lavori della galleria di
Montbardon, che impediscono al treno di arrivare fino a
Pré-Saint-Didier, ma non ci risulta che finora questi lavori siano
stati realizzati e pertanto il treno non può giungere sino a
Pré-Saint-Didier. Questo è il primo aspetto che solleviamo
nell'interpellanza, nel senso che vorremmo sapere perché non si
sono realizzati questi lavori e non c'è stato un atto conseguente
agli impegni assunti.
Il secondo aspetto riguarda il futuro di questa linea. Tutti
sappiamo che, anche in base alla recente legge finanziaria, l'Ente
Ferrovie dello Stato non potrà più contare su interventi dello
Stato per ripianare il suo deficit, per cui in un certo senso dovrà
fare delle economie ed ha già fornito precise indicazioni a tutti i
compartimenti perché taglino il più possibile sui rami secchi.
Sappiamo che una prima scadenza per l'assunzione di questi
provvedimenti di risanamento del bilancio, tramite il taglio delle
cosiddette reti a scarso traffico, era fissata per il mese di marzo
del 1990 e che la stessa sarà forse prorogata fino a giugno, però i
tempi stanno stringendosi sempre più.
La settimana scorsa, nell'ambito di un incontro con gli utenti
della ferrovia svoltosi a Torino, ho avuto modo di sentire che in
quella sede i dirigenti del Compartimento hanno confermato di
attendere un intervento significativo da parte delle autorità
locali (Amministrazione regionale in questo caso) per intervenire
sulle linee a scarso traffico, perché altrimenti non saranno in
grado di garantirne il futuro. Ci vuole quindi un intervento da
parte nostra, attraverso un convenzionamento, la costituzione di
una società mista o comunque attraverso una soluzione che veda
l'Amministrazione compartecipe in prima persona.
Si tratta anche di realizzare sulla linea alcuni degli
interventi già individuati, come ad esempio l'eliminazione dei
passaggi a livello, che servono a contenere l'organico e quindi a
ridurre i costi.
E' chiaro che questa linea, essendo tra quelle con il più basso
rapporto fra costi ed utenza, corre molti rischi nei confronti di
un drastico provvedimento di chiusura. Tale provvedimento sarebbe
inaccettabile per la Valle d'Aosta, perché quella linea, se
adeguatamente potenziata e valorizzata in un'ottica di linea veloce
per passeggeri, potrà e dovrà avere una funzione importante.
Noi quindi siamo molto preoccupati della situazione e lo sono
anche i sindacati dei ferrovieri, ed in particolare la
CGIL-Trasporti, che hanno nuovamente segnalato con preoccupazione
quanto sta accadendo e quanto è a loro conoscenza grazie anche agli
incontri ed alle informazioni in loro possesso.
Chiediamo di sapere che cosa intende fare la Giunta, sia
rispetto al ripristino integrale del funzionamento della linea, sia
rispetto alla sua futura gestione, che, senza un significativo
intervento regionale, è destinata alla chiusura in tempi
relativamente brevi.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
Condivido in pieno le preoccupazioni
manifestate dal Consigliere Riccarand e posso dire che qualche
giorno fa, di concerto con le organizzazioni sindacali, ho chiesto
un incontro con il Direttore compartimentale delle Ferrovie dello
Stato per il Piemonte e la Valle d'Aosta. Tale incontro sarebbe
dovuto avvenire in questi giorni, ma non si è ancora svolto perché
credo che il Direttore del compartimento sia impegnato a Roma in
incontri con i dirigenti superiori dell'ente ferroviario.
Innanzitutto vorrei solo ricordare che la Regione non ha mai
sostenuto la tesi di distinguere la tratta Aosta-Pré-Saint-Didier
da quella Chivasso-Aosta, ma ha sempre considerato in modo unitario
la tratta Chivasso-Aosta-Pré-Saint-Didier, proprio perché la linea
da Pont-Saint-Martin a Pré-Saint-Didier (80 km. circa) rappresenta
l'unica infrastruttura ferroviaria esistente nella nostra Regione,
che non ha altre alternative. Noi quindi ci siamo sempre rifiutati
di considerare la tratta Aosta-Pré-Saint-Didier alla stregua di un
qualsiasi altro ramo secco esistente in altre Regioni, in cui
esistono diverse alternative. Noi abbiamo sempre parlato di linea
Chivasso-Aosta-Pré-Saint-Didier.
In secondo luogo, abbiamo dichiarato ufficialmente la
disponibilità della Regione nel corso dei vari incontri avuti sia a
Torino, sia a Roma. Non solo, ma è opportuno ricordare che l'atto
ufficiale di ipotesi o di proposta di convenzione, che già nel
maggio del 1988 avevamo inviato al Compartimento di Torino, a
seguito della Conferenza regionale dei trasporti, è rimasto
tutt'oggi ancora senza risposta.
La disponibilità d'intervento della Regione è dimostrata dalla
volontà di realizzare il marciapiede per l'attestamento dei treni
anche nel lato Sud della Stazione di Aosta, che in prima battuta
non era stata approvata (poi è stata approvata) dalla Commissione
di Coordinamento. Nel frattempo, però, l'Ente Ferrovie dello Stato
ha modificato ulteriormente la sua posizione, per cui saremo
costretti a dover riprendere ancora una volta questo discorso.
In merito alle economie cui faceva riferimento il Consigliere
Riccarand, tengo a precisare che, rispetto alle ipotesi che ci sono
state presentate dalla Direzione compartimentale dell'Ente Ferrovie
dello Stato, la Regione aveva già ufficialmente dichiarato la
propria disponibilità ad affrontare congiuntamente il problema.
Una delle grosse questioni, già sottolineata dallo stesso
Consigliere interpellante, concerne le economie. Questo termine
deve essere inteso come sinonimo di "ristrutturazioni", che qui da
noi vogliono dire: riduzione di personale ed abolizione dei
passaggi a livello.
La Regione aveva già fatto intendere la sua disponibilità in
merito ed ha già assunto degli atti concreti, uno dei quali
concerne la progettazione, già affidata, e la volontà di attuare
tutta l'area di svincolo in zona Villeneuve, che da sola comporterà
una spesa di 3 o 4 miliardi di lire. Tale progettazione è in fase
esecutiva e sta subendo alcuni miglioramenti o adattamenti tecnici
anche in relazione al percorso autostradale. In ogni caso, si può
dire che l'abolizione dei quattro o cinque passaggi a livello nella
zona compresa tra Arvier e Villeneuve, con conseguenti notevoli
economie sulle tratta Aosta-Pré-Saint-Didier, comporterà da sola
una spesa a carico della Regione di circa 3 o 4 miliardi, già
dichiarata e presentata all'Ente Ferrovie dello Stato.
Qual è stato l'evolversi della situazione? Per l'attuazione
delle economie nel campo occupazionale si è svolta una trattativa
che ha visto direttamente impegnate, come protagoniste
privilegiate, le Ferrovie dello Stato e le organizzazioni sindacali
dei lavoratori.
Per quanto concerne le economie sui passaggi a livello, sono
stati effettuati dei sopralluoghi, che hanno visto tecnici delle FS
coinvolgere tutte le Amministrazioni comunali interessate da Aosta
fino a Pré-Saint-Didier ed individuare tutta una serie di ipotesi
di intervento che andavano dall'automazione dei sistemi di apertura
e di chiusura dei passaggi a livello sino alla abolizione degli
stessi passaggi. In questo quadro rientra l'operazione che ho
citata e dal costo non certo irrilevante.
Anche su altri tipi di intervento la Regione aveva dichiarato la
propria disponibilità di massima ad intervenire.
Qual è il problema? La Regione ha dichiarato in via di principio
che intende avere, da parte delle Ferrovie dello Stato,
l'espressione di una volontà politica tesa a mantenere in vita la
linea Aosta-Pré-Saint-Didier, perché senza una tale certezza
sarebbero vani tutti i nostri interventi.
Voglio dire, ad esempio, che nel caso della galleria di
Montbardon c'era solo una nostra contestazione sul
"quantum",
perché ad una valutazione delle Ferrovie dello
Stato corrispondeva il rifacimento totale della linea, con una
spesa intorno ai 1800 milioni, mentre una perizia fatta da un
tecnico della Regione (lo stesso che sta seguendo la realizzazione
della galleria Pila-Cogne) prospettava un intervento più limitato e
meno costoso.
Il primo punto, in ogni caso è il sapere se l'Ente Ferrovie
dello Stato ha la ferma volontà di mantenere in vita questa linea,
oppure se ci fa fare tutti questi interventi per poi decidere in
modo diverso.
Veniamo ora all'evoluzione storica della vicenda. Dopo le
pressanti sollecitazioni del Compartimento di Torino per la
definizione del quadro della situazione, tutto il problema si è
improvvisamente ammorbidito ed è quasi scomparso, tant'è che si
sono allontanate sia l'ipotesi di una chiusura immediata
dell'Aosta-Pré-Saint-Didier, sia quella di una sua collocazione
nell'elenco dei rami secchi. Con il nuovo responsabile del
dicastero, infatti, non si è più parlato di rami secchi o di
ipotesi di tagli improvvisi.
In questo settore, come potete leggere quotidianamente sui
giornali, le evoluzioni ed i cambiamenti sono pressoché
giornalieri. Infatti la configurazione dell'Ente Ferrovie dello
Stato, il ruolo del ministero ed i suoi rapporti con il Comitato
per il Piano generale dei trasporti, l'Ente Ferrovie dello Stato ed
il suo Commissario sono oggetto di continue modificazioni.
Per terminare, posso dire che in questa situazione molto fluida,
che è andata dalle minacce di immediata chiusura all'assenza di
tale ipotesi ed all'arrivo di proposte successivamente modificate,
ho richiesto un incontro con la direzione compartimentale dell'Ente
Ferrovie.
Se i Consiglieri interpellanti e la Commissione competente sono
d'accordo, mi posso impegnare, insieme alle organizzazioni
sindacali, a rappresentare in quell'incontro la volontà politica
della Regione, più volte espressa dal Consiglio regionale, ad
operare in due direzioni:
- mantenimento della linea e la sua considerazione all'interno
di un fatto ferroviario unitario in Valle d'Aosta e quindi il non
distacco della linea Aosta-Pré-Saint-Didier dalla linea
Chivasso-Aosta;
- disponibilità della Regione ad operare in sintonia con l'Ente
Ferrovie dello Stato per perseguire le economie già citate e
garantire il futuro di questa tratta che noi vorremmo fare uscire
dalla situazione di continua incertezza in cui versa da anni.
Per terminare posso dire che, se i Consiglieri interpellanti
sono d'accordo? mi impegno a riferire immediatamente dopo
l'incontro, che avrò insieme alle organizzazioni sindacali, con il
Direttore compartimentale delle Ferrovie dello Stato di Torino,
l'esito di tale incontro e ad approfondire eventuali interventi
successivi.
Aggiungo ancora che siamo in stretto collegamento con i
Parlamentari Valdostani, perché proprio in questi giorni è in
discussione al Senato il Piano generale di ristrutturazione delle
Ferrovie dello Stato. In tale Piano non vi sono riferimenti
precisi, però i nostri Parlamentari hanno concordato un
comportamento di sostegno per l'attuale sistema ferroviario
valdostano e per il suo potenziamento, nonché per la prospettiva
della realizzazione del tunnel ferroviario del Gran San
Bernardo.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Più che delle risposte dell'Assessore, noi
non siamo soddisfatti del suo atteggiamento. Ciò vale a dire che
noi abbiamo l'impressione (ed è questo il significato che possiamo
attribuire alle parole dell'Assessore) che qui si sostenga: "La
Regione ha la coscienza tranquilla, ha dichiarato la sua
disponibilità, ha preso qualche iniziativa, ma l'interlocutore è
sfuggente. Abbiamo presentato una bozza di convenzione, abbiamo
dichiarato che potevamo intervenire per il marciapiede, abbiamo
sostenuto la disponibilità ad assumere provvedimenti concreti per
ridurre i passaggi a livello..., ma lì non si capisce bene che cosa
vogliano fare: un Governo dà delle risposte, ma il successivo ne dà
delle altre".
A noi sembra che questo tipo di atteggiamento non sia adeguato
al pericolo incombente di chiusura effettiva di questa tratta. Ci
sembra, cioè, che debba essere assunta una iniziativa molto più
forte e molto più chiara. Se l'Assessore avrà questi incontri,
riferisca al Consiglio ed alle Commissioni, porti anche al
Consiglio la bozza di convenzione che ha proposto, ma soprattutto
si assumano nei confronti del Governo un atteggiamento molto fermo
e delle idee molto chiare sulle proposte della Valle d'Aosta, che
devono essere concrete, nel senso che occorre avere un indirizzo
per il futuro della linea ed anche una disponibilità economica
immediata. Bisogna cioè cercare di stringere alle corde questo
interlocutore sfuggente, altrimenti si corre il pericolo che i
fatti portino inevitabilmente alla chiusura.
Chiediamo quindi all'Assessore di chiarire meglio la proposta e
di far pesare di più la volontà della Regione Valle d'Aosta,
proprio perché, dato il tipo di interlocutore, se non c'è una
iniziativa chiara e forte, i risultati rischiano di essere
deludenti e di ripercuotersi con gravi delusioni per i lavoratori
della ferrovia, ma soprattutto per le possibilità di movimento
della popolazione e dei turisti su una parte importante del
territorio valdostano.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Alle considerazioni del Consigliere
Mafrica ne vorrei aggiungere una ulteriore, inerente alla volontà
politica, nel senso che è sicuramente necessario verificare la
volontà politica delle Ferrovie dello Stato, però deve essere
chiarita anche la volontà politica della Regione. Noi, cioè, non
solo dobbiamo dire se vogliamo mantenere questa linea, perché non
serve a niente mantenerla così com'è, ma dobbiamo rilanciarla, nel
senso che su di essa dobbiamo avere un progetto, dobbiamo sapere
che cosa ne vogliamo fare, come la vogliamo utilizzare e come la
vogliamo integrare con gli altri mezzi di trasporto.
Credo che non possiamo più, come succede adesso, continuare a
lasciare agonizzare questa linea ferroviaria, mentre nel contempo,
come Regione, finanziamo il trasporto con i pullman lungo la linea
per Courmayeur. Non è possibile una cosa di questo genere, perché
chiaramente noi dobbiamo fare una scelta. Se vogliamo privilegiare
il trasporto ferroviario, dobbiamo evidentemente usare il trasporto
automobilistico e quello per mezzo di autobus come integrativo di
quello ferroviario, ma non come alternativo.
Questa è una scelta che compete a noi, nell'ambito del piano del
bacino di traffico o nell'ambito del piano dei trasporti, ma
comunque si tratta pur sempre di scelte ben precise da fare. Per
cui, oltre che essere un problema di volontà politica delle
Ferrovie dello Stato, siamo noi che dobbiamo esprimere in modo
chiaro la nostra volontà e le nostre scelte.
Io credo che la Regione Valle d'Aosta non solo debba dire che
questa linea non si tocca, ma debba anche dire che questa linea
deve essere rilanciata, perché rappresenta il modo di trasporto più
economico, meno inquinante e più sicuro per il futuro; però
dobbiamo studiare e avere un progetto nostro, che dobbiamo poi
confrontare con le Ferrovie dello Stato, per vedere fino a che
punto loro ci stanno, ma quand'anche non ci stessero, dovremmo
comunque portarlo avanti noi.
E' chiaro però che l'elaborazione di questo progetto richiede
delle scelte diverse da quelle che sono state fatte finora, per cui
io credo che vadano comunque fatti il ripristino della funzionalità
della linea fino a Pré-Saint-Didier ed i lavori nella galleria di
Montbardon, perché la volontà politica delle Ferrovie dello Stato
va evidentemente piegata anche rispetto alla volontà politica ben
precisa che possiamo esprimere noi come Regione.
