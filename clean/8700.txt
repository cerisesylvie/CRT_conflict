Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3201 del 11 novembre 1987 - Resoconto
OGGETTO N. 3201/VIII - RATIFICA DI DELIBERAZIONI ADOTTATE
DALLA GIUNTA REGIONALE IN VIA D'URGENZA.
Oggetto n. 7653 in data 4 settembre 1987:
Interventi per il risanamento della azienda della Ditta
Giovanetto Umberto s.r.l. - Approvazione dello schema di
convenzione - Conferimento di mandato alla Finaosta S.p.A.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Mi pare che la ratifica di questa
deliberazione sia già stata rinviata due volte, per fornirci
ulteriori chiarimenti in sede di Commissione; alcuni dubbi sono
stati dissipati, ma altri rimangono. Il mio intervento verterà,
perciò, su alcune questioni poco chiare, nelle quali noi
dissentiamo dalle valutazioni della Giunta.
Come avevo già ricordato nei precedenti Consigli, ribadisco che
una delle ragioni che hanno determinato il rinvio della
deliberazione all'esame delle Commissioni era costituita dal fatto
che si trattava del primo esempio di deliberazione (almeno fino ad
oggi, perché tra le deliberazioni oggi in ratifica ce n'è già una
seconda) nella quale si prevede la sottoscrizione di una
convenzione tra la Regione ed una persona privata piuttosto che tra
la Regione ed una società.
Trattandosi di una circostanza del tutto nuova e diversa, è
opportuno. secondo noi, procedere ad un serio approfondimento. Se
si fa una tale scelta, e oggi se ne aggiunge una seconda. può darsi
che ci sia una diversa impostazione nel modo di affrontare le
difficoltà industriali della Valle d'Aosta.
Nelle premesse la Giunta dice che è necessario ratificare la
deliberazione in quanto
"la Società Giovanetto Umberto s.r.l.,
corrente in Arnad, versa in gravi difficoltà finanziarie,
organizzative e strutturali accertate dalla FINAOSTA s.p.a,".
Bisognerebbe capire, innanzitutto, come la Giovanetto possa
trovarsi in tali difficoltà finanziarie, tenuto conto che la
stessa, specie rispetto ad altre ditte che operano nello stesso
settore, è stata guardata con particolare benevolenza, tanto
dall'attuale Giunta quanto dalla precedente. Non si può certo dire
che la società Giovanetto sia stata messa in difficoltà da
dimenticanze dell'Amministrazione regionale.
Questo è verificabile controllando i cinque mutui concessi dalla
FINAOSTA, che ammontano complessivamente ad un miliardo circa. Può
sembrare poco, ma è opportuno ricordarsi anche delle società che
operano nello stesso settore e alle quali si è guardato in un modo
del tutto diverso. Ad un certo punto noi abbiamo anche acquistato
un suo capannone che una perizia avrebbe valutato 350 milioni, e
che a noi sembrava sovrastimato, per assegnarlo ad un'altra
ditta.
La ditta Giovanetto ha potuto beneficiare di parecchi corsi di
formazione professionale del personale, ragion per cui, se tutti i
soldi sono stati davvero utilizzati per l'organizzazione di questi
corsi, i 30 dipendenti della ditta dovrebbero essere dei
superspecializzati.
Non si può dire, pertanto. che sotto l'aspetto finanziario tale
ditta sia stata trattata male dalla Giunta regionale. Ciò
nonostante ci troviamo di fronte ad una ditta che ha delle
difficoltà finanziarie.
Sempre nelle premesse della deliberazione, si fa riferimento
anche a delle difficoltà organizzative. Secondo me, queste
difficoltà discendono dal fatto che l'imprenditore non ha fatto
quanto avrebbe dovuto: può capitare, ma vorrei sapere
dall'Assessore se tali difficoltà siano imputabili o meno alle
difficoltà più generali del settore.
Mi pare che l'Assessore dovrebbe chiarirci un po' meglio le
responsabilità di chi ha gestito finora questa ditta, anche perché
lo stesso imprenditore viene "ripescato" anche per la nuova
operazione. Nel caso di un imprenditore che, dopo aver esaurito la
sua esperienza operativa, decida di mettersi da parte. capirei
l'intervento della Regione e non avrei nulla da eccepire sulla
nuova soluzione. Questo imprenditore, invece. lo ritroviamo di
nuovo, anche se, si dice, in seconda linea (ho molti dubbi in
proposito e dopo ne spiegherò la ragione) e lo si mette di nuovo in
condizione di tornare a gestire la stessa attività, sebbene con una
diversa ragione sociale.
Dubito molto che la sua presenza possa contribuire a dare
sbocchi positivi alla nuova gestione, quando in passato, pur
beneficiando di numerose condizioni favorevoli, ha dato solo esempi
di mediocre gestione. Se tali risultati mediocri sono stati
ottenuti in passato, per situazioni di mercato contingenti, mi si
deve spiegare perché, d'ora in poi, analoghe situazioni non
dovrebbero più verificarsi, visto che non viene mutato il tipo di
produzione, eventualità quest'ultima molto improbabile, stando
ovviamente a quello che si dice.
Vorrei sapere. inoltre, quali siano
"le sufficienti garanzie
circa il buon esito del piano di intervento",
alle quali si fa
riferimento nelle premesse della deliberazione, anche perché è un
argomento che potrebbe essere utile un domani, quando forse saremo
chiamati ad intervenire in analoghe situazioni sullo stesso
problema.
Nessuno mette in dubbio che si debbano salvaguardare i 30 posti
di lavoro, ma nutriamo molte perplessità che gli stessi possano
essere salvaguardati da questa soluzione. La Regione. al limite e
per assurdo, potrebbe acquistare tutto per cercare di gestire in
modo nuovo quell'attività, anche se l'assumersi mansioni
imprenditoriali e gestionali non rientra nei suoi compiti precipui
ed istituzionali. Essa, tuttavia, credo che debba pure domandarsi
se sia giusto continuare a dare soldi pubblici, attraverso mutui o
altre forme, a dei privati, la maggioranza dei quali, purtroppo, in
Valle d'Aosta ha dimostrato di non saperli utilizzare bene.
È la prima volta che il Presidente della Giunta regionale
sottoscrive una convenzione con un ragioniere, cioè con una persona
privata. Finora la Regione ha sempre sottoscritto convenzioni con
delle società. La circostanza, ovviamente, mi fa sorgere degli
interrogativi. Che caratteristiche ha questo signore? Non è stato
presentato, infatti, come rappresentante di una società che
esercita una ben definita attività industriale o commerciale, ma
come un signore con un proprio codice fiscale, punto e basta. Credo
che in Valle d'Aosta, piacerebbe a molte persone avere il
privilegio di sottoscrivere delle convenzioni di questo tipo che
affidano 2 miliardi e 200 milioni a tasso agevolato, solo a fronte
dell'assunzione di certi impegni. Si tratta certamente di una bella
convenzione, e riconosco che a me personalmente farebbe molto
comodo, perché mi permetterebbe di andare a trattare con altre
persone per chiedere una certa disponibilità di capitali per
avviare una determinata produzione.
Poiché mi sembra che si tratti di un precedente molto
pericoloso, mi piacerebbe sapere se siamo in presenza di una nuova
strategia adottata dalla Giunta regionale, anche perché oggi siamo
chiamati ad approvare una seconda convenzione di questo tipo.
Entriamo, ora, nel merito della presente deliberazione. La
Regione sottoscrive una convenzione con il rag. Giorgio Iorio
Peretto, che si impegna a costituire una società nella quale egli
avrebbe la maggioranza del capitale societario. Tenendo conto di
quanto prescritto dal Codice Civile sul funzionamento delle società
per azioni, vorrei sapere quali garanzie abbiamo che il 51% di
questa nuova società appartenga realmente al rag. Giorgio Iorio
Peretto. A me pare che, secondo la legge, egli non ci possa dare
delle garanzie di questo tipo, perché sappiamo benissimo che le
società per azioni sono costituite in modo tale da far dire,
formalmente, al signor Peretto che egli dispone del 51%, mentre la
realtà potrebbe essere ben diversa. Io mi sono fatto dare copia
della lettera della FINAOSTA, nella quale è detto che nel testo
della convenzione non si fa alcun cenno al socio di minoranza. Il
signor Giovanetto, che detiene il 49% del capitale societario. Da
qui discendono le ragioni delle critiche che ho mosso in
precedenza, nel senso che il proprietario della vecchia società lo
ritroviamo anche nella nuova, ma non si fa alcun cenno al
nominativo chiamato a ricoprire la carica di vice-presidente.
Riferendoci alle garanzie offerte sotto forma di ipoteche,
scopriamo poi che è il socio minoritario ad esporsi in modo più
evidente offrendo le garanzie di primo grado e le fidejussioni
illimitate, mentre il socio maggioritario limita le proprie
garanzie ad un miliardo, quando la logica avrebbe voluto che fosse
esattamente il contrario.
La somma di queste coincidenze non mi lascia molto tranquillo, e
mi sorgono spontanee le considerazioni appena esposte e quelle che
sto per esporre.
I 2,2 miliardi di mutuo dovrebbero servire "per l'acquisto delle
attività delle aziende di cui in premessa e per fornire i mezzi
finanziari necessari per l'operatività della nuova impresa" Mi sta
bene il riferimento all'acquisto delle aziende, ma vorrei capire
come si dovrebbe provvedere alla fornitura dei mezzi finanziari. Si
danno forse questi soldi al
sig.
Iorio, in parte per
liquidare le aziende del signor Giovanetto ed in parte per sanare i
debiti contratti in precedenza dal Giovanetto con la FINAOSTA e che
ammontano a circa 900 milioni? Ma allora non servirebbero più alla
nuova società, perché verrebbero utilizzati per sanare vecchi
debiti.
Se poi continuiamo a scorrere la lettera della FINAOSTA,
scopriamo che 920 milioni dovrebbero servire per l'acquisto di
macchinari, mentre la Regione dovrebbe spendere 1 miliardo per
l'acquisto del capannone. Di queste cifre, una, caso strano, si
avvicina molto al capitale sociale della ditta, che è pari a 900
milioni, mentre l'altra è abbastanza vicina alla cifra utile per
coprire i debiti della stessa società.
A me pare, quindi, che si tratti di un'operazione non molto
chiara, anche se intende perseguire l'obiettivo positivo di
garantire 30 posti di lavoro. Forse sarebbe stato preferibile
cercare un'altra soluzione con un diverso imprenditore, anche
perché, pur essendo relativamente importante, sembra che il rag.
Giorgio Iorio Peretto non si sia mai occupato di lavorazione del
marmo ma di tutt'altre cose. Magari sarebbe stato opportuno
orientarsi verso una ditta costituita con capitale pubblico e
affidata a dei tecnici o dei "managers", così si sarebbe potuto
sperimentare un nuovo tipo di gestione, coinvolgendo, magari, anche
i dipendenti riuniti in forma cooperativa.
Il modo in cui è impostata questa convenzione ci lascia un po'
sospettosi, perché abbiamo l'impressione che la Regione, pur
acquistando tutto, lasci sostanzialmente allo stesso imprenditore
la facoltà di gestire la propria attività, formalmente con una
diversa ragione sociale.
Dinanzi a questa mancanza di chiarezza, la nostra posizione
rimane molto critica e ci riserviamo di esprimerci per l'astensione
o per il voto contrario, dopo le risposte dell'Assessore. Il tipo
di produzione e la salvaguardia dei posti di lavoro ci possono
interessare, ma non ci sentiamo garantiti dalle soluzioni
gestionali proposte.
Se l'Assessore riuscirà a darci maggiori garanzie sul tipo di
gestione, potremo, eventualmente, prendere in considerazione una
nostra astensione; in caso contrario, il nostro voto sarebbe
negativo.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Non ripeterò tutte le considerazioni
già fatte dal Consigliere Millet e che in gran parte condivido, ma
dirò molto sinteticamente che questa convenzione, rispetto alle
altre presentate in Consiglio, ha due novità.
Una prima novità, senza dubbio positiva, è costituita dal fatto
che, a fronte dell'elargizione di un mutuo da parte della Regione,
ci sono delle idonee garanzie, elencate per la prima volta nel
testo della convenzione. Credo, quindi, che sotto questo punto di
vista, l'Amministrazione regionale sia sufficientemente
tutelata.
L'altra novità, che invece desta le nostre perplessità, è
determinata dal contraente con il quale si intende stipulare la
convenzione. Si tratta di una persona fisica, individuata nel rag.
Giorgio Iorio Peretto, agente immobiliare e, probabilmente, anche
consulente finanziario. Questa circostanza non è di per sé un
fattore pregiudizialmente negativo, tant'è che in passato, per
esempio, abbiamo avuto delle persone che, pur avendo esperienze
specifiche di settore, hanno dato invece una notevole dimostrazione
di incapacità. Credo, infatti, che imprenditori non si nasca, ma si
possa diventare, perché l'essenza dell'imprenditorialità non è la
competenza specifica in questo o in quel settore, bensì la capacità
manageriale di gestire un'azienda. Potrei dire, anzi, che oggi è
forse più importante l'aspetto finanziario e gestionale, che non
l'aspetto tecnico-produttivo.
Quello che mi rende perplesso, è il modo in cui questo
professionista, tutto ad un tratto, diventa imprenditore. Mi spiego
meglio. Se questo signore, con il suo patrimonio avesse comprato
l'azienda Giovanetto, tutta o in parte, e successivamente avesse
chiesto all'Amministrazione regionale l'assegnazione di un mutuo
per ristrutturare l'azienda o per effettuare degli investimenti, io
avrei potuto dire: "Giù il cappello, perché ci troviamo di fronte
ad un imprenditore puro che rischia di tasca propria e, quindi, ben
venga il sostegno dell'Amministrazione regionale!"
Io non ho partecipato ai lavori della Commissione competente in
materia, perché non ne faccio parte, ma, per quello che ho potuto
capire dalla lettura della convenzione, mi pare che questo
professionista, in definitiva, rischi ben poco di suo. La Regione,
infatti, compra il capannone della Giovanetto e glielo dà in
comodato. La Regione gli dà un mutuo di 2,2 miliardi che in parte
servono per l'acquisto di macchinari ed in parte, ma non ne sono
certo e comunque si tratta di un dubbio già espresso dal
Consigliere Millet, serviranno per elevare il capitale della
società entro un termine già previsto. Se poi andiamo a conteggiare
il valore delle garanzie, scopriamo che sono più elevate quelle
fornite dal socio di minoranza, il Giovanetto, che non quelle del
socio di maggioranza.
Ne consegue che, se tutto andrà bene, il signor Iorio si
ritroverà proprietario del 51% di un'azienda, senza aver rischiato
niente; se, invece, l'operazione dovesse andare a male, ci
troveremmo di fronte ad ulteriori forme di salvataggio della stessa
azienda, da parte della Regione. Mi pare, quindi, che siamo di
fronte ad una furbesca operazione di carattere finanziario che,
forse, rasenta un po' anche la speculazione, perché è fatta sulla
pelle del Giovanetto che, in questo caso, si trova in
difficoltà.
Non mi scandalizzo certamente di questa eventualità che,
purtroppo, nel mondo degli affari può capitare a chiunque. Non mi
trova consenziente, invece, il fatto che ciò possa avvenire con il
contributo determinante dell'ente pubblico, sia pure per
raggiungere il nobile fine di salvare l'occupazione, anche se
personalmente non sono convinto che questo fine debba, alla fin
fine, farci giustificare qualsiasi procedura.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Non credo di poter riuscire a convincere
il Consigliere Millet a votare a favore, ma non sarebbe una novità,
perché mi sembra che il Partito Comunista non abbia mai espresso
parere favorevole verso una proposta avanzata dalla Giunta
regionale. Anzi, no, forse una volta, in occasione della votazione
sulla ASSAR.
ROLLANDIN
(fuori microfono): Nel caso dell'OLIVETTI vi
siete astenuti!
LANIVI (A.D.P.):
Sull'accordo con i giapponesi eravate
diffidenti e su quello con l'OLIVETTI dicevate che non andava bene.
Ne deduco, quindi, che sia molto difficile convincere il Partito
Comunista, che assume la tipica e comoda posizione di chi non vuole
rischiare mai nulla. Sarebbe comodo anche per la Regione non
correre alcun rischio, non facendo assolutamente nulla, ma così non
si proporrebbe nulla alla comunità.
In questo caso, l'Amministrazione regionale si è trovata di
fronte a due possibilità alternative. Non è detto che, se nel tempo
diminuirà o verrà meno l'esigenza dell'intervento pubblico nel
settore imprenditoriale ed industriale - come il sottoscritto si
augura - la Regione non possa fare a meno di essere coinvolta in
operazioni di questo tipo, ma, finché ci sarà questa esigenza,
l'ente pubblico si troverà in condizioni di dover rischiare.
Questa operazione come tutte le altre che hanno interessato in
precedenza il settore industriale valdostano, presenta dei margini
di rischio che, però, sono sufficientemente ragionevoli.
Ovviamente, non ho nessuna possibilità di garantire la buona
riuscita dell'operazione, che per natura sua presenta dei margini
di rischio. Riteniamo, però, che sulla base delle relazioni e delle
valutazioni fatte, valga la pena di poter correre questi
rischi.
L'ipotesi alternativa, che è stata da noi scartata, sarebbe
stata quella di far fallire l'impresa. Abbiamo cercato di trovare
una soluzione che, salvaguardando e garantendo gli interessi della
Regione, dia prospettive di continuità, non solo al lavoro degli
occupati, ma anche alla redditività dell'impresa.
Ripeto che la Regione avrà rapporti con una società. L'attuale
interlocutore, il rag. Giorgio Iorio Peretto, lo sarà sino al 31
dicembre 1987. Dopo, la Regione manterrà rapporti finanziari con la
società che questo signore si impegna a costituire, entro il 31
dicembre 1987, con un capitale sociale versato di 900 milioni. In
questa nuova società non è prevista, inoltre, la partecipazione
azionaria della FINAOSTA, mentre la Regione sarà presente nel
consiglio di amministrazione con un suo rappresentante, così come
beneficerà della presidenza del collegio sindacale.
A fronte del mutuo di 2,2 miliardi, che dovrà coprire le
esigenze connesse al rilancio di questa azienda, abbiamo cercato di
ottenere ipoteche e garanzie fidejussorie su beni che sono stati
valutati da esperti, e lo stesso rag. Giorgio Iorio Peretto
concorre a prestare garanzie fidejussorie per una somma pari ad 1
miliardo di lire.
Questo è lo schema di tutta l'operazione che, peraltro, è
articolata in una struttura molto trasparente. Nei suoi confronti
vi può essere una presa di posizione iniziale, come quella
ipotizzata dal Consigliere Millet, che lascia supporre che
l'attuale imprenditore possa diventare, sotto banco, il futuro
azionista di maggioranza. Nella nostra convenzione, tuttavia, si
dice che nella costituenda società, la maggioranza delle azioni non
potrà essere di proprietà dell'imprenditore di cui parlavamo prima,
e cioè del signor Giovanetto, ma dovrà appartenere al signor
Giorgio Iorio Peretto. Non dobbiamo dimenticare, però, che ambedue
rischiano, perché è sempre possibile che questa operazione non
giunga a buon fine; ma essi rischiano i beni che danno in garanzia
e sui quali poniamo un'ipoteca.
Credo che, da questo punto di vista, l'atteggiamento
dell'Amministrazione regionale sarà estremamente rigoroso. Bisogna
riconoscere, tuttavia, che, tra gli interessi fondamentali della
Regione, non figura l'acquisizione dei beni o dei patrimoni
immobiliari oggetto di ipoteca, ma rientra, invece, il contributo
all'azienda per ben funzionare ed operare nel suo specifico settore
di attività.
Deve essere sottolineato che, in questo caso, l'Amministrazione
regionale interviene principalmente per tutelare e garantire le
possibilità occupazionali dell'azienda. Ci sembra che la soluzione
proposta sia l'alternativa più chiara e praticabile, nonostante gli
impliciti rischi di qualsivoglia vicenda imprenditoriale, come
abbiamo già detto anche in Commissione, di fronte all'ipotesi di
lasciar fallire l'azienda e far incamerare dalla FINAOSTA i beni
del Giovanetto. Noi abbiamo scartato quest'ultima ipotesi ed
abbiamo optato per una via che dà sufficienti garanzie
all'Amministrazione regionale, il cui intervento, torno a ripetere,
si limita ad elargire un finanziamento e cioè a prestare del denaro
a tasso agevolato. La proprietà diventa, comunque, patrimonio
aggiuntivo della Regione, il cui intervento finanziario non è da
considerarsi a fondo perduto, ma è da annoverarsi tra gli
interventi finanziari che prevedono il prestito di denaro a tasso
agevolato.
Voglio aggiornare le politiche seguite altrove in materia, per
ricordare che si moltiplicano sempre più le situazioni industriali,
nelle quali le altre Regioni intervengono a fondo perduto.
Pertanto, con la piena consapevolezza di non essere riusciti a
persuadere il Consigliere Millet a votare a favore della presente
deliberazione, noi presentiamo questa proposta, suffragata dagli
obiettivi che ho appena elencato, con la ragionevole speranza che
l'iniziativa possa ben funzionare.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Contrariamente, forse, alle attese
dell'Assessore Lanivi, ho apprezzato la sua illustrazione, anche se
mi rimangono alcuni dubbi che mi impongono d'astenermi dal votare a
favore di questa deliberazione.
Credo che, per ottenere una maggiore garanzia, si sarebbe potuta
attendere la costituzione di una ben definita struttura societaria,
prima di assumere degli impegni così precisi e di elargire così
cospicui finanziamenti pubblici.
Ha fatto bene, a mio parere, il Partito Comunista a sottolineare
che i rapporti tra un ente pubblico, in questo la Regione, ed i
privati cittadini, al di là delle intenzioni o della volontà
dell'Assessore, possono comunque far sorgere dubbi e sospetti,
corroborati dall'assoluta impossibilità di poter controllare la
validità delle fidejussioni.
Credo, pertanto, che la vicenda relativa alla Giovanetto, debba
essere interpretata come una sollecitazione alla Giunta ad
intessere, in occasione di future ed analoghe situazioni, rapporti
esclusivamente e direttamente con società, anche perché e norme del
Codice Civile consentono di effettuare degli interventi altrimenti
impossibili.
Riconfermo, come ho già detto, che mi asterrò dal votare questa
deliberazione.
PRESIDENTE:
Ha chiesto la parola, per dichiarazioni di
voto, il Consigliere Millet; ne ha facoltà.
MILLET (P.C.I.):
Anch'io concordo sul fatto che
l'Assessore non mi abbia convinto e ne spiego le ragioni.
(...INTERRUZIONE...)
Se l'Assessore ci avesse convinto sull'assenza di ogni altra
soluzione, ora noi ci potremmo astenere dal votare contro, come
invece faremo.
C'era qualche altra soluzione e, al limite, ci si sarebbe potuti
rivolgere ad un imprenditore locale, già operante nel settore, per
chiedergli di gestire la nuova società. Un'altra soluzione avrebbe
potuto vedere la Regione, insieme ai dipendenti della società,
coadiuvati da validi "managers" amministrativi e tecnici,
realizzare e gestire una nuova società di non so quale tipo.
Con un po' di fantasia, quindi, si sarebbero potute seguire e
sperimentare nuove strade per dare una soluzione diversa alle
fabbriche in crisi. L'Assessore non può certamente chiedere al
Partito Comunista di cambiare posizione, perché i Comunisti sono
all'opposizione e, pertanto, non possono fare le veci della
maggioranza. I ruoli sono ben definiti e ciascuno deve fare la sua
parte. Quando mi si dimostrerà con i fatti che un partito
all'opposizione può decidere, solo allora darei ragione
all'Assessore.
Auspichiamo, ovviamente, di poter operare attivamente alla
gestione del potere, assumendoci le nostre responsabilità di questo
o di altro genere. Noi non ci siamo collocati all'opposizione, dove
invece ci siamo trovati sulla base di accordi sottoscritti dalle
altre forze politiche, anche se il nostro partito potrebbe
collaborare ad un programma nel quale dovesse riconoscersi, anche
solo in parte. Ma questa collaborazione non è obbligatoria, anche
se noi la auspichiamo e lavoriamo al suo perseguimento. Sia ben
chiaro, quindi, che noi lavoriamo per andare a governare e non per
stare all'opposizione; tuttavia, finché saremo all'opposizione, noi
faremo...
(...INTERRUZIONE...)
Ma certo, e non abbiamo alcuna difficoltà! Non so se da questo
punto di vista incontriamo più difficoltà noi o qualcun altro.
(...INTERRUZIONE...)
Anche sotto questo aspetto, abbiamo fatto notevoli
esperienze!
Chi rischia? Io sono convinto che l'unica a rischiare sia la
Regione, perché ritengo che il rag. Giorgio Iorio Peretto sia così
abile da non rischiare nulla, altrimenti non si sarebbe avventurato
in questa operazione.
Il signor Giovanetto, invece, non ha nulla da rischiare, perché
tutti i suoi averi sono ormai ipotecati e deve provvedere a pagare
i debiti contratti con la FINAOSTA e questa è una buona occasione
che la Regione gli offre per tentare di ricuperare i suoi averi,
liberi da ipoteca. In questa operazione è solo la Regione che corre
seri rischi.
Mi auguro, anche per la maggioranza, che la soluzione
prospettata sia la più giusta, anche se noi nutriamo seri dubbi in
proposito. Non riteniamo opportuno, infatti, continuare a dare
fiducia ad un imprenditore che, pur avendo già ricevuto da parte
della Regione diverse forme di credito e di fiducia, non è mai
riuscito a "sfondare"; sarebbe preferibile che egli si dedicasse a
tutt'altre attività, ben diverse da quelle di carattere
imprenditoriale.
Il nostro voto, come già detto, sarà contrario, tuttavia,
trattandosi di persone, vorrei sapere se sia necessario o meno
ricorrere alla procedura della votazione per scrutinio segreto.
Attendo una risposta in merito, da parte della Presidenza del
Consiglio.
PRESIDENTE:
La Presidenza fa presente al Consigliere
Millet che la Giunta, nell'adottare il provvedimento, non ha
proceduto con una votazione segreta. Questo, ovviamente, non è
determinante.
La ragione, tuttavia, per la quale si ritiene che possa essere
sufficiente la votazione palese è che trattasi di una convenzione e
non di una valutazione su di una persona. In genere, infatti, si
ricorre alla votazione segreta quando si tratta di dare una
valutazione sulla persona, mentre, in questo caso, si valuta una
operazione commerciale ed è in questo senso che il Consiglio è
chiamato ad esprimersi.
Pertanto, come ha già fatto la Giunta, la Presidenza ritiene che
il Consiglio possa votare in modo palese.
Se nessuno chiede la parola, pongo in votazione la ratifica
della deliberazione n. 7653:
ESITO DELLA VOTAZIONE
Presenti: 28
Votanti: 24
Favorevoli: 18
Contrari: 6
Astenuti: 4 (Breuvé, Pascale, Sandri e Torrione)
Il Consiglio approva
Oggetto n. 7924 in data 18 settembre 1987:
Opere di inerbimento interessanti diverse piste forestali in
vari Comuni della Regione - Appalto a licitazione privata -
Approvazione ed impegno di spesa.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Vorrei esporre due brevi considerazioni,
anzi due dubbi, su questa deliberazione.
I costi vengono stabiliti in misura quasi identica per tutti gli
appalti: poiché mi è parso che gli inerbimenti delle piste, specie
di quelle situate nel Comune di Saint Christophe, presentino alcune
difficoltà per le diverse caratteristiche del terreno, vorrei
sapere se si è proceduto solo ad una valutazione di massima, oppure
se la valutazione ha tenuto conto anche dei tipi di inerbimento da
porre in essere nei vari interventi.
In secondo luogo, vorrei che mi fosse chiarito perché nelle
premesse della deliberazione l'intervento è diviso in lotti, mentre
alla fine della deliberazione si dice che gli stessi lotti possono
essere aggiudicati anche ad una o più ditte. Come mai si è seguita
questa procedura e perché si consente al Servizio selvicoltura di
assegnare o meno, con tanta discrezionalità, parti di lotti a
diverse ditte?
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Vorrei chiedere all'Assessore se
queste piste forestali siano di recente costruzione. A suo tempo,
infatti, eravamo stati assicurati, in quest'aula, che la
realizzazione di tali opere sarebbe stata suffragata da una
particolare attenzione anche ai successivi inerbimenti. Vorrei
sapere se queste promesse siano state rispettate o meno, anche
perché vedo che ora, per l'inerbimento, si ricorre, addirittura, a
delle ditte specializzate, venendo meno alle promesse fatte allora
di procedere in modo diverso dal passato.
Per carità, si facciano pure le opere di inerbimento, perché io
sono senz'altro d'accordo! Mi chiedo, tuttavia, perché, quando si
progetta un'opera, non si prevedano, tra le spese di completamento,
anche gli interventi indispensabili, come, appunto,
l'inerbimento.
Mi sembra, infatti, che il procedere all'inerbimento per singoli
lotti possa essere interpretato come un'operazione aggiuntiva
rispetto alle assicurazioni date a suo tempo dall'Assessore sulle
nuove caratteristiche costruttive delle piste forestali e,
soprattutto, sulle precauzioni da assumere per la loro
realizzazione. Grazie.
PRESIDENTE:
Ha chiesto la parola l'Assessore
all'Agricoltura, Foreste ed Ambiente Naturale Perrin; ne ha
facoltà.
PERRIN (U.V.):
Pour ce qui est des demandes faites par le
conseiller Sandri, les prix sont évidemment indicatifs et c'est
pour cela qu'a été prévu une somme identique pour les différents
lots. Comme il s'agit d'un appel d'offres, ce seront les
entreprises qui répondront aux différents appels et indiqueront un
prix plus ou moins élevé. Le fait que l'on ait prévu de pouvoir
adjuger un ou plusieurs lots s'explique par le fait que les prix
peuvent être différents, selon la typologie de la piste (hauteur,
difficulté, exposition au soleil etc.). Si l'on n'avait fait qu'un
seul lot, l'Administration régionale n'aurait dépensé plus.
Il est certain que chaque lot sera adjugé au meilleur offrant,
mais il peut également arriver qu'une entreprise soit le meilleur
offrant pour plusieurs lots.
Quant à la question de M. Torrione, j'ai dit que nous allions
vers une nouvelle typologie et non que le regazonnement était
obligatoirement inclus dans l'appel d'offres pour la construction.
Il s'agit d'un travail particulier et il se pourrait aussi que
l'entreprise qui gagne l'appel d'offres pour la construction n'ait
pas le matériel nécessaire pour procéder au re-gazonnement. Voilà
pourquoi ce dernier est fait à part.
PRESIDENTE:
Se nessuno chiede la parola, pongo in
votazione la ratifica della deliberazione n. 7924:
ESITO DELLA VOTAZIONE
Presenti: 26
Votanti: 25
Favorevoli: 25
Astenuti: 1 (Sandri)
Il Consiglio approva
Oggetto n. 8084 in data 25 settembre 1987:
Lavori di costruzione del 1° tronco - dalla Sez. 1 alla Sez. 12
- della pista forestale denominata "Capoluogo-Riasseux", in Comune
di Lillianes Appalto a licitazione privata Approvazione ed impegno
di spesa.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Si tratta di un argomento che avevo già
affrontato con l'Assessore Perrin, ma ritengo opportuno ribadirlo
ogni volta che se ne presenta l'occasione, anche perché lo stesso
Assessore ha ammesso che il famoso piano antincendio, prima FIO e
poi FRIO, che prevede la realizzazione sul territorio di piste
forestali o altre opere con finalità analoghe, ha evidenziato
alcuni inconvenienti. Faccio solo notare che nella prossima
delibera si parla di problemi incontrati nella realizzazione di una
pista in una zona franosa.
Una volta chiarito questo aspetto, non mi sembra molto opportuno
presentare in Consiglio delle deliberazioni che non spieghino con
sufficiente precisione l'effettiva importanza e le ragioni che
stanno alla base della loro attuazione e della loro effettiva
importanza, anche perché potrebbe sorgere il sospetto che non si
intenda cambiare metodo in materia di piste antincendio.
Nella prima sessione dei lavori del Consiglio del mese di
settembre, in sede di ratifica delle deliberazioni, avevo già fatto
presente l'importanza di chiarire ed illustrare, punto per punto,
anche le motivazioni, senza riferirsi solamente ad un progetto
complessivo, che, tra l'altro, risale addirittura al 1982. Da
allora, infatti, sono trascorsi ben 5 anni ed è cambiata la
sensibilità nell'approccio ai problemi del settore, è cambiata
anche l'esperienza che è stata maturata nella lotta contro gli
incendi e, pertanto, mi sembra opportuno che queste deliberazioni
siano corredate da indicazioni più precise.
Faccio anche notare che mi sembrano tutte stilate nello stesso
modo, come se fossero state fatte con uno stampino. Non è eccessivo
pretendere, ad esempio, che vengano spiegate le ragioni che hanno
giustificato la realizzazione della pista antincendio di Lillianes
e che sono, sicuramente, ben conosciute dall'Assessorato. Visto che
tali ragioni non figurano nella premessa della deliberazione,
chiedo all'Assessore perché si intenda attuare il piano antincendio
anche con la realizzazione di questa pista.
PRESIDENTE:
Ha chiesto la parola l'Assessore
all'Agricoltura, Foreste ed Ambiente Naturale, Perrin; ne ha
facoltà.
PERRIN (U.V.):
J'ai déjà illustré ce matin au conseiller
Pedrini les caractéristiques des pistes forestières: cette piste
s'identifie à celles-là.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Speravo che l'Assessore volesse almeno
impegnarsi, cambiare il modo di presentare analoghe
deliberazioni...
(...INTERRUZIONE dell'Assessore Perrin...)
SANDRI (N.S.):
Significa semplicemente scrivere una o due
frasi che illustrino le ragioni aggiornate della convenienza
dell'opera. Questo piano risale a 5 anni fa e, pertanto, si chiede
semplicemente di identificare alcuni fatti importanti.
Nella prossima ratifica, infatti, vedremo...
(...INTERRUZIONE dell'Assessore Perrin...)
SANDRI (N.S.):
No, no! Il piano è del 3 dicembre 1982.
Non credo che l'Assessorato incontri delle difficoltà nell'inserire
una piccola frase che giustifichi e chiarisca l'importanza della
realizzazione di un'opera inserita in tale piano.
PRESIDENTE:
Se nessuno chiede la parola, pongo in
votazione la ratifica della deliberazione n. 8084:
ESITO DELLA VOTAZIONE
Presenti: 27
Votanti: 24
Favorevoli: 24
Astenuti: 3 (Breuvé, Sandri e Torrione)
Oggetto n. 8092 in data 25 settembre 1987:
Esecuzione di lavori complementari per la costruzione del II°
tronco della pista forestale di "Thelly", in Comune di Fontainemore
- Aggiudicazione a trattativa privata all'Impresa Dherin Oreste
& C. s.n.c. di Verrès - Approvazione ed impegno di
spesa.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
È inutile continuare a ripetere cose
già dette. In questa deliberazione, tuttavia, non riesco a capire
due questioni.
Se le piste vengono realizzate sulla base di un progetto, non
possono essere considerati come lavori imprevisti quelli che sono
qui elencati e che fanno riferimento alle "particolari
caratteristiche franose" della zona. Credo, infatti, che il
progettista della pista abbia tenuto conto delle particolari
caratteristiche del terreno, altrimenti mi devo proprio chiedere
come sia possibile progettare una pista forestale del costo di 296
milioni quando la perizia suppletiva ci pone di fronte ad una
maggiore spesa di ben 349 milioni. Non capisco proprio come si
possano prevedere delle opere per 296 milioni, quando le opere
supplementari raggiungono la bella somma di 349 milioni.
Ho poi l'impressione che queste opere siano già state fatte,
perché il tono sibillino della deliberazione dice:
"...tali
opere complementari hanno prodotto una maggiore spesa..."
. Ciò
vuol dire che è già stata fatta...
(...INTERRUZIONE dell'Assessore Perrin...)
TORRIONE (P.S.I.):
Allora noi siamo chiamati a ratificare
questa deliberazione, quando i lavori sono già stati fatti.
L'Assessore sa bene che io non condivido la sua posizione sulle
piste forestali, che non considero sempre indispensabili. Gli ho
chiesto dei chiarimenti e, molto gentilmente, me li ha fatti avere,
per lettera, insieme ad un tabulato molto preciso. Ne approfitterò
per fare un'ulteriore riflessione in merito e poi mi farò promotore
di un'iniziativa consiliare, anche perché non credo che in Valle
d'Aosta ci sia bisogno di altre strade; spesso non le trovo
giustificate, anche se mi rendo conto che è necessario intervenire
per la salvaguardia dei boschi, anche se non sempre, come si sta
facendo nell'attuazione di questo piano. A mio avviso sarebbe stato
più opportuno sottoporre quel piano ad una certa revisione, anche
perché, come diceva molto giustamente il Consigliere Sandri, la
sensibilità di oggi, nei confronti della tutela dell'ambiente, è
molto diversa rispetto a quella di cinque anni fa.
Bisognerebbe, inoltre, realizzare queste opere con un criterio
diverso dall'attuale, che, secondo come ci viene presentato da
questa deliberazione, sembra essere piuttosto approssimativo.
So benissimo che ognuno di noi, oltreché rispondere al partito
di appartenenza, deve rispondere anche a se stesso ed alla propria
coscienza e, per tanto, nel dichiarare che non voterò questa
deliberazione, aspetto, comunque, le spiegazioni dell'Assessore.
Grazie.
PRESIDENTE:
Ha chiesto la parola l'Assessore
all'Agricoltura, Foreste ed Ambiente Naturale, Perrin; ne ha
facoltà.
PERRIN (U.V.):
Malheureusement, le projet prévoyait de
passer en amont, mais lorsqu'il a été procédé aux travaux de ce
deuxième tronçon, le terrain s'est révélé différent, ce qui nous a
incités à passer en aval, pour éviter un éventuel éboulement. Cela
a augmenté, bien sûr, les murs de soutènement en aval et en amont;
pour le passage du petit torrent il a fallu également construire un
pont.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Non so se ho ben capito, ma, dalle parole
dell'Assessore, sembrerebbe che la perizia geologica sia stata
effettuata solo sul primo tratto, e da essa si è dedotto che il
secondo tratto fosse geologicamente simile, se non uguale, al
primo...
(...INTERRUZIONE dell'Assessore Perrin...)
SANDRI (N.S.):
Io pensavo che la perizia geologica fosse
stata fatta per tutti i tratti, mentre è chiaro che la perizia
geologica non era stata fatta. Il piano FIO esige dei tempi di
realizzazione molto stretti, ma, santo Iddio, ora siamo costretti a
pagare 349 milioni. oltre i 296 milioni già previsti, solo perché
non si è provveduto a far eseguire una perizia geologica, che,
sicuramente, sarebbe costata molto meno! Io non so come si possa
giungere a questi risultati!
(...INTERRUZIONE dell'Assessore Perrin...)
SANDRI (N.S.):
Non è vero! Questo è un caso analogo a
quello della Verzignolette (sic!), dove ci si è imbattuti in una
frana, all'inizio del secondo tratto, solo perché ci si era trovati
bene nella realizzazione del primo e si sperava che sarebbe andata
altrettanto bene anche la realizzazione del secondo tratto.
Non è questo il modo di comportarsi quando si vuole attuare un
piano ed a questo facevo riferimento prima, quando dicevo che il
piano deve essere rivisto, anche solo dal punto di vista geologico.
Sarebbe interessante, sotto questo aspetto, che l'Assessore si
impegnasse a presentare all'esame del Consiglio una perizia
geologica di tutti i progetti che devono ancora essere ultimati e,
comunque, di tutti quelli nei quali si incontrano difficoltà di
avanzamento.
Mi spiace che manchi il Consigliere Baldassarre, altrimenti
avremmo potuto mettere un po' di più "alla berlina" la grande
differenza fra i 296 ed i 349 milioni. Se un errore del genere
dovesse essere fatto nella realizzazione dell'autostrada, invece di
spendere 1.000 miliardi, noi ci ritroveremmo a spenderne la
bellezza di 2.200 o 2.300.
Voglio dire, comunque, che la differenza non è certamente di
poco conto, tant'è che, se moltiplichiamo la differenza riscontrata
su questa pista per il numero delle piste forestali che abbiamo già
realizzato, scopriamo che il piano FIO è costato alla Valle d'Aosta
molto più di quanto non ci abbia consentito di ottenere in termini
di occupazione; e di ciò non è il caso di andar fieri.
Vorrei ancora chiedere all'Assessore come mai, sia in questa sia
in altre deliberazioni, per ragioni di urgenza, si tenda a ridare
l'appalto alla ditta che l'ha vinto. Io credo che, come nel caso in
questione, dove cioè l'importo totale dei lavori di completamento
supera di gran lunga l'importo del primo appalto. sarebbe
abbastanza interessante sentire anche il parere o l'opinione delle
ditte che hanno partecipato al primo appalto. Non è detto, infatti,
che un lavoro dell'importo complessivo di 600 milioni debba avere,
da un punto di vista imprenditoriale, lo stesso interesse di un
lavoro che ammonta solo a 300 milioni.
Sarebbero opportune, al riguardo, delle spiegazioni più
dettagliate, da parte dell'Assessore. anche se c'è da augurarsi
che, in futuro, a questi lavori suppletivi vengano interessati
anche coloro che hanno partecipato alla prima gara d'appalto, senza
vincerla, anche perché credo che potrebbero dire ancora qualcosa in
merito.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Invito l'Assessore a ricordare ai
progettisti di opere di una certa importanza che, già nella fase di
progettazione, devono preoccuparsi di non far passare, come in
questo caso, una strada attraverso una zona geologicamente
instabile o franosa. Mi sembra, del resto, che si tratti di una
condizione assolutamente essenziale ed irrinunciabile.
Non vorrei che l'Assessore Perrin avesse preso per buona una
risposta data dal Consigliere Chabod, quando era Assessore ai
Lavori Pubblici, sull'affidamento di lavori a certe imprese. Io
avevo osservato che l'importo di una perizia suppletiva era
superiore a quello della base d'asta dell'appalto principale ed
egli mi rispose: "Quell'impresa, ormai, era lì e così l'abbiamo
tenuta".
Nel nostro caso, invece, la situazione è completamente
capovolta. Se quest'opera fosse stata progettata con un pizzico di
buonsenso, non credo che si sarebbe dato corso ad un appalto di 300
milioni, se il suo costo si aggirava sui 600 milioni, e si sarebbe
dato modo all'Amministrazione di beneficiare di condizioni ben più
vantaggiose.
Al di là delle polemiche, che io continuerò a fare sulle piste
forestali, rinnovo l'invito all'Assessore a raccomandare agli
uffici di prestare maggior attenzione alla fase esecutiva delle
opere di loro competenza e, soprattutto, alla fase della
progettazione, perché non si deve assolutamente verificare un fatto
come quello evidenziato dalla presente deliberazione.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Ho chiesto la parola per motivare
l'astensione del nostro Gruppo su questo provvedimento.
Con ogni probabilità la scelta di spostare il tracciato risponde
alla necessità di provocare meno danni e, soprattutto, di evitare,
come è stato sottolineato, di attraversare una zona franosa ed in
condizioni di inevitabile dissesto.
La nostra astensione, tuttavia, è motivata dal fatto che nella
progettazione e nelle analisi preliminari si procede in un modo del
tutto inadeguato. A nostro avviso bisogna ormai decidersi ad
affrontare questi problemi per la complessità che essi comportano.
La scelta di un tracciato e, quindi, l'analisi di un terreno su cui
si deve realizzare l'opera, sono problemi seri e delicati. Il fatto
che, in questo caso, si sia proceduto in assenza di una relazione
geologica e con ogni probabilità, sulla scorta di un progetto, che,
probabilmente, ha valutato in modo del tutto insufficiente le
caratteristiche del territorio, non può non essere considerato in
termini del tutto negativi.
Questa è la ragione per la quale noi non voteremo questo
provvedimento.
PRESIDENTE:
Se nessuno chiede la parola, pongo in
votazione la ratifica della deliberazione n. 8092:
ESITO DELLA VOTAZIONE
Presenti: 28
Votanti: 19
Favorevoli:19
Astenuti: 9 (Baldassarre, Cout, Dolchi, Mafrica, Millet,
Pascale, Sandri, Tonino e Torrione)
Il Consiglio approva
Oggetto n. 8650 in data 9 ottobre 1987:
Concessione di un primo contributo di lire 30.000.000 al
Comitato manifestazioni turistico-sportive di sport invernali a
livello internazionale, nelle spese previste per l'organizzazione
dello slalom femminile, valido per la Coppa del Mondo FIS, in
programma a Courmayeur il 30.11.1987.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Mi rivolgo all'Assessore competente, anche
se la deliberazione è stata predisposta dal Presidente della
Giunta, per chiedergli sulla base di quale normativa regionale il
Comitato organizzatore ha previsto un contributo regionale di 110
milioni su di un preventivo che pareggia intorno ai 200
milioni.
Vorrei chiedere, inoltre, se la dicitura che c'è nelle premesse
della deliberazione e che recita testualmente:
"Rammenta che la
manifestazione sciistica di Courmayeur rappresenta oramai da
diversi anni il trampolino di lancio della Coppa del mondo della
specialità, richiamando nella nota località turistica valdostana
tutte le nazioni interessate a livello agonistico, oltre a numerosi
giornalisti sportivi, assicurando tra l'altro una notevole azione
promozionale turistico-sportiva per tutta la Regione e per
Courmayeur in particolare",
sia da interpretare, a suo parere,
come una dichiarazione di pubblico interesse per la
manifestazione.
Questa precisazione riveste una particolare importanza, perché,
avendo noi avuto notizia di alcune difficoltà su tale
organizzazione e precisamente sul tracciato della pista, vorrei
sapere se l'Amministrazione sia a conoscenza delle stesse
difficoltà e se, con la premessa citata, si vuole intendere che il
contributo regionale sia supportato da ragioni di pubblica
utilità.
PRESIDENTE:
Ha chiesto la parola l'Assessore al Turismo,
Urbanistica e Beni Culturali. Lanièce; ne ha facoltà.
LANIECE (D.C.):
Il Comitato organizzatore, del quale io
faccio parte come Assessore al Turismo. con funzioni di Presidente,
ha stabilito che l'organizzazione di questa manifestazione costa
200 milioni. Poiché le sponsorizzazioni ammontano a 90 milioni, la
differenza, pari a 110 milioni, viene messa dall'Assessorato. Tutte
le gare che vengono svolte in Valle d'Aosta, del resto, sono
patrocinate dall'Assessorato regionale al Turismo.
Siamo a conoscenza delle difficoltà esistenti, ma speriamo e ci
auguriamo di poterle superare, anche perché non si tratta di gravi
inconvenienti che richiedano, ad esempio, disboscamenti o altro,
quanto, piuttosto, di piccole "querelles" locali, come ne accadono
un po' dappertutto nei nostri paesi.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Credo di capire che, intanto, questa
delibera sia come una specie di "viatico" per l'organizzazione
della gara di sci; continuo, però, a non capire, da quanto mi dice
l'Assessore, perché non si sia fatta un'unica deliberazione per un
importo globale di 110 milioni.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Poiché siamo ormai alla fine dell'anno
finanziario, cominciamo a mettere a disposizione
dell'organizzazione della gara di discesa questi 30 milioni, che
non sono stati ancora spesi, ma che servono per fronteggiare le
prime e più urgenti necessità organizzative. Quello che accade per
noi si verifica anche per coloro che hanno sponsorizzato la gara,
che hanno già versato una prima "tranche" del loro contributo e
che, alla fine, verseranno il resto, dietro presentazione delle
eventuali pezze giustificative. Questa è anche una delle ragioni
che giustificano l'elargizione del contributo regionale a rate.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Risolta questa prima questione, rimane la
seconda, sulla quale vorrei fare alcune piccole osservazioni.
Mi sembra di capire che l'Assessore concordi con il sottoscritto
nel sostenere l'impossibilità di dichiarare che questo tipo di
manifestazioni sia di pubblica utilità o di pubblico interesse.
La "querelle" della quale si parla non è di tipo paesano, perché
riguarda una questione importante, inerente al comprensorio
sciistico che come l'Assessore ben sa presenta dei guasti
idro-geologici piuttosto importanti, tant'è vero che, anche con il
voto di Nuova Sinistra - incredibile, ma vero - è stato approvato
un programma di interventi su questa zona per più di 2 miliardi,
700 milioni dei quali sono già stanziati nel bilancio del 1987.
In questa zona, già così disastrata, sono stati realizzati dei
lavori per l'impianto di innevamento artificiale e, di comune
accordo alcuni proprietari hanno deciso di effettuare dei
rimboschimenti, che danno un interessante contributo al risanamento
del degrado della zona. Tuttavia, sono state esercitate delle
pressioni su queste persone, per invitarle ad abbattere tali
piante, spesso confondendo le competenze della società di gestione
degli impianti a fune e quelle di altri organi amministrativi.
Sarebbe estremamente grave se non si riuscisse a trovare una
soluzione per consentire l'effettuazione della gara di sci, che è
certamente di notevole importanza ma, d'altra parte, anche per
salvaguardare i giustificati interessi delle persone così
pesantemente segnate dal degrado idro-geologico, del quale non
possono, sicuramente, essere ritenute colpevoli.
Penso che l'Assessore ed il Presidente della Giunta attendano
con particolare attenzione al problema, anche per evitare uno
scontro piuttosto pesante sulle difficoltà che si creerebbero sulla
pista, in prossimità della zona d'arrivo.
A quanto mi risulta, il Consiglio comunale di Courmayeur non ha
posto all'ordine del giorno il tema della eventuale requisizione
dell'area interessata. Mi auguro che l'esecutivo regionale agisca
nello stesso modo.
PRESIDENTE:
Se nessuno chiede la parola, pongo in
votazione la ratifica della deliberazione n. 8650:
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Sandri)
Il Consiglio approva
Oggetto n 8793 in data 16 ottobre 1987:
Cantieri di lavoro istituiti in Comuni vari della Valle d'Aosta
- Ulteriore impegno di spesa straordinario
PRESIDENTE:
Se nessuno chiede la parola, pongo in
votazione la ratifica della deliberazione n. 8793:
ESITO DELLA VOTAZIONE
Presenti: 30
Votanti: 29
Favorevoli: 29
Astenuti: 1 (Sandri)
Il Consiglio approva
Oggetto n 8799 in data 16 ottobre 1987:
Lavori
di completamento dei locali adibiti a laboratori di chimica e
fisica dell'Istituto Tecnico per geometri in Comune di
Aosta
PRESIDENTE:
Se nessuno chiede la parola, pongo in
votazione là ratifica della deliberazione n. 8799:
ESITO DELLA VOTAZIONE
Presenti: 30
Votanti: 29
Favorevoli: 29
Astenuti: 1 (Sandri)
Il Consiglio approva
Oggetto n 8969 in data 16 ottobre 1987:
Contributo di lire 9.000.000 al Museo Tesoro della Cattedrale di
Aosta - Approvazione e liquidazione di spesa
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Approverò sicuramente questa
deliberazione, tuttavia, in considerazione dell'importanza di
questo particolare museo e del fatto che tutta la sua
organizzazione è, di fatto, pagata dalla Regione, chiedo se non sia
stata esperita, da parte della Regione, la possibilità di
acquisirne la gestione totale, magari attraverso una qualche
convenzione che consentirebbe a questo museo di essere inserito
nella normale organizzazione degli altri musei e delle case d'arte
regionali.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Il problema non è stato affrontato, anche
per la difficoltà della sua soluzione, dovuta al fatto che dal
museo si accede a vari ambienti di proprietà della Cattedrale, per
cui avremmo il nostro personale che si troverebbe nelle condizioni
di essere controllato, a sua volta, da altre persone, che,
comunque, dovrebbero beneficiare dell'accesso alla sacrestia ed
agli altri locali interni della chiesa. La gestione del museo è
stata impostata nel suo modo attuale proprio in considerazione
della difficoltà di una soluzione diversa.
PRESIDENTE:
Se nessuno chiede la parola, pongo in
votazione la ratifica della deliberazione n. 8969:
ESITO DELLA VOTAZIONE
Presenti. votanti e favorevoli: 29
Il Consiglio approva all'unanimità
Oggetto n 8978 in data 16 ottobre 1987:
Lavori
di rifacimento della centrale termica sita nell'edificio Tour
Fromage a servizio degli adiacenti edifici di proprietà regionale
in Comune di Aosta - Aggiudicazione mediante trattativa privata -
Approvazione ed impegno di spesa.
PRESIDENTE:
Se nessuno chiede la parola, pongo in
votazione la ratifica della deliberazione n. 8978:
ESITO DELLA VOTAZIONE
Presenti. votanti e favorevoli: 29
Il Consiglio approva all'unanimità
Oggetto n. 8725 in data 9 ottobre 1987:
Interventi per il risanamento dell'azienda della Ditta Bois
s.r.l. Approvazione dello schema di convenzione - Conferimento di
mandato alla Finaosta S.p.A..
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Come ho già detto prima, in occasione
della ratifica della deliberazione inerente alla ditta Giovanetto,
anche questa seconda deliberazione introduce una novità di rilievo,
nel senso che si vede la Regione sottoscrivere una convenzione con
una persona privata che assume l'impegno di costituire una società.
Se non sbagliò, la differenza tra questa convenzione e la
precedente consiste nel fatto che nella presente convenzione si
prevede che la società sia realizzata all'interno dello stesso
nucleo familiare, mentre nella precedente si prevedeva di
costituire una società tra amici.
Vorrei solo ricordare che la società Bois s.r.l., con la quale
era già stata stipulata una convenzione, in passato aveva sede a
Brissogne, in località Aeroporto, dove esisteva solo un
ristorante-bar. Poteva sembrare un'ironia, ma non essendoci altra
sede possibile, né in box e tanto meno in qualche tenda, la sede
della società non poteva che essere in quella specie di bar e,
pertanto, poteva dar l'impressione di un qualche cosa di
aleatorio.
Poiché tale società, allora, si era impegnata ad assumere tra
gli 8 ed i 15 dipendenti, vorrei sapere, tra le altre cose, se essa
abbia mantenuto o meno quell'impegno oppure se si sia dato corso ad
un'azione giudiziaria che può essere sfuggita alla nostra
attenzione.
Ho voluto ricordare questa circostanza solo per rilevare
l'opportunità di mantenere sempre comportamenti coerenti,
altrimenti può sorgere il sospetto che si nasconda qualcosa di
diverso.
Poiché nella convenzione che siamo chiamati a votare si fa solo
riferimento al mantenimento dei dipendenti precedenti, vorrei
sapere quanti siano.
Inoltre, poiché la ditta che verrà assorbita dalla nuova società
aveva contratto un mutuo, vorrei sapere se sia stato restituito o
meno, anche perché nelle premesse della presente convenzione si
accenna solo alla presenza di gravi difficoltà finanziarie, ma non
si fa alcun cenno a questioni organizzative o di altro tipo.
Chi sottoscrive la convenzione diventerà socio di maggioranza
nella nuova società, ma mi interesserebbe sapere anche se
l'eventuale socio di minoranza sia l'attuale titolare della società
che viene assorbita.
Dobbiamo aggiungere che nutriamo delle perplessità sul fatto che
con un capitale di 60 milioni si riesca a garantire una
tranquillità finanziaria per continuare l'attività della ditta.
Mi interesserebbe sapere, infine, che cosa significa quanto è
scritto nel punto 2.2.1. della convenzione e cioè che i 300 milioni
serviranno "per l'acquisto di macchine o attrezzature dalla ditta
BOIS s.r.l. o da terzi".
Noi, come abbiamo votato contro la convenzione stipulata con la
ditta Giovanetto, allo stesso modo voteremo contro questa, perché
non la riteniamo assolutamente adeguata. Crediamo che la Regione
debba aiutare gli imprenditori, ma non quando questi abbiano già
dato prova di insufficiente capacità. Non è detto, infatti, che
tutti debbano fare necessariamente gli imprenditori. Non riteniamo
opportuno, pertanto, che la Regione persista ad offrire alle stesse
persone una ulteriore possibilità.
Credo che sarebbe stato meglio rischiare su altre persone che
hanno maggiore esperienza in quello specifico settore
produttivo.
Pertanto, pur con una motivazione leggermente diversa rispetto a
quella espressa nei confronti della convenzione precedente, che ci
sembrava un po' più rischiosa, ribadiamo il nostro voto contrario
anche nei confronti di questa convenzione, perché non riteniamo che
indichi la giusta strada da seguire in futuro. Come ho già detto
prima, riteniamo preferibile seguire altre strade, come ad esempio
cercando altri imprenditori o favorendo la formazione di
"managers", grazie alla elargizione di borse di studio da mettere
in palio tra persone che dimostrino interesse o propensione verso
l'attività amministrativa e commerciale, in modo che un domani
possano dirigere con una certa competenza le nostre piccole e medie
aziende.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io ero assente al momento della
ratifica della deliberazione relativa alla stipula di una
convenzione con la ditta Giovanetto, ma ora ci troviamo in presenza
di una convenzione analoga, anche se l'entità della cifra da
corrispondere è nettamente inferiore.
Visto che ai due fratelli ora subentra il padre, noi siamo
preoccupati ed auspichiamo che non ci sia, eventualmente, anche un
nonno. Con i soldi della Regione abbiamo già sovvenzionato i
fratelli, tant'è che nel 1983, se ben ricordo, c'è stato un
intervento regionale in favore di questa società e vorrei sapere
dall'Assessore se il prestito d'allora sia già stato restituito o
meno. Ora la Regione interviene una seconda volta in soccorso del
padre dei due fratelli e noi non vorremmo pensare ad una
sovvenzione della Regione, attuata attraverso la FINAOSTA, in
favore dell'asse ereditario di questa famiglia.
Possono anche suscitare una certa ironia queste mie
considerazioni sul precedente salvataggio dei figli ed ora di
quello del padre, ma credo che ci si debba seriamente preoccupare,
perché, dopo, potrebbero anche venir fuori nonni, nipoti... e
sarebbe ben triste se la FINAOSTA, invece di soccorrere alcune
imprese, dovesse studiare le procedure per il salvataggio di alcune
famiglie. Non mi sembra corretto, pertanto, questo modo di agire da
parte della Regione.
Mi meraviglio che l'Assessore all'Industria, Commercio,
Artigianato e Trasporti, che è una persona molto seria, possa
sostenere ed avallare finanziamenti regionali di questo
genere...
TORRIONE
(fuori microfono): Lascia ridere un po' anche
lui!
BALDASSARRE (P.S.D.I.):
Ma se vuole ridere anche lui, ce
lo dica in anticipo, così noi cominciamo a ridere già in
Commissione.
Ho cercato di esporre le mie considerazioni con tranquillità e
serenità, ma sono seriamente preoccupato per questo genere di
interventi, perché credo che tutti siano capaci di fare gli
imprenditori a queste condizioni, avendo, cioè, alle spalle la
Regione pronta a sovvenzionare chiunque non sia capace di guidare
un'azienda di questo genere.
Non so quanti operai abbia questa azienda, ma se due
imprenditori sono falliti, dimostrando in due anni e mezzo di non
essere in grado di dirigerla, nonostante l'aiuto finanziario della
Regione, e se adesso interveniamo dando 300 milioni al padre,
dobbiamo solo augurarci che di qui a qualche anno la Regione non
sia ulteriormente sollecitata ad intervenire in un altro modo; se
così fosse, il tutto potrebbe apparire come una sovvenzione alla
famiglia Bancod.
Torno a ripetere di aver molta stima dell'Assessore, ma vorrei
sapere da lui come abbia potuto giustificare ed avallare questo
intervento così come quello di prima, relativo alla ditta
Giovanetto, che grida vendetta da tutte le parti. In una condizione
di sana amministrazione, quella situazione non dovrebbe neppure
venir sottoposta all'approvazione del Consiglio regionale.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Poiché prima sono stato eccessivamente
lungo, cercherò ora di essere molto breve.
Occorre precisare, innanzitutto, che la Regione non regala del
denaro a nessuno. Ci troviamo di fronte, invece, a mutui, e quindi
a prestiti che sono totalmente garantiti. Non stiamo affatto
cercando di salvare una famiglia, perché è vero, invece, che, se
l'operazione non funziona, questa famiglia perde tutti i suoi
averi.
Sentendo parlare di finanziamenti, qualcuno pensa che la Regione
dia del denaro a fondo perduto: ribadisco che si tratta di denaro
che deve essere restituito alla Regione e che, se non viene
restituito, consente alla Regione di entrare in proprietà degli
immobili dati in garanzia e che sono stimati per un valore che
supera ampiamente l'importo del denaro dato in prestito.
Non è il caso di scherzare su di un genitore che rischia tutto
il suo patrimonio immobiliare per fronteggiare una difficile
situazione imprenditoriale, che spero di aver illustrato con
sufficiente chiarezza.
Non credo, poi, che esistano delle scuole capaci di creare
validi imprenditori; esse, semmai, possono aiutare tali figure ad
emergere ma non possono certamente crearle dal nulla. Dalle scuole
possono uscire dei buoni tecnici esperti in contabilità ed in
materia fiscale, ma è difficile che escano anche dei buoni
imprenditori.
Considero giusto, tuttavia, il suggerimento di fare in modo, con
borse di studio o con l'offerta di posti in istituti e scuole
specializzate, che i potenziali imprenditori locali possano trarre
la più qualificata formazione possibile.
Nel caso in questione, ci troviamo di fronte ad un imprenditore
locale che ha dimostrato delle carenze, mentre un altro
imprenditore, che risulta essere il padre, affronta il rischio di
rilanciare l'azienda e, a garanzia dell'operazione, mette a
disposizione l'intero patrimonio familiare.
Avevo preparato degli appunti sui finanziamenti concessi
all'azienda, ma li ho dimenticati in ufficio e mi riprometto di
metterli a disposizione nel corso della giornata di domani.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Intervengo con una mia osservazione su
di una considerazione di carattere politico fatta dall'Assessore
Lanivi.
L'Assessore ha detto: "Noi non regaliamo soldi, ma facciamo dei
finanziamenti". Intendo precisare che, siccome noi concediamo dei
finanziamenti a tasso agevolato, questa agevolazione è denaro
risparmiato, altrimenti non si tratterebbe di finanziamento
agevolato.
Per quanto concerne le garanzie, è vero che molti imprenditori
offrono garanzie immobiliari di una certa consistenza; il valore di
un bene, tuttavia, non è equivalente al realizzo che la Regione
potrebbe trarre quando dovesse diventare proprietaria. Mi spiego
meglio: chi ha una fattoria che vale 1 miliardo. nel caso la venda
all'asta, non ricupererà mai 1 miliardo.
Diciamo, allora, che lo sforzo di riuscire a trovare
imprenditori adeguati è un problema politico di fondo, nel senso
che è vero che non diamo denaro a fondo perduto e che c'è anche
qualche garanzia; tuttavia, è altrettanto vero che un certo rischio
è presente anche in questo genere di operazioni.
PRESIDENTE:
Se nessuno chiede la parola, pongo in
votazione la ratifica della deliberazione n. 8725:
ESITO DELLA VOTAZIONE
Presenti: 28
Votanti: 24
Favorevoli: 17
Contrari: 7
Astenuti: 4 (Baldassarre, Breuvé, Pascale e Torrione)
Il Consiglio approva
