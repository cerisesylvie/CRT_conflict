Classificazione
TRASPORTI E VIABILITÀ
Trasporti



Oggetto del Consiglio n. 864 del 25 luglio 2019 - Resoconto
OGGETTO N. 864/XV - Interrogazioni: "Tempistica per la
consegna dei treni bimodali e loro utilizzo a seguito
dell'elettrificazione della tratta ferroviaria" e "Tempistica per
la consegna dei treni bimodali".
Rini (Presidente) -
Per la risposta alle due
interrogazioni, la parola all'assessore Bertschy.
Bertschy (AV)
- Visto che ci sono due iniziative, se
siete d'accordo risponderei ai motivi dei ritardi, che è un quesito
presente in entrambe le interrogazioni. Poi c'è una domanda
relativa alla nuova data di consegna, da parte del Movimento 5
Stelle, un'altra rispetto alle penali, da parte dei colleghi del
MOUV', e poi, infine, cosa fare dei treni bimodali. Intanto
inquadrerei la situazione, così da dare le informazioni e poi
rispondo alle domande.
Quali sono i motivi del ritardo nella consegna? La società
Stadler avrebbe dovuto consegnare il primo treno bimodale nel
maggio 2018 e completare la flotta dei cinque treni acquistati
dalla Regione con il mese di settembre 2018. L'iter per giungere
all'autorizzazione di messa in servizio, che si chiama AMIS, ha
richiesto delle tempistiche notevolmente superiori a quelle
ipotizzate dalla società in sede di offerta. Parte dei ritardi è
dovuta a modifiche normative nei procedimenti per il rilascio delle
AMIS, emanate a seguito dei gravi incidenti ferroviari avvenuti nel
territorio italiano nell'anno 2016. Rispetto a questo la Regione,
in data 9 maggio 2018, ha concesso una proroga dei tempi
contrattuali, con la quale è stato posticipato il termine per la
consegna per il primo treno al 31 dicembre 2018 e dei quattro treni
successivi al 16 novembre 2018. Il fornitore, con nota in data 27
settembre 2018, ha rappresentato la sussistenza di ulteriori
ritardi che ha giustificato con la mancata messa a disposizione da
parte del gestore dell'infrastruttura delle tracce per l'esecuzione
delle prove in linea e con la medesima nota ha chiesto una seconda
proroga dei tempi per la consegna dei treni. Tale richiesta è stata
poi rigettata il 26 ottobre 2018, non rientrando le motivazioni
addotte tra quelle ammissibili ai sensi dell'articolo 4, comma 6,
del contratto. Le prove in linea sono poi terminate relativamente
alla trazione singola con il mese di dicembre e con l'anno 2019
sono stati elaborati i risultati e predisposta tutta la
documentazione necessaria alla richiesta di autorizzazione di messa
in servizio, AMIS, da parte dell'Agenzia nazionale per la sicurezza
ferroviaria, prima ANSF, adesso ANSFISA.
L'ANSF ha rilasciato l'AMIS per il primo treno in data 7 giugno
2019 e per il secondo in data 13 giugno 2019. Per il terzo treno il
fornitore ha comunicato che, a seguito dell'entrata in vigore del
26 giugno 2019 del decreto n. 57 del 14 maggio 2019, che ha
introdotto una nuova disciplina per il rilascio delle AMIS, e della
successiva pubblicazione in data 28 giugno di nuove linee guida per
la gestione delle distanze di AMIS, attraverso il sito dell'Agenzia
europea per le ferrovie, ERA, si è reso necessario presentare una
nuova richiesta di AMIS per la quale si è a oggi in attesa di
riscontro. Per il quarto e il quinto treno hanno terminato le prove
della configurazione in doppia composizione, che è prevista
diversamente dalla configurazione singola, e secondo quanto
comunicato da Stadler uno di essi verrà predisposto per la
richiesta di AMIS, mentre l'altro sta completando l'effettuazione
di un ulteriore test per i parametri di manutenibilità.
A partire dal mese di luglio, in questa fase in cui i treni sono
a disposizione, si è aggiunta la trattativa con Trenitalia, la
quale a oggi è l'impresa individuata per utilizzare i treni, che ha
ulteriormente proposto alcune difficoltà legate a proprie procedure
standard, che la Regione però non riconosce, perché evidentemente
non rientrano nelle autorità di sicurezza che ha rilasciato
l'emissione in servizio dei tre treni. Quindi a oggi si sta
lavorando per mettere in condizione queste ulteriori richieste di
Trenitalia di essere effettuate, ma al di fuori del contratto di
servizio. C'è stata anche in questi giorni corrispondenza al
riguardo.
Questa è la situazione a oggi. Per dare una data di consegna -
ho sentito ancora ieri mattina, perché pensavamo l'iniziativa
sarebbe stata trattata nella giornata di ieri - il 7 e 8 agosto ci
sarà un sopralluogo di Trenitalia con i propri responsabili dei
lavoratori e la prenotazione delle tracce, che è stata spostata da
luglio ad agosto e viene spostata da agosto ai primi di settembre.
I primi di settembre - notizia di ieri mattina, però evidentemente
la riferisco per come viene riportata - i primi tre treni potranno
circolare sulla tratta valdostana, sempre che tutte le cose che ci
siamo detti trovino la loro soluzione. Dopo il 7 e 8 agosto
dovrebbe potersi effettuare la corsa prova, che doveva essere
effettuata al mese di giugno e poi realizzarsi l'utilizzo dei primi
tre treni.
La terza domanda dell'interrogazione del Movimento 5 Stelle, "
quando sarà effettuata l'elettrificazione della tratta ferroviaria,
quale sarà il destino e come avverrà l'utilizzo dei treni
bimodali". Sono mezzi che hanno doppia trazione, quindi una volta
elettrificata la linea potranno continuare a percorrerla viaggiando
in elettrica o potranno, se verranno fatti i lavori di
ridefinizione del carico assiale sulla tratta
Aosta-Pré-Saint-Didier, utilizzati anche su quella tratta fino a
quando non verrà elettrificata anche quella.
Per quanto riguarda invece le penali, che sono la domanda numero
due da parte di MOUV'. In relazione alle penali, il contratto
stipulato con Stadler prevede all'articolo 29 una serie di penali
connesse a possibili inadempimenti contrattuali. In particolare il
comma 3 disciplina le penali da applicare in caso di ritardo nella
consegna dei rotabili che ammontano: comma a) per i primi tre mesi
di ritardo allo 0,25 percento del valore dei rotabili non
consegnati per ogni quindicina e frazione di essa maturata; comma
b) per i mesi successivi allo 0,5 percento del valore dei rotabili
non consegnati per ogni quindicina e frazione di essa maturata. La
penale di cui al comma a) a oggi raggiunge un valore complessivo di
649.953 euro e la penale di cui al punto b) ammonta a 43.130 euro
per ogni treno, per ogni quindici giorni di ritardo successivi ai
tre mesi iniziali. Chiaramente, la definizione della
quantificazione definitiva sarà oggetto di completa valutazione,
una volta consegnati tutti i materiali rotabili.
Per inquadrare in termini di importo il valore delle cose di cui
stiamo parlando, l'acquisizione dei cinque treni ha un valore di 43
milioni di euro (43.130.241, iva esclusa). Il contratto di servizio
è di circa 86 milioni di euro per i cinque anni, sempre iva
esclusa. Sono contratti importanti, valori importanti, obiettivi
sui quali stanno lavorando Stadler, Trenitalia, la Regione, gli
uffici legali, chiaramente l'Assessorato e tutte le strutture. C'è
un costante presidio nella situazione, evidentemente con tutte le
variabili vanno verificate per situazioni innovative come questa.
Ricordiamo che sono i primi treni bimodali che circoleranno in
Italia. Ricordiamo anche, in passato non so se questo è stato detto
in modo così preciso, che i cinque treni non risolveranno il
problema della linea nell'immediato, perché la linea oggi è
presidiata e dà il servizio con nove treni. Per avere risoluzione
completa di tutti i disagi che oggi crea la rottura di carico ci
sarà la necessità, per quello che riguarda l'infrastruttura, che è
quello che abbiamo rinforzato in quest'ultimo anno, di andare
avanti nell'elettrificazione e sarebbe stato interessante già
essere in fase più avanzata rispetto a questo tipo di investimento.
Per quanto riguarda invece l'utilizzo del servizio con i treni
bimodali, ci sarà la necessità da parte di Trenitalia di fornire i
treni che mancano - questo è previsto a oggi nel contratto di
servizio - e la Regione ha in riserva una commessa per un'ulteriore
acquisizione di tre treni bimodali già finanziati, che andrà
valutata rispetto a tutto quello che stiamo cercando di fare, cioè
completare l'infrastrutturazione e gli investimenti attraverso
l'elettrificazione e la gestione e l'assegnazione del contratto.
Completo dicendo che la notizia ieri mattina è che i primi tre
treni bimodali faranno il loro lavoro in Valle d'Aosta a partire
dai primi di settembre. Spero di aver risposto a tutte le
domande.
Presidente -
La parola alla collega Russo.
Russo (M5S)
- Siamo davanti a una serie, dal mio punto di
vista, di
nonsense
niente male. Per ricostruire un pochino
bene la questione, sono andata anche a riprendermi i resoconti dei
vecchi consigli regionali in cui avevate parlato dei treni
bimodali. Effettivamente in questi resoconti - avevo seguito i
dibattiti, ma leggendomi bene bene i verbali si capisce come stiamo
ragionando in modo assolutamente scollegato - nel 2013, quando si è
iniziato a parlare di bimodali, in questo Consiglio quasi tutte le
forze di minoranza, nel momento in cui si stava valutando
l'opportunità di comprare i bimodali, dicevano: se compriamo i
bimodali sicuramente tutta la questione dell'elettrificazione sarà
interrotta, perché effettivamente sembra che siano due cose una in
contraddizione con l'altra. In realtà oggi siamo in una situazione
paradossale, per cui abbiamo acquistato i bimodali, per i quali
abbiamo speso 43 milioni di euro più tutti i costi del contratto, e
contemporaneamente stiamo investendo anche in una elettrificazione,
che evidentemente è una cosa che deve essere fatta, ma chiaramente
andiamo incontro proprio a una contraddizione in termini. Abbiamo
dei treni che abbiamo pagato tantissimo, per cui abbiamo chiesto un
progetto speciale perché avessero due tipi di modalità, sia quella
a trazione elettrica sia quella diesel. Li utilizzeremo in doppia
modalità probabilmente per un anno, un anno e mezzo, due, tre? Non
lo so...
Voce fuori microfono
... da cinque a sette?
Stiamo parlando di investimenti di milioni di euro, non stiamo
parlando di duecentomila euro! Poi invece a quel punto non potremo
più assolutamente utilizzare la parte diesel, perché chiaramente
non avrà più senso, e si utilizzerà solo quella elettrica.
Nel sito della Regione c'è una ricostruzione precisissima di
tutta la cronistoria del protocollo d'intesa con Trenitalia,
dell'appalto e di com'è andata. Si dice chiaramente che i treni
bimodali potranno continuare a percorrere la modalità elettrica, in
questo caso di potrà rimuovere il gruppo motore diesel, ubicato su
una cassa a sé stante, in modo da alleggerire il treno e ridurne i
consumi. Ma questo avrà certamente dei costi. Quindi è chiaro che
siamo davanti a una situazione per cui spendiamo una quantità di
milioni di euro infinita, perché è veramente infinita, però
utilizzeremo in quella modalità dei treni, che ancora non sono
arrivati e che abbiamo pagato tantissimo, solo per pochissimi
anni.
Vi chiedo solamente una cosa, Assessore. Stiamo parlando di una
modalità di trasporto importantissima per i cittadini valdostani,
ma anche in futuro per il trasporto. Chiedo davvero che questa
modalità venga controllata e monitorata con attenzione, perché ho
paura che anche l'elettrificazione ci porterà davanti a una serie
di investimenti economici che saranno sicuramente superiori a
quelli che abbiamo già preventivato. Controlliamo in modo preciso
tutto quello che avviene anche sull'elettrificazione, per favore,
perché questa è una cosa fondamentale per i cittadini valdostani e
per il nostro futuro del turismo.
Presidente -
La parola al collega Gerandin.
Gerandin (MOUV')
- Grazie, Assessore. Ci ha dato alcune
informazioni, anche perché noi eravamo pronti a partecipare
all'evento
ad hoc
annunciato già ad aprile di quest'anno, in
cui avremmo finalmente utilizzato questi treni. Sulle
contraddizioni e le scelte fatte a suo tempo, penso che ognuno qua
abbia già detto a suo tempo quali erano le proprie posizioni e non
posso che essere d'accordo con la collega Russo, anche perché noi
ci avviamo a utilizzare i primi tre treni, ne avremo poi altri due
e sono già finanziati ulteriori tre treni. Da altre parti i
bimodali sono già superati, ci sono già i treni a idrogeno, per cui
probabilmente siamo addirittura già quasi fuori mercato prima di
fare l'ordine. Detto questo, è chiaro che determinate scelte si
fanno, i contratti si firmano, le convenzioni si firmano, i
protocolli si firmano e speriamo almeno che vengano fatti
rispettare.
Da quello che ci ha detto, mi pare che ci sia l'intenzione da
parte dell'Amministrazione regionale di procedere almeno
all'applicazione delle penali previste. Se quelle che ha detto sono
riferire a ogni treno e qua parliamo già di cinque treni in questo
momento, sono cifre comunque importanti. Io direi che sarebbe
importante cominciare a non dargliele tutte queste risorse. Magari
teniamocele in attesa di contenzioso, perché una volta che avremo
pagato l'intero ammontare sarà, immagino, un po' più difficile
eventualmente recuperare le somme delle penali. Per cui magari un
accantonamento vediamo di farlo preventivo. Immagino che se la
Regione andrà in questo senso, applicando le penali previste, ci
saranno quantomeno dei ricorsi da parte dei fornitori delle ditte,
perché verrà accampata ogni sorta di giustificazione per non pagare
le penali.
Sul resto vedremo. Ci auguriamo tutti che questa
elettrificazione vada avanti e vada avanti al più presto. Come
tutte le cose in Valle, ci sono poi i ritardi e ognuno scarica
sugli altri: le omologazioni, i rapporti con Trenitalia o
quant'altro. Non è una situazione facile. Davvero ci terremmo che
quella del 1° settembre sia una data da rispettare, soprattutto da
monitorare per quello che riguarda l'Amministrazione regionale,
perché siamo già in palese ritardo e, torno a dire, stiamo fornendo
delle tecnologie che da altre parti sono già state superate.
