Classificazione
ENERGIA
Risparmio energetico e fonti alternative



Oggetto del Consiglio n. 1940 del 20 ottobre 2022 - Resoconto
OGGETTO N. 1940/XVI - Interpellanza: "Procedimenti
autorizzativi per la costruzione di impianti idroelettrici, eolici
e fotovoltaici".
Marguerettaz (Presidente) -
A questo punto ritorneremmo
sul punto all'ordine del giorno n. 44, collega Marquis, come lei
ben sa, ai sensi dell'articolo 100 del nostro Regolamento, qualora
l'interpellante non si trovi presenti in aula nel momento in cui
viene annunciata la loro interpellanza, questa si considera
ritirata. Ovviamente non siamo così fiscali ma chiederei quindi di
annunciare il punto 44 all'ordine del giorno. Ha chiesto la parola
il collega Marquis, ne ha facoltà.
Marquis (FI) -
La ringrazio per la disponibilità,
evidentemente ha ritenuto che il tema fosse di grande importanza
per i lavori dell'aula e allora provo a introdurlo. Ci riferiamo
alla questione energetica, in particolare al discorso della
produzione di energia rinnovabile. Ormai ne parlano tutti, c'è
l'esigenza, se non di arrivare all'indipendenza energetica, di
incrementare quanto meno la produzione e questo attraverso una
diversificazione della produzione. Anche il piano nazionale di
ripresa e resilienza ha messo a disposizione degli importanti fondi
per contribuire a raggiungere l'obiettivo di decarbonizzare
l'atmosfera e sono questi obiettivi ambiziosi che partono dalla
stessa Unione europea. Gli investimenti vengono valorizzati
nell'ambito dell'idroelettrico, del fotovoltaico, dell'eolico e poi
addirittura per la produzione da idrogeno e la sua sperimentazione
per cercare di andare nei prossimi anni in quella direzione e
seguire una via nuova.
Sui giornali però, a fronte di tutto questo parlare di aumenti
di produzione, viene sempre evidenziato che la situazione
dell'Italia è del tutto particolare, perché, a differenza di tutti
gli altri Stati, non riusciamo poi a mettere sul campo le
iniziative sostanzialmente, ci diamo dei programmi ambiziosi,
dopodiché non si arriva a procedere con le installazioni e a
metterle in opera. Questo perché è risaputo che ci vanno parecchi
anni per arrivare a capo di queste questioni, vuoi perché ci sono
degli approcci tradizionalmente ostili anche dall'esterno riguardo
a questa materia, però siamo arrivati a un punto che bisogna anche
capire qual è la priorità, se la priorità è non mutare lo
status
quo
territoriale ambientale o la priorità è quella di cercare
di produrre maggiore energia, non si può avere tutto, bisogna fare
delle scelte.
A questo riguardo quindi l'interpellanza è per capire se anche
la nostra Regione vive le stesse difficoltà delle altre, ha
l'ambizione di chiedere quante sono le attività di istruttoria in
corso rispettivamente per nuovi impianti di natura idroelettrica,
eolica e fotovoltaico; se si stima che questi procedimenti
d'autorizzazione che si hanno in pancia nella Pubblica
Amministrazione si possano concludere a breve, nell'anno in corso,
o quando, e se eventualmente, a fronte di questa situazione che
riteniamo d'emergenza energetica, sono state introdotte delle
innovazioni nella filiera delle autorizzazioni per cercare di
snellire i procedimenti per favorire l'installazione di nuovi
impianti o se, anche in questo contesto, siamo ancora in una
situazione di gestione ordinaria com'era negli anni precedenti.
Presidente -
Per la risposta, la parola all'assessore
Bertschy.
Bertschy
(AV-VdA Unie) -
Colgo l'occasione per
comunicare al consigliere Aggravi che gli stiamo inviando la
risposta scritta che scadeva oggi sullo stesso tema che riguarda le
procedure autorizzative rispetto agli impianti fotovoltaici,
idroelettrici ed eolici e ringrazio le strutture dell'Assessorato
per cercare sempre di rispondere nei tempi alle giuste
sollecitazioni che arrivano dal Consiglio.
Rispetto all'interpellanza che riprende anche un po'
l'interrogazione di ieri, in generale il tema dell'energia che ci
ha visto prima trattare il tema della pianificazione energetica e
l'importanza di tutto il lavoro che si dovrà fare nel prossimo
futuro, rispondo puntualmente alle domande, poi mi riservo un paio
di considerazioni finali.
Associo le prime due domande: "quante richieste di
autorizzazione per la costruzione di nuovi impianti sono in corso
d'istruttoria rispettivamente per l'idroelettrico, l'eolico e il
fotovoltaico e a quanto risale la presentazione di ciascuna
istanza" e "se si stima che i procedimenti autorizzativi si
concludano entro l'anno in corso". Alla data attuale è in corso un
unico procedimento relativo alla costruzione di un impianto
idroelettrico la cui istanza è stata presentata il 5 maggio 2022,
per consentire la predisposizione e le integrazioni progettuali
richieste in sede di conferenza di servizi il 23 maggio, su
richiesta dell'impresa proponente, è stato concesso un idoneo
periodo di sospensione.
Nella successiva riunione della conferenza dei servizi del 5
ottobre è stata espressa una valutazione tecnica positiva sul
progetto subordinando il rilascio dell'autorizzazione unica
all'ottenimento della delega ai sensi dell'articolo 48, comma 12,
legge n. 11/1998. Alla luce di quanto sopra, è presumibile che
detto procedimento si concluda entro l'anno in corso. Questo per
dire che oggi sono queste le richieste in atto e non sono attivi i
procedimenti per l'installazione di impianti eolici e fotovoltaici,
che non vuol dire che non si stiano realizzando ma vuol dire che
non hanno bisogno di questo tipo di autorizzazione. Per darle
qualche dato, dal 2009 la struttura competente ha gestito 154
procedimenti di autorizzazione unica comprensivi di varianti e di
variazione della titolarità per impianti FER con una durata media
degli stessi pari a 74 giorni. Analizzando l'ultimo semestre utile,
detta media scende a 53 giorni, però era anche un solo impianto,
quindi sono andati veloce. Quello che però credo sia rilevante da
segnalare è che sui 154 procedimenti complessivi, 14 solo sono
stati relativi al fotovoltaico, il che vuol dire che riferendosi
alle più di 2.700 pratiche delle quali abbiamo parlato ieri, tanti
impianti sono piccoli impianti che non hanno bisogno di questo tipo
di autorizzazione: 1 all'eolico, 9 alle biomasse e 130
all'idroelettrico.
"Quali attenzioni amministrative sono state introdotte o si
intendano introdurre rispetto all'ordinarietà verso quest'attività
in considerazione dell'emergenza che stiamo vivendo", direi che la
precedente domanda ci fa dire che il numero dei procedimenti in
corso e i tempi medi di evasione degli stessi... si può ritenere
che al momento la struttura competente, unitamente a tutti i
soggetti coinvolti a vario titolo nelle procedure, sia in grado di
far fronte in maniera tempestiva alle eventuali ulteriori richieste
di autorizzazione unica che dovessero pervenire. È bene anche
ricordare che in seguito all'entrata in vigore della legge 27
aprile 2022 n. 34, conversione in legge con modificazioni del
decreto-legge 1° marzo 2022 n. 17 recante: "Misure urgenti per il
contenimento dei costi dell'energia elettrica, del gas naturale per
lo sviluppo delle energie rinnovabili per il rilancio delle
politiche industriali", sono state introdotte delle semplificazioni
in merito ai titoli abilitativi medesimi per l'installazione di
impianti da fonte rinnovabile: a titolo d'esempio, l'installazione
di impianti fotovoltaici a tetto avviene in edilizia libera con
solo la comunicazione.
Nel caso nostro, a livello regionale, stiamo cercando, insieme
al procedimento che riguarda la
task force
mille esperti, di
semplificare l'attività di informatizzazione cercando di arrivare a
un'ulteriore semplificazione del procedimento, anche se in
quest'ultimo periodo stiamo lavorando anche sul piano nazionale
dove il GSE, insieme a tutti gli altri Assessori, ha proposto - e
speriamo che lo faccia quanto prima - un'attività di sportello
unico con un'unica piattaforma per tutti i procedimenti. Il tema
quindi non è tanto la velocità di risposta dei procedimenti ma la
possibilità di sensibilizzare e mettere a disposizione delle
politiche anche di incentivazione per cercare di produrre
quell'attività significativa di aumento delle FER facendo bene
attenzione che tutto questo si deve governare in una politica
d'investimento sul territorio che tenga conto di tutti i
fattori.
Qualche giorno fa abbiamo avuto modo di confrontarci con
l'assessore Sapinet e le sue strutture al riguardo della
pianificazione degli investimenti sulla produzione di impianti
fotovoltaici sul territorio, quindi dobbiamo essere bravi a far
crescere la produzione delle FER, quindi l'autoproduzione delle
nostre energie per diventare, se possibile, più autonomi in futuro
anche rispetto all'energia data dal sole, il fotovoltaico, ma allo
stesso tempo costruire un modello di pianificazione che sappia
salvaguardare le caratteristiche essenziali del nostro territorio e
soprattutto la capacità del nostro territorio di essere un
territorio sia autonomo sotto il profilo energetico ma anche
rispettoso di una delle sue attività di fondamentale importanza: la
coltivazione del territorio, salvare il territorio e il consumo
anche del territorio.
Noi, con tutti gli altri Assessori, stiamo proponendo proprio in
queste ore, in questi giorni, lo faranno i Presidenti di Regione,
documenti di discussione al nuovo speriamo prossimo Governo quanto
prima, tra questi ci sono anche tutta una serie di sollecitazioni
rispetto alle tematiche energetiche e alle pianificazioni che sarà
necessario completare per dare la possibilità a ogni Regione di
sviluppare le proprie politiche energetiche.
Presidente -
Per la replica, ha chiesto la parola il
consigliere collega Marquis, ne ha facoltà.
Marquis (FI) -
Grazie Assessore, la sua risposta è
ineccepibile perché ha interpretato alla lettera la domanda che è
stata fatta: quante autorizzazioni e devo riconoscere che sono
stato il primo a essere tratto in inganno, perché come qualsiasi
cittadino, quando parla di autorizzazione, intende dire
idroelettrico dal momento della richiesta di derivazione idrica, e
su questo lei mi risponderà: "io ho fatto il mio lavoro". Lo
riconosco, lei ha fatto il suo pezzettino, però la prossima volta
dovrò indirizzare la stessa interpellanza al collega Marzi, o chi
ci sarà su quello scranno, per arrivare a capo di questa questione,
perché il cittadino che fa le istanze fa il ragionamento da quando
presenta una pratica, invece qui facciamo la distinzione se c'è il
pezzo che ha fatto i Lavori pubblici, se c'è il pezzo che ha fatto
l'Ambiente, se c'è il pezzo che ha fatto le Attività produttive. Il
tutto porta a fare una sommatoria, in questo caso l'Assessorato
delle attività produttive - lo devo riconoscere - è l'ultimo che
entra in campo, è come il notaio che mette il bollo sulla pratica
ed effettivamente, dopo tutta questa lungaggine che viene ereditata
dagli altri, lì si cerca di arrivare il prima possibile per mettere
la gente ormai esausta nelle condizioni di poter iniziare a
intraprendere i lavori. Questo va riconosciuto, dovrò fare la
domanda diversamente, però questo mette in luce che c'è un
approccio che alla fine ognuno sa di far bene il suo mestiere ma
non sa come lo fanno gli altri e poi si rischia che non c'è nessuno
che ha la visione complessiva della materia, perché mi risulta che
in pancia ce ne siano tante di pratiche, soprattutto
nell'idroelettrico - e vedo il collega Marzi che annuisce - e
quindi per l'imprenditore quello che fa fede è la presentazione di
un'istanza, la pratica parte da quel giorno e arriva nel momento
poi che il buon assessore Bertschy mette il bollo e rende
cantierabile finalmente l'opera.
Il problema quindi esiste e credo che anche in Valle d'Aosta
esista come nelle altre realtà, perché credo che i numeri siano
molto elevati di pratiche che siano ferme per tutta una serie di
buone ragioni, però la mia domanda era se in questo momento si era
pensato di mettere in atto una sorta di condivisione programmatica
fra gli Assessorati per cercare di mettere assieme l'energia, dei
tavoli di concertazione per arrivare a velocizzare le procedure, ma
evidentemente, da quello che ho capito, la situazione non ha visto
delle evoluzioni rispetto alla gestione ordinaria.
