Classificazione
INFORMAZIONE
Radiotelecomunicazioni



Oggetto del Consiglio n. 3363 del 5 marzo 2008 - Resoconto
OGGETTO N. 3363/XII - Interpellanza: "Progetto di
informazione per la promozione della "banda larga"".
Interpellanza
Premesso che:
- l'Assessore al Bilancio, Finanze, Programmazione e
Partecipazioni regionali ha avviato un'imponente e capillare
attività di informazione a tutte le famiglie valdostane sulla
"Banda larga";
- le notizie contenute sono narrative di un futuro
migliore;
i sottoscritti Consiglieri regionali
Interpellano
il Presidente della Regione e l'Assessore delegato per
conoscere:
1) quanto ha speso la Regione da inizio legislatura ad oggi
per promuovere la "banda larga" con indicazione dei principali
centri di costo;
2) quanto è costata complessivamente l'attività divulgativa
di cui in premessa;
3) quali sono le funzioni di e-governement; e-learning,
e-entertainment, e-health attualmente attive presso
l'Amministrazione regionale e l'USL;
3) quali sono i presupposti e le motivazioni della citata
iniziativa di comunicazione.
F.to: Frassy - Lattanzi - Ottoz - Tibaldi
Président
- La parole au Conseiller Frassy.
Frassy (CdL)
- Direi che è sufficiente una breve
illustrazione, riservandoci poi una replica alla luce dei dati che
vorrà fornire l'Assessore Marguerettaz, che riteniamo essere
l'Assessore delegato a questa materia.
È notorio che sull'argomento dell'informatizzazione della banda
larga la Regione abbia investito molto in termini soprattutto
economico-finanziari.
Per quanto riguarda i risultati, li stiamo ancora tutti
aspettando.
Di conseguenza l'interpellanza vuol capire se quel rapporto "do
ut des" dà un saldo positivo rispetto alle aspettative, che poi si
concretizzano in forti stanziamenti di bilancio: non dimentichiamo
che l'elemento principe di questa programmazione sta nel piano
triennale, dove vengono spesi circa 20 milioni di euro per ogni
annualità.
Perciò vorremmo capire per questo tipo di progetto (sintetizzato
in banda larga) quali sono stati gli investimenti fatti da inizio
legislatura, ma con l'indicazione delle spese correnti piuttosto
che delle spese di investimento o di comunicazione, piuttosto che
delle convenzioni o altre sinergie con i partner tecnici. In
particolare, quanto è costata questa divulgazione martellante che
ha portato a invadere e le famiglie e le attività imprenditoriali
della nostra Regione di materiale cartaceo, che annunciava la banda
larga e anche una serie di conferenze che poi si sono tenute
recentemente?
A margine di questi dati di carattere generale vorremmo capire
che cosa oggi, arrivando a fine legislatura, funziona di questo
investimento, non solo finanziario, ma anche tecnologico. Voi fate
spesso bilanci di fine anno e ultimamente anche di fine
legislatura; penso quindi che sia il momento per fare il punto
della situazione di fine legislatura su concetti anglofoni, ma
ormai entrati nella parlata corrente come "e-government";
"e-learning", "e-entertainment", "e-health", e quant'altro sia
correlato all'informatizzazione delle risposte e delle domande.
Ultimo (ma non in ordine di importanza) è la ragione di questo
dilagare di comunicazione e di informazione, a fronte di una
situazione che non ci sembra particolarmente cambiata rispetto alle
aspettative. Non siamo ancora infatti nella fase di funzionamento
di quello che è stato progettato e finanziato, siamo ancora cioè in
una fase di costruzione di questo sistema - chiamiamolo banda
larga, chiamiamolo "WI-FI", chiamiamolo come vogliamo ma che non ci
sembra che sia stato ancora rodato nel concreto.
Perciò vorremmo capire quali sono i presupposti di questa
massiccia campagna di comunicazione che si è consumata nelle
settimane scorse.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Prima di rispondere puntualmente ai
quesiti indicati nell'interpellanza mi permetto di inquadrare
l'azione di informazione verso i cittadini relativa alla banda
larga, in modo compiuto rispetto agli impegni dell'attuale Governo
regionale.
In linea con gli indirizzi programmatici di questa legislatura
per lo sviluppo della società dell'informazione e
dell'"e-government" (di cui ricordo il Piano triennale per
l'innovazione 2007-2008, approvato dal Consiglio a luglio, che
rappresenta la programmazione a medio termine) si è data attuazione
ai tre macroambiti di intervento: l'inclusione, che comprende la
partecipazione ("e-democracy"), i servizi pubblici
("e-government"), i servizi di mercato, le pari opportunità,
l'informazione e la formazione, la comunicazione e il dialogo; il
secondo asse di innovazione alla ricerca riguarda lo sviluppo
socioeconomico, lo stimolo al mercato e le tecnologie come fattore
abilitante la crescita; il terzo riguarda la valorizzazione del
mercato interno, da attuarsi attraverso azioni sinergiche con le
forze produttrici impegnate nel settore IST.
Vorrei sottolineare che l'inclusione è non solo una priorità
indicata nel nuovo quadro strategico della Commissione europea per
l'informazione ai media, noto come "e-2010", ma è anche dovere per
chi ricopre un ruolo di governo, in quanto elemento di trasparenza
del proprio operato verso i cittadini.
Se l'argomento della riduzione dei costi della rappresentanza e
degli apparati amministrativi è particolarmente sentito
dall'opinione pubblica e costituisce elemento di attenzione nel
nostro Governo regionale, non meno importante infatti è la
promozione di iniziative in tema di trasparenza
dell'amministrazione e di etica pubblica.
Informare, quindi, la cittadinanza è un dovere. Fatta questa
doverosa premessa di inquadramento del tema, si possono affrontare
i quesiti posti.
Il primo quesito chiede quanto ha speso la Regione da inizio
legislatura ad oggi per promuovere la "banda larga", con
indicazione dei principali centri di costo, ricordo che le attività
effettuate nell'ambito del potenziamento della banda larga, grazie
al protocollo di intesa siglato dalla Regione Valle d'Aosta e dalla
società "Telecom Italia" l'11 gennaio 2007, sono state a totale
investimento di "Telecom Italia". La promozione del progetto banda
larga è stata attuata a seguito della volontà espressa dagli enti
locali della Valle d'Aosta, Consiglio regionale, Comune di Aosta,
Consorzio degli enti locali, l'USL, l'Università della Valle
d'Aosta e Camera di commercio, sottoscrittori del protocollo che è
stato siglato il 16 marzo 2005, di informare la cittadinanza
rispetto alle attività svolte, quindi c'è un'attività che è stata
fatta a livello di sistema.
Tale volontà è stata recepita nel Piano attuativo "PARTOUT",
approvato dalla Giunta con deliberazione n. 1681/2007.
La campagna di comunicazione relativa alla banda larga è stata
attuata attraverso la concezione, la realizzazione e la
distribuzione di un prodotto editoriale, il cui costo è riferito
alla pluralità dei soggetti dell'informazione (59.797 famiglie) con
un contratto di spedizione stipulato con le "Poste Italiane",
denominato Invia senza indirizzo, ed è stato di 0,51 euro a
famiglia...
(interruzione del Consigliere Frassy, fuori
microfono)
... nella seconda domanda, non si ricorda neanche le domande che
fa?
(nuova interruzione del Consigliere Frassy, fuori
microfono)
... abbia pazienza, non si agiti, lei non chiede nessuna
sospensione perché le do tutto nel dettaglio.
La composizione del costo è data da: ideazione e creazione del
contenuto della "brochure", € 3.268,8; produzione e stampa della
"brochure", € 6.882 IVA inclusa; produzione e stampa busta a sacco
e lettera di accompagnamento, € 9.694,32 IVA inclusa; servizio di
imbustamento, € 3.868,8 IVA inclusa; distribuzione e spedizione
destinatari, € 6.936 IVA inclusa.
Sulla base della ripartizione dei costi riportata al punto n. 1,
l'attività divulgativa è costata complessivamente € 30.649,92 IVA
inclusa.
Chiaramente questo tipo di discorso, nel prosieguo della
risposta, lo dovremo mettere insieme alle attività strutturali che
abbiamo fatto, perché stiamo cercando di fare da un lato
l'infrastrutturazione e dall'altro di creare quella cultura
digitale di cui tanto si parla.
Quali sono le funzioni che sono state citate? I servizi di
"e-government" attualmente attivi presso l'Amministrazione
regionale sono molteplici e sono costituiti principalmente da:
servizi di consultazione banche dati, consistenti nell'accesso a
basi dati telematiche messe a disposizione da organizzazioni terze,
fra queste citiamo "Parix"; servizi di accesso al Registro imprese;
servizi di consultazione dati catastali "Sister" e "Sigmater";
servizi di accesso banche dati Pubblico Registro automobilistico,
servizio di accesso all'Anagrafe azienda agricola...
Frassy
(fuori microfono)
- ... sono gratuiti?
Marguerettaz (UV)
- ... non lo so, le sto dicendo quelli
che sono a disposizione per "l'e-government"...
Frassy
(fuori microfono)
- ... se sono a pagamento
è diverso...
Marguerettaz (UV)
- ... allora lei mi farà un'altra
interrogazione per chiedermi se sono a pagamento...
Allora... servizi di cooperazione applicativa, consistenti
nell'interscambio informativo fra sistemi di enti diversi, che
mantengono la loro autonomia sui propri sistemi; fra questi citiamo
l'interscambio fra i sistemi di gestione USL e i sistemi di
monitoraggio dell'Assessorato della sanità; i sistemi di
interscambio Regione e Ragioneria dello Stato, per la
programmazione europea 2007-2013; il sistema mandato/reversale
informatica per la condivisione dei dati contabili fra Regione e
Tesoreria; il sistema Osservatorio appalti per la condivisione di
dati fra Regione, enti territoriali e autorità di vigilanza sui
contratti pubblici; il sistema comunicazione obbligatoria per
l'interscambio informativo tra centri per l'impiego, imprese ed
enti INPS e INAIL; servizi applicativi condivisi, consistenti (poi
le lascio la copia) in servizi applicativi comuni a più enti, con
accessi basati su specifiche profilature nel rispetto della
pertinenza e non eccedenza dell'accesso delle informazioni, fra
questi i più importanti sono: "Datawarehouse" socio-sanitario,
finalizzato alla condizione di informazioni e dati di fenomeno fra
azienda USL e Assessorato della sanità, salute e politiche sociali;
il sistema di gestione Mutui condivisi fra Servizio edilizia
residenziale e "Finaosta" per le pratiche relative; il sistema a
supporto dello sportello unico enti locali; il sistema informativo
istruzione per la condivisione di dati contabili e dei dati sugli
alunni fra scuola e Sovrintendenza competente; il sistema a
supporto dell'educazione continua in medicina, con l'acronimo ECM,
a supporto dell'USL, dell'Assessorato della sanità e degli ordini
professionali; il sistema per l'inserimento al lavoro dei disabili
condiviso fra SERT, Agenzia del lavoro e USL; il sistema
consultazioni elettorali condiviso fra Amministrazione regionale e
seggi comunali per la trasmissione dei dati elettorali; il sistema
informativo territoriale condiviso fra strutture della Regione,
ARPA e "Fondazione montagna sicura"; il sistema a supporto
dell'Anagrafe canina condiviso fra Regione, ASL, Corpo forestale,
Comuni e Canile regionale.
Per quanto riguarda "l'e-learning", è oggi disponibile la
piattaforma tecnologica, l'erogazione di corsi è funzionale ai
diversi percorsi formativi; a titolo di esempio si cita
l'iniziativa "Un computer in famiglia" che prevede anche un corso
di prima alfabetizzazione informatica per le famiglie.
Tra i servizi "e-health", i servizi più rilevanti riguardano la
condivisione telematica della cartella clinica dei pazienti fra
azienda ospedaliera e medici di medicina generale e pediatri di
libera scelta (115 sul territorio), e la disponibilità al cittadino
delle immagini di dati di refertazione sul "Web" (8.559 accessi nel
2007). I servizi di teleassistenza del paziente sono attualmente in
fase di progettazione congiunta fra DSI, Assessorato della sanità e
USL.
Nella quarta domanda, che lei giustamente dice ultima, ma non
ultima, al quesito non posso che ripetere ciò che abbiamo detto in
premessa, che è riassumibile in inclusione sociale, trasparenza
dell'operato di governo, veridicità dell'informazione. Ed è su
questo ultimo punto che mi permetto di sottolineare un parere
diverso dal suo, in quanto indicato nella premessa
dell'interrogazione che le notizie contenute sono "narrative di un
futuro migliore"; per onestà intellettiva ciò che è indicato
nell'opuscolo rappresenta la realtà e non, come vorrebbero gli
interroganti, una gentile nota di speranza.
Mi trovo quindi a dover nuovamente indicare le principali linee
di intervento attuate nei cinque anni di governo e lo faccio
partendo da ciò che due illustri esponenti del mondo delle
politiche della pubblica amministrazione centrale e locale e della
ricerca delle tecnologie delle telecomunicazioni hanno presentato
nel Convegno "Innovazione 2009", tenutosi mercoledì 27 febbraio a
Palazzo regionale, che ha visto la presenza di oltre 230
rappresentanti della società civile, imprenditoriale,
amministrativa (era pieno il salone ed era piena la saletta come ha
potuto vedere il collega Ottoz, che insieme ai colleghi Ferraris,
Comé e Vicquéry erano in sala). Parlo dell'ing. Frezza,
Responsabile dell'area infrastrutture nazionali condivise (CNIPA)
che nella sua trattazione sugli indirizzi nazionali in ambito di
reti pubbliche ha evidenziato il grado di attuazione dl contesto
della Regione Valle d'Aosta e ha detto esplicitamente che la Valle
d'Aosta è una Regione di eccellenza in questo dominio. È non è uno
che ha un rapporto con noi...
Frassy
(fuori microfono)
- ... non vi conosce
bene...
Marguerettaz (UV)
- ... no, ci conosce benissimo perché
tutti i programmi di cooperazione sono fatti tramite CNIPA! ...
Così come il Responsabile della FUB che ha trattato della
sperimentazione che viene fatta in Valle d'Aosta sulle tecnologie
trasmissive.
La prima linea di intervento, il sistema pubblico di
connettività, le infrastrutture di rete dell'interconnessione fra
gli enti della pubblica amministrazione locale quale elemento
fondamentale per l'erogazione dei servizi pubblici ai cittadini e
alle imprese: su questo la Regione ha acquisito, tramite gli
accordi quadro CNIPA, servizi di connettività e sicurezza per 283
accessi, che significa 283 sedi degli enti pubblici valdostani in
grado di condividere non solo fra loro, ma anche fra tutti i
Ministeri informazione e dati. La Regione entra a far parte del
sistema pubblico di connettività, quello che viene chiamato "SPC",
con le stesse modalità di un'amministrazione centrale. Dispone di
un'infrastruttura predisposta alla cooperazione applicativa con
tutte le pubbliche amministrazioni centrali e con le pubbliche
amministrazioni locali che hanno diritto a "SPC". Un esempio per
tutti è la regionalizzazione del Catasto, dove è evidente il
beneficio che i professionisti e i cittadini valdostani trarranno
nell'avere una Regione già inserita nel "SPC", dove tutti gli enti
locali, e nel caso specifico il Ministero dell'economia e delle
finanze, Agenzia del territorio nazionale, cooperano sulla stessa
rete. La Regione Valle d'Aosta è la prima Regione in Italia ad
avere connesso tutti i Comuni e tutte le Comunità montane,
estendendo una visione assolutamente innovativa anche all'USL,
l'Università e la Camera valdostana delle imprese e delle
professioni, oltre alle proprie sedi e a quelle del Consiglio
regionale. La Regione ha posto le basi per l'attuazione di
politiche strutturali di contenimento dei costi, oggi il dato più
significativo riguarda la pubblica amministrazione centrale: con
"SPC" la spesa per la connettività è passata da 130 milioni di euro
nel 2005 (anno di avvio del progetto) a 54 milioni degli attuali, e
noi stiamo andando su questa linea, liberando quindi risorse per i
servizi "VoIP" che nell'ultima finanziaria sono stati indicati come
la strada.
Lo sforzo economico per tale iniziativa è stato, negli ultimi
tre anni, di 7 milioni di euro: questo è per paragonare i 30mila
euro di informazione con le varie attività.
Seconda linea di intervento, le infrastrutture di rete per
l'accesso in banda larga ai cittadini e alle imprese: parliamo
delle iniziative volte a portare la banda larga a tutti i cittadini
della Valle, ricercare l'investimento privato, intervenire là dove
il privato non interviene, queste sono le due azioni. Il
protocollo, nel primo caso, è stato siglato fra Regione e "Telecom"
a gennaio 2007, per un piano di investimento privato, che porterà a
fine anno la banda larga al 96% della popolazione telefonica. I
numeri: dall'inizio 2007 la popolazione raggiunta da banda larga
era 76%, a fine 2007 il 90% rispetto all'86 pianificato in Valle
d'Aosta, a fine 2008 (stiamo parlando di quello che sarà) il 96%.
Quindi mi perdoni, Consigliere Frassy: dati e non parole! Se poi
lei dice che si può fare di meglio, è vero, ma non stiamo facendo
gli incantatori di serpenti!
Mi permetto di sottolineare che queste informazioni sono quelle
riportate nell'opuscolo inviato alle famiglie, quindi dati
precisi.
Il Progetto VDA "all broadband", inserito nel secondo accordo di
programma quadro APQ 2, siglato fra Regione, Ministero
dell'economia e CNIPA, finalizzato alla copertura del residuo 4%
della popolazione telefonica lasciato scoperto dall'accordo con la
"Telecom"...
I numeri: 100 km. di fibra ottica, 100 tratte radio di dorsali
punto punto, 600 metri di tratte radio, 140 nodi di reti siti di
radiotelecomunicazioni e infrastrutture, 100 enti interessati
(Comuni, Comunità montane, Protezione civile, "RAI Way", società
autostradali etc., 210 apparati di dorsale, 120 apparati di
distribuzione, sforzo economico 4,2 milioni di euro, termine del
progetto dicembre 2009.
Preciso che, per serietà verso la cittadinanza, nel comunicare
esclusivamente ciò che è stato fatto e non il divenire, questo
progetto non è stato citato nella "brochure" sulla banda larga,
quindi i numeri che vi ho dato adesso non sono inseriti nella
"brochure".
Terza linea di intervento, quindi 7 milioni, 4 milioni... terza
linea i servizi... avendo già indicato nel punto 3
dell'interpellanza quali sono oggi i servizi attivi, lo sforzo
economico è di 5 milioni di euro...
(nuova interruzione del Consigliere Frassy, fuori
microfono)
... per i servizi, quelli di cui le ho fatto lo scorrimento.
Quarta linea di intervento, innovazione alla ricerca per lo
sviluppo socio-economico: la Regione si è fatta parte attiva in
progetti innovativi sperimentali di collaborazione con enti di
ricerca industriale nazionali e internazionali, che hanno posto
come missione il progetto di trasformazione verso il mondo della
convergenza, dell'ubiquità e della piena mobilità. Visto l'impegno
economico per la realizzazione dei singoli programmi di sviluppo di
reti di telecomunicazioni evidenziati precedentemente - linea 1 e
linea 2 - è parso doveroso studiare una soluzione che ottimizzi
questi sforzi per costruire una rete integrata nei servizi e nelle
tecnologie, quello che viene definito "RIST", partendo da alcune
aree sperimentali. Il progetto RIST, avviato nel corso del 2007 in
collaborazione con la "Fondazione Bordoni", prevede la
predisposizione di una rete innovativa nella Valdigne, finalizzata
ad avere connessione a banda larga sempre e dovunque (in città e in
mobilità), ed integrarsi perfettamente con reti regionali (ad
esempio SPC), offrendo la possibilità di un'alternativa ai
collegamenti cablati, ad integrarsi con le tecnologie specifiche
per reti di protezione civile, condividendo le infrastrutture ed
arricchendo le potenzialità del servizio, a dimostrare la piena e
reale convergenza delle reti dei servizi, la sperimentazione per la
realizzazione della rete radio poco impattante, economica e
flessibile, in grado di garantire pieno accesso ai servizi
disponibili...
(nuova interruzione del Consigliere Frassy, fuori
microfono)
... non è "WI-MAX", quella è un'altra cosa ancora. Se i
risultati valutati sia tecnicamente che economicamente
confermeranno la validità dell'approccio tecnico, l'ipotesi è di
estendere il modello a tutta la regione.
Lo sforzo economico per tale progetto è di 100mila euro a carico
della Regione, 200mila euro a carico della "Fondazione
Bordoni".
Abbiamo la cultura dell'innovazione come impegno
dell'Amministrazione regionale per combattere il "digital divide"
culturale (ricordo: computer in famiglia, 5,2 milioni... ad oggi,
dopo due settimane di attivazione dello sportello, sono già
arrivate 1.455 richieste di contributo).
Quinta linea di intervento è la cooperazione e condivisione fra
le pubbliche amministrazioni, locali quale visione politica per una
crescita armonica di tutto il settore.
In conclusione, la spesa per l'informazione ai cittadini
rappresenta lo 0,14% rispetto agli impegni complessivi, assunti dal
Governo regionale e rivolti al tessuto socio-economico della
Regione, che solo negli ultimi tre anni è pari a 21,5 milioni di
euro.
Poi le lascio la risposta, so che il collega Bortot spazia dalla
banda larga agli ovicaprini, quindi lascerò tutto a sua
disposizione!
Presidente
- La parola al Consigliere Frassy.
Frassy (CdL)
- La mia replica sarà più lunga di quanto
non sia stata la mia illustrazione, lo merita la sua risposta.
Devo dire che questo argomento mi inquieta, perché è stato
riassunto dagli uffici della Presidenza, nell'inserire il punto
all'ordine del giorno, come "banda larga", e sarà una suggestione
infantile... ma quando sento parlare di banda, spesso mi immagino
quella musicale e l'evocazione è piacevole, oppure quella Bassotti,
e allora l'evocazione è meno piacevole... Nessuna delle due è una
banda che porta alcunché di concreto!
Vorrei cercare di mettere un po' d'ordine nell'alluvione di dati
che ci ha fornito, perché a sentire l'elencazione dei dati che ha
snocciolato penso che siamo già nel futuro: non solo abbiamo un
piede nel futuro, ma abbiamo innovato con il teletrasporto, andando
avanti di qualche secolo. Ahimè non è così!
Intanto i dati che lei ha fornito non corrispondono a quelli che
ha fatto impaginare nelle "brochure" di cui abbiamo parlato: fra
l'altro, non so se l'ha dimenticato o se rientra nell'elenco della
spesa anche il volumetto, perché non penso che il volumetto sia
assimilabile alle varie "brochure", perciò...
Marguerettaz
(fuori microfono)
- ... il piano
triennale...
Frassy (CdL)
- ... ho capito, ma il piano triennale che è
passato in Consiglio era una deliberazione... penso che questo
abbia un suo costo, lo ha dimenticato ma poco male, sicuramente
quello 0,14 sarà 0,14 virgola 1 periodico, non è sicuramente questo
il problema!
Ma nel prospettino: nei 74 Comuni arriva l'autostrada del
futuro... se andiamo a vedere i simboli e la tabella dei colori, ci
rendiamo conto che è tutto grigio a inizio 2007 e diventa tutto
verde a fine 2008; mi sembra che siamo appena nella primavera del
2008, perciò sta germogliando...
(interruzione dell'Assessore Marguerettaz, fuori
microfono)
... avete sbagliato la "brochure" perché i seguenti Comuni:
Allein, Antey-Saint-André, Arnad, Arvier, Avise, Ayas, Aymavilles,
Brusson, Challand-Saint-Victor, Chamois, Champdepraz, Champorcher,
Cogne, Doues, Emarèse, Etroubles, Fénis, Fontainemore, Gaby,
Gignod, Gressoney-La-Trinité e Saint-Jean, Introd, Issime, La
Magdeleine, La Thuile, Lillianes, Ollomont, Pontboset, Pontey,
Rhêmes-Notre-Dame e Saint-Georges, Roisan, Saint-Nicolas,
Saint-Oyen, Saint-Rhémy-en-Bosses, Torgnon, Valgrisenche,
Valsavarenche, Valtournanche e Verrayes, alla fine del 2007 non
avevano ancora la copertura.
È vero che poi Aosta e dintorni fa più del 50% della popolazione
e lei ha buon gioco a dire che la copertura forse è il 90%, ma
rispetto a questi dati la sua comunicazione non è coerente.
Prendiamo per buoni i suoi dati ma l'informazione che lei diceva di
fare, in omaggio al principio di veridicità, non funziona.
Se non fossimo cittadini, ma fossimo qui a celebrare un
qualsiasi evento, potremmo associarci a questa celebrazione con il
lungo elenco di attività apparentemente informatiche gestite dalla
pubblica amministrazione.
Le banche dati: Assessore, ma quante volte le paghiamo le cose
in questa Regione? Paghiamo prima l'infrastrutturazione, e poi
facciamo pagare ai cittadini, che hanno già pagato attraverso le
risorse pubbliche, gli accessi alle banche dati perché la maggior
parte delle banche dati che lei ha citato (il Pubblico Registro
automobilistico, il Catasto etc.) sono tutte banche a pagamento, di
conseguenza è curioso che investiamo, come nella vicenda comunicata
stamani dal Presidente Caveri, per fare una scuola di volo, e dove
gli altri fanno gli utili noi invece ci mettiamo i danari
pubblici!
Perciò quando lei riempie le pagine dei giornali locali e
scrive: aumentare la qualità dei servizi e promuovere l'inclusione,
cioè la partecipazione dei cittadini alla vita pubblica, scrive una
cosa precisa, ed è la possibilità dei cittadini di ottenere dei
dati, di ottenere dei documenti, di avviare delle pratiche
attraverso gli strumenti informatici e i computer. Da questo punto
di vista siamo ancora nella fase primordiale della sperimentazione,
non ci sono servizi significativi, tolti probabilmente quelli
avviati dall'USL per l'acquisizione delle immagini dei vari
diagnostici, o procedure che oggi il cittadino possa
effettuare.
Che poi lei voglia enfatizzare le 283 sedi di enti pubblici
valdostani, io mi vergognerei di dare un numero del genere, perché
che ci siano 74 Comuni lo sappiamo tutti, ma che ci siano 283 sedi
di enti pubblici in valle, lo apprendiamo dalla sua risposta e ce
ne preoccupiamo perché 283 sedi di enti pubblici sono un'enormità
rispetto a un cancro che è l'ente pubblico nella nostra
Regione...
(nuova interruzione dell'Assessore Marguerettaz, fuori
microfono)
... ho capito! Bisognerà fare qualcosa, perché è incredibile che
ci siano 283 sedi di enti pubblici!
Il fatto che siano in rete fra di loro è appena normale, non è
che dobbiamo giustificare un piano triennale che ogni triennio
stanzia 60 milioni di euro per far parlare il Comune di Aosta o il
Comune di Allein con l'Amministrazione regionale, mi sembra appena
normale! Il problema è che non riescono spesso a capirsi: parlano
ma non si capiscono, perché poi ci sono una serie di problemi
nell'interattività di questi servizi.
Parlando di servizio, parlerei delle carte servizi che sono le
grandi assenti di questa panoramica, ma ne avevamo già parlato con
una nostra iniziativa di qualche Consiglio fa e in questa patria
dell'informatizzazione, almeno quella parolaia e quella degli
stanziamenti a bilancio, ognuno di noi viaggia con un mare infinito
di carte: oltre a quelle delle banche c'è la "Carte Vallée", c'è la
carta per i trasporti, c'è la carta per il sistema bibliotecario,
c'è la carta per prendere l'autobus e tante altre carte.
Lei dice: "abbiamo fatto tutto...", io dico che avete fatto una
grande operazione di comunicazione, però io penso che lei abbia
fatto una bella vetrina; probabilmente ne ha bisogno, perché se
oggi i cittadini valdostani dovessero esprimere un giudizio sui
risultati del suo Assessorato, cosa si ricordano del suo
Assessorato? Il Casinò, un disastro! Avete bruciato due Consigli di
amministrazione, avete bruciato milioni di euro, dissipando
potenzialità e risorse ...
Per cos'altro dovrebbero ricordarla? Per le attività gestite da
"Finaosta"? Un altro disastro: la politica industriale di
"Finaosta", ben lo sa l'Assessore La Torre, è stata disastrosa, ma
questa non è una novità e non gliene facciamo particolare
colpa.
Perciò lei ha dovuto inventarsi una vetrina, e con questa
vetrina alluvionale lei ha inondato le famiglie con il bustone, ha
inondato gli imprenditori con la bustina, ha riempito il salone
delle manifestazioni, è andato in televisione, in una conferenza
stampa a latere del momento del convegno che si è tenuto qualche
giorno fa nel salone del piano terreno, ha riempito paginate di
giornali... ed ecco che traspare questo concetto di banda larga!
Lei ha straripato nella comunicazione regionale!
Devo dire, Assessore, che la credibilità, o per usare parole
sue, la veridicità di questa informazione non è stata presa sul
serio dal Presidente della Regione.
Il Presidente della Regione non l'ha presa sul serio e spiego
perché. Se andiamo a leggere il bilancio sintetico della XII
legislatura, non c'è un rigo su queste conquiste del terzo
millennio...
Caveri
(fuori microfono)
- ... non è vero!
Frassy (CdL)
- ... glielo dico io qual è il rigo? Il rigo
è una parolina scritta a pagina 21, dove si dice: "grazie
all'automatizzazione dei dati, dei servizi e dei processi, si sono
potute informatizzare tutte le procedure afferenti al lavoro". Mi
dispiace, ma questi sono obblighi derivanti da una legislazione
dello Stato, che hanno obbligato le Regioni che gestiscono le
procedure in materia di lavoro ad adeguarsi a protocolli
sperimentati dall'amministrazione statale.
Perciò noi le contestiamo, Assessore, di aver fatto per primo -
ma poi abbiamo visto che ha avuto imitatori perché il suo collega
La Torre, ma forse anche altri, si stanno attrezzando - delle
vetrine in dispregio di quelle leggi che forse non prevedono
momenti sanzionabili. Però voi state facendo della comunicazione
sulla vostra immagine non istituzionale, ma politica. Vi state
facendo la campagna elettorale utilizzando risorse pubbliche, di
conseguenza il giudizio è quello di grave censura!
Si dà atto che dalle ore 16,30 presiede il Vicepresidente
Tibaldi.
Presidente
- Prima di affrontare il punto successivo,
informo che sono state presentate le relazioni del collega
Stacchetti sulla proposta di regolamento n. 12, del collega Borre
sui disegni di legge n. 207 e n. 197 - nel frattempo invito
l'usciere a provvedere alla distribuzione delle relazioni -, del
collega Lavoyer sul disegno di legge n. 194 e dei colleghi
Venturella e Squarzino Secondina sulla proposta di legge n.
151.
Contestualmente sono stati presentati anche alcuni emendamenti:
sul disegno di legge n. 191, 7 emendamenti del gruppo "PD", 7 del
gruppo "CdL", 9 del gruppo "Arcobaleno"; sul disegno di legge n.
194, 4 emendamenti da parte dell'Assessore Cerise, 7 emendamenti
del gruppo "CdL", 7 emendamenti del gruppo "PD" e sul disegno di
legge n. 197, 8 emendamenti del gruppo "PD". Sulla proposta di
modifica del Regolamento interno del Consiglio ci sono 2
emendamenti da parte del gruppo "CdL" e 6 da parte del gruppo
"PD".
Si dà atto che dalle ore 16,37 riassume la presidenza il
Presidente Perron.
