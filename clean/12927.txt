Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3883 del 9 novembre 1992 - Resoconto
OGGETTO N. 3883/IX Procedure relative alla realizzazione
della funicolare Antey-Chamois.
(Interrogazione)
Presidente
Do lettura dell'interrogazione presentata
dal Consigliere Limonet:
Interrogazione Visto la mancanza di notizie relative alla
funicolare di Antey-Chamois, progetto per cui si era provveduto a
redarre lo studio di impatto ambientale già nei primi mesi
dell'anno;
il sottoscritto Consigliere regionale
Interroga
la Giunta regionale per conoscere:
1) a che punto sono le procedure relative alla realizzazione di
tale progetto;
2) se l'ubicazione della stazione di partenza da Antey è ancora
prevista sulla sinistra orografica del torrente, così come indicato
nel S.I.A., oppure se nel frattempo siano state indicate soluzioni
diverse dalle amministrazioni locali.
Presidente
Ha chiesto di parlare l'Assessore
all'Ambiente, Territorio e Trasporti Nicco, ne ha facoltà.
Nicco (Ass. tec.)
Il Consigliere Limonet è ottimista;
vorrei esserlo anch'io, lavorare un po' di fantasia e venire qui a
parlare già della realizzazione di questo progetto.
Purtroppo siamo ancora in fase di progettazione, non di
realizzazione di un progetto, sulla base delle decisioni che erano
state prese già dalla precedente Giunta, in data 2 giugno 1992,
quando era stata affidata la redazione del progetto di massima
dell'opera all'ing. Ravet, ed erano state tracciate le linee sulle
quali questo progetto doveva essere sviluppato.
Anzi, queste linee erano indicate in termini abbastanza chiari:
opportunità dell'opera, tipo del servizio di trasporto, percorso e
ubicazione delle stazioni, caratteristiche dei veicoli da
impiegare, proposte dell'organico del personale.
Su questa strada stiamo lavorando, in pieno accordo con le
amministrazioni comunali interessate. C'è stata una serie di
incontri fra l'assessore competente, le amministrazioni di Antey e
di Chamois, ed oggi questo progetto si sta sviluppando sulle
seguenti linee: il superamento del torrente Marmore e
l'arroccamento fino alla base del versante compreso fra il torrente
Suisse e il torrente Chamois, mediante la realizzazione di un
viadotto, che dovrà seguire il più possibile la conformazione del
territorio proprio per ridurre al minimo i problemi di impatto
ambientale; l'arroccamento del versante roccioso, con la
realizzazione di una galleria di lunghezza pari a 1050 metri con
pendenza del 60 percento; la realizzazione dell'ultimo tratto, di
lunghezza pari a 174 metri e pendenza del 20 percento, con una
galleria artificiale e con ripristino del suolo vegetativo.
Per quanto riguarda le stazioni di partenza e di arrivo. La
stazione di partenza, nella ipotesi attuale di progettazione, è
prevista sulla destra orografica, leggermente a valle dell'attuale
funivia, una stazione su due livelli: uno esterno per passeggeri e
uno seminterrato, per non interferire con la falda freatica, per
servizio merci e bestiame.
La stazione di monte è differenziata: una per merci e bestiame,
posizionata a circa 170 metri dall'arrivo ed interrata, una
posizione che è in linea con lo sviluppo del piano regolatore
comunale di Chamois, e l'altra, la stazione passeggeri, interrata
in prossimità del centro del paese, per facilitare i collegamenti
pedonali con servizi ed impianti sciistici.
L'impianto sarà costituito, sempre in questa ipotesi
progettuale, da due cabine passeggeri, con interscambio a metà
percorso, più una serie di carrelli appositamente predisposti per
il trasporto containerizzato delle merci e del bestiame.
Come è noto, c'è stato a Roma un incontro fra questo Assessore e
il responsabile della divisione 56 del ministero, che si occupa di
impianti a fune, per verificare un aspetto prioritario, e cioè la
possibilità effettiva di realizzare un'opera che fosse in grado di
trasportare nello stesso tempo sia i passeggeri sia le merci. In
Italia non ci sono ancora impianti di questa natura, quindi abbiamo
voluto sapere, prima di passare ad una successiva fase di
progettazione, se c'era la possibilità di andare in questa
direzione. Ci è stato assicurato che, pur essendo il primo impianto
in Italia, è possibile procedere ad una progettazione di questo
genere.
Per evitare gli inconvenienti che abbiamo purtroppo dovuto
riscontrare su altre opere importanti della nostra Regione,
intendiamo procedere in stretta collaborazione con il ministero in
tutta questa prima fase progettuale, ed avere formalmente un parere
positivo di fattibilità dell'impianto.
Il Consigliere Limonet nella sua interrogazione parla di uno
studio di impatto ambientale che sarebbe stato effettuato già nei
primi mesi dell'anno; probabilmente si riferisce allo studio di
fattibilità ambientale. Il SIA non esiste, cioè allo stato attuale
non c'è uno studio di impatto ambientale e non può esserci, perché
questo viene fatto su un progetto di massima, mentre prima è stato
fatto uno studio di fattibilità ambientale. Credo che ci si
riferisca a questo. Comunque, è solo per capire qual è l'oggetto
della discussione.
Mi sono letto attentamente questo studio di fattibilità
ambientale, in cui si parla in effetti di molte cose, a partire dai
siti di potenziale nidificazione del gheppio, ai settori di
maggiore vocazionalità per la lepre, eccetera ; è uno studio molto
interessante, che però per quanto riguarda l'indicazione delle
stazioni di partenza e di arrivo è piuttosto generico, perché si
limita a dire che non vi è alcun problema a localizzare la stazione
di partenza in prossimità della attuale stazione di partenza della
funivia. Non poteva essere in quella fase indicata una posizione
precisa, non era questo lo scopo dello studio di fattibilità; è
quello che invece dobbiamo fare oggi nel corso della
predisposizione dello studio del progetto di massima. Ho detto
prima quella che è l'indicazione che è emersa dai contatti fra
Amministrazione regionale e amministrazioni locali.
Voglio concludere con una considerazione. Il Consigliere Limonet
si lamenta della mancanza di informazioni su questo tema. C'è stato
il 28 settembre un sopralluogo a Campo Dolcino per vedere in quella
realtà, dove si sta costruendo un impianto di arroccamento assai
simile al nostro, quali fossero i problemi, lo stato di avanzamento
delle opere, ed è stato fatto in quella occasione un comunicato
stampa in cui si dava conto dei risultati. A seguito dell'incontro
avvenuto a Roma c'è stato un comunicato stampa che precisava i
termini dell'incontro. I giornali hanno pubblicato degli articoli
su questo tema, hanno sentito il progettista che ha fornito delle
indicazioni. Ma, soprattutto, i comuni interessati si sono riuniti
ed hanno ascoltato una relazione da parte del progettista. Quindi
credo che sia stata data la necessaria informazione in materia,
comunque rassicuro il Consigliere che l'Assessore è sempre a totale
disposizione per ogni informazione, sempre che questa venga
richiesta.
Presidente Ha chiesto di parlare il Consigliere Limonet, ne ha
facoltà.
Limonet (DC)
Ringrazio l'Assessore Nicco per le
risposte articolate. Le difficoltà naturalmente le conosciamo
tutti, grazie alle stesse però si può constatare che sul problema
siamo ancora al punto di partenza.
La precedente Giunta aveva fatto predisporre il SIA, che è lo
studio di impatto ambientale preliminare, e questo serviva per
individuare la partenza della funicolare; aveva indicato con
delibera i tecnici che dovevano preparare la gara di appalto
concorso, gara su cui non si è più saputo nulla, all'infuori delle
comunicazioni fatteci oggi dallo stesso Assessore, e di qualche
comunicato che segnalava visite qua e là, importanti anche queste,
ma credo che le comunicazioni sarebbe sempre bene farle in
Consiglio regionale.
Sembra che il problema più grosso sia la scelta del sito di
partenza; adesso mi sembra che abbia vinto il sindaco di Antey,
perché si parla di una partenza sulla destra orografica, di un
viadotto che crea secondo me un grosso impatto ambientale. Non
voglio e soprattutto non credo spetti a me farlo, in quanto non
siamo residenti in quella comunità, quindi abbiamo difficoltà
probabilmente a capire il problema, per cui non voglio parteggiare
per l'una o per l'altra soluzione, però ricordo che il SIA aveva
dato delle indicazioni ben precise, che non ritengo stravolgere
solo perché c'è il sindaco di Antey che vuole una struttura
appariscente per richiamare l'attenzione del turista. Credo che per
questo esistano tuttora modi più idonei per farlo, ad esempio una
bella riorganizzazione dell'area circostante, che fra l'altro è di
proprietà regionale e quindi si presta bene, e senz'altro
centrerebbe meglio l'obiettivo.
Al di là di quanto detto, credo che sia comunque il caso di fare
delle scelte al più presto, per non rischiare che sia la
popolazione di Chamois a pagare le conseguenze di questi
ritardi.
