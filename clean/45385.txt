Classificazione
TRASPORTI E VIABILITÀ
Trasporti



Oggetto del Consiglio n. 2139 del 12 gennaio 2023 - Resoconto
OGGETTO N. 2139/XVI - Interrogazione: "Verifica di
segnalazioni di problemi tecnici agli autobus di linea della
cintura di Aosta.".
Bertin (Presidente) -
Punto n. 18 all'ordine del giorno.
Risponde il Presidente della Regione a cui passo la parola.
Lavevaz (UV) -
L'interrogazione fa riferimento a due casi
specifici, uno il 16 dicembre, l'altro il 20 dicembre, il primo
sulla linea 1 Aosta-Pollein-Brissogne, il secondo sulla Navetta
verde di Aosta. Si chiede nello specifico se queste segnalazioni
corrispondano al vero e, in caso affermativo, cosa abbia fatto
l'Amministrazione regionale di concerto con la società che gestisce
il servizio per ovviare ai disservizi citati.
Rispetto a questa domanda, gli uffici del Dipartimento trasporti
non hanno ricevuto segnalazioni in merito ai due episodi indicati
nelle premesse dell'interrogazione, quindi è stata immediatamente
avviata un'interlocuzione ed è stata interpellata direttamente la
società titolare dei servizi, in questo caso la società SVAP, per
chiedere un riscontro in merito a quanto è avvenuto. La SVAP ha
ribadito quanto sia fondamentale per l'Azienda la sicurezza dei
passeggeri e del personale viaggiante e che tutti i loro autobus
sono dotati di sistemi di sicurezza che non consentono la
ripartenza dei mezzi in presenza delle porte aperte. I due eventi
segnalati, pur essendo avvenuti a breve distanza temporale l'uno
dall'altro, non sono in nessun modo correlati, ma sono
fondamentalmente imputabili a eventi del tutto straordinari ed
eccezionali.
Il primo, l'episodio del 16 dicembre purtroppo è da collegarsi a
un mero errore umano: in seguito alla nevicata del giorno 15,
l'autista in servizio, per procedere al montaggio e al
posizionamento delle catene da neve, deve obbligatoriamente
disinserire il dispositivo di sicurezza per poter consentire al
mezzo di avanzare e contestualmente portare l'autobus in piano;
deve quindi salire e scendere dal mezzo ripetutamente fino alla
conclusione della manovra. Sfortunatamente, una volta terminato, ha
dimenticato di ripristinare il sistema di sicurezza e l'autobus ha
circolato, seppur per brevissimo tempo, anche con le porte
aperte.
Il secondo episodio, segnalato in data 20 dicembre sulla Navetta
verde, invece, è dovuto a un guasto occorso all'impianto pneumatico
dell'aria compressa che ha compromesso il sistema di sicurezza.
L'autista, in questo caso, si è immediatamente accorto del problema
e ha avvisato l'officina che ha provveduto a inviare
tempestivamente il mezzo sostitutivo alla prima fermata utile per
il cambio mezzo in sicurezza.  Si è trattato pertanto di
episodi sporadici non prevedibili. La SVAP, infatti, effettua una
media di 600 corse al giorno con i suoi mezzi e l'imprevisto può
capitare, pur effettuando una manutenzione puntuale e un controllo
costante dei bus.
Relativamente al problema di prenotazione della fermata,
l'azienda comunica che gli impianti risultano tutti funzionanti.
Una volta prenotata la fermata, questa, come si sa, non può essere
riprenotata e il campanello non suona. Questo potrebbe dare
l'impressione che il sistema non sia funzionante; io ripeto quello
che la società mi ha riportato.
Per quanto attiene a quanto segnalato in merito alla
bigliettazione, gli uffici del Dipartimento trasporti segnalano che
il costruttore dell'attuale sistema non fornisce più nessun tipo di
assistenza né hardware né software ed è impossibile reperire sul
mercato pezzi di ricambio. Come è noto, ne abbiamo già parlato
diverse volte, siamo in fase di ultimazione del nuovo sistema di
bigliettazione, quindi tutto l'hardware e il software saranno
completamente rinnovati. Attualmente il sistema prevede che
l'abbonamento abbia due corse giornaliere con scadenza a 30 giorni
dalla prima obliterazione. Non essendo in possesso di un numero
sufficiente di apparecchi da installare su tutti i bus, la SVAP sta
alternando un'apparecchiatura hardware sui mezzi che trasportano
prevalentemente gli studenti, facendo in modo che l'obliterazione
sia effettuata almeno una volta al giorno nelle corse di andata o
in quella di ritorno. Nel caso di corsa singola l'autista può
comunque rilasciare una ricevuta di viaggio, mentre nelle altre
linee la strumentazione è comunque sempre presente.
Questa problematica sarà risolta nel corso dell'anno, quando
sarà disponibile il nuovo sistema di bigliettazione elettronica
integrata, che avrà un nuovo sistema anche relativo alle operazioni
di acquisto, di abbonamento e di ricarica che saranno remotizzabili
o anche fruibili per mezzo di s
martphone
, eccetera, quindi
con un miglior servizio da parte dell'utenza.
Presidente -
Per la replica il consigliere Manfrin.
Manfrin (LEGA VDA) -
Grazie Presidente per la sua
risposta. Ho notato in certi tratti un po' di imbarazzo nel leggere
la risposta che le è stata fornita. D'altra parte è una risposta
che si contraddice un po' da sola. Nella parte nella quale, per
esempio, lei ha detto, Presidente, che il sistema del bus non
permette di mettersi in moto se non sono chiuse le porte, cozza con
il fatto che le porte siano rimaste aperte ed erano in viaggio; ci
sono i video che testimoniano un bus in viaggio con le porte
aperte, con gli studenti minori sopra. Evidentemente ci sono due
parti della risposta che sono incoerenti fra loro.
Io la ringrazio per la risposta approfondita, però quello che
tenderei a segnalarle è che in realtà il deposito di
quest'iniziativa ha poi fatto emergere tutta un'altra serie di
segnalazioni, perché poi siamo stati contattati da diverse persone
che hanno detto: "Meno male che ve ne siete accorti, guardate che
però non funziona neanche questo". Tra le cose che lei ha detto,
rispetto ai pulsanti che non funzionano per la prenotazione della
fermata, le segnalo che non è il fatto che, come lei dice, una
volta che si è suonato, lo stesso pulsante non suona e non prenota
più, non si sente più il suono e quindi dà l'impressione di non
poter prenotare, ma proprio ci sono pulsanti non funzionanti
all'interno dei bus e quindi accade che, per esempio, un anziano
sia costretto ad alzarsi con il bus in pieno movimento e il rischio
di cadere; è chiaro che questo rappresenti un problema.
Le porte lasciate aperte. Rispetto a questo lei giustamente ci
ha dato una spiegazione tecnica, quella che è stata fornita.
Invece, pare che alcuni autisti interrogati sul perché lascino le
porte aperte, perché in realtà oltre a questi due episodi ci
sarebbero arrivate altre le segnalazioni, gli autisti stessi
abbiano detto che dovevano lasciare le porte aperte durante il
viaggio altrimenti non sarebbero riusciti ad aprirle, praticamente
la discesa e la salita non sarebbero state possibili. Questa è la
risposta che è stata fornita dagli autisti agli utenti. Un'altra
segnalazione è l'episodio di una navetta che si è spenta al
semaforo e dopo che l'autista si è adoperato per riaccenderla ed è
ripartita, l'autista ha dovuto mantenere i 30 km orari, perché se
superava quella velocità il clacson si inseriva e cominciava a
suonare da solo continuamente.
Credo che ci siano alcune segnalazioni che obiettivamente sono
abbastanza imbarazzanti. Io mi auguro davvero che quello che lei ha
detto, gli aggiornamenti e tutto il resto, sia in dirittura di
arrivo, perché obiettivamente un servizio di questo tipo non può
che lasciare perplessi, anche nel momento in cui delle porte
rimangono aperte, dei ragazzini si mettono a filmarle e quindi
evidentemente non è che fanno fare bella figura all'azienda, alla
Regione, né tantomeno a tutto il servizio che viene erogato.
Noi su questo continueremo a raccogliere le segnalazioni e a
evidenziarle. Quello che mi piacerebbe è che l'azienda, invece di
provare a trovare delle giustificazioni rispetto ad alcuni eventi
che magari purtroppo attengono alla vetustà dei mezzi o a dei
guasti tecnici o meccanici degli automezzi, trovasse delle
soluzioni che non siano come è accaduto: per esempio, la riduzione
delle corse dal 24 dicembre senza avviso o la cancellazione di
alcuni servizi su cui evidentemente avremo ancora modo di
parlare.
