Classificazione
ACQUE
Acque pubbliche



Oggetto del Consiglio n. 3356 del 5 marzo 2008 - Resoconto
OGGETTO N. 3356/XII - Interrogazione: "Domande di
subconcessione di derivazione di acque ad uso
idroelettrico".
Interrogazione
Ricordato che le derivazioni idroelettriche hanno un
importante impatto sull'equilibrio degli ecosistemi idrici e che il
Piano regionale di Tutela delle Acque (PTA), approvato dal
Consiglio regionale nel 2006, prevede opportune e dettagliate
precauzioni;
Venuto a conoscenza che nelle ultime settimane del 2007
numerose domande di subconcessione sono state presentate
all'Amministrazione regionale, da parte di soggetti pubblici e
privati, anche per stesse localizzazioni;
Preso atto che la Giunta regionale con delibera n. 3924 del
27 dicembre 2007 "Approvazione delle procedure
tecnico-amministrative relative al rilascio di subconcessioni di
derivazione d'acqua ad uso idroelettrico da corpo idrico
superficiale da parte della Regione Autonoma Valle d'Aosta", ha
predisposto più complete procedure tecnico amministrativo, anche
per garantire il rispetto degli obiettivi fissati dal PTA;
i sottoscritti Consiglieri regionali
Interrogano
la Giunta regionale per conoscere:
1) quante domande di subconcessione per impianti fino a 3000
Kw. e quanti con potenza superione, sono attualmente all'esame
dell'Amministrazione regionale;
2) quante di tali domande sono state presentate da enti
locali, da società a capitale pubblico e da soggetti
privati;
3) quante domande di subconcessione, ai sensi del PTA,
dovranno essere trattate contestualmente, in modo coordinato e
correlato, in quanto concorrenti sullo stesso sito;
4) se sono comunque applicabili le nuove procedure tecnico
amministrative della DGR n. 3924/07 alle domande in fase di
esame.
F.to: Sandri - Fontana Carmela
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Con riferimento al 1° quesito, alla data
del 28 febbraio 2008, sono giacenti presso l'Ufficio gestione
risorse e demanio idrico n. 92 domande di subconcessione di
derivazione ad uso idroelettrico. Tra queste, sono 14 le istanze
che prevedono la costruzione di impianti con potenza nominale media
annua superiore a 3.000 kW.
Con riferimento al 2° quesito, le domande presentate sono così
suddivise: 11, da Enti locali (di cui 2 insieme ad un soggetto
privato); 14, da società con capitale pubblico; 67, da soggetti
privati.
Con riferimento al 3° quesito, le domande che sono in
concorrenza con altre istanze, in quanto interessanti uno stesso
tratto di corso d'acqua, sono complessivamente 38, e i tratti
interessati sono 16, per i quali, ai sensi del Piano regionale di
tutela delle acque, dovranno essere trattate contestualmente, in
modo coordinato e correlato.
Con riferimento al 4° quesito, le nuove procedure
tecnico-amministrative della DGR n. 3924/2007, si applicano alle
richieste di subconcessione da corso d'acqua pervenute
successivamente al 31 dicembre 2007; le procedure non si applicano
invece alle domande per le quali sono previste le deroghe di cui
all'Allegato G del Piano di tutela delle acque, quando ad esempio
la produzione di energia elettrica è destinata al rifornimento di
case isolate o alpeggi non servite da linee elettriche, oppure a
quelle che, seppure pervenute dopo il 1° gennaio 2008, sono in
concorrenza con domande pervenute entro il 31 dicembre 2007. Le
nuove procedure non si applicano pertanto ad alcuna delle domande
attualmente giacenti presso l'Ufficio gestione risorse e demanio
idrico. Tali procedure prevedono, in particolare, una disciplina
più puntuale dell'iter amministrativo della parte iniziale del
procedimento, stabilendo i contenuti del progetto e le modalità di
effettuazione della procedura di concorrenza e della valutazione di
impatto ambientale a garanzia degli stessi richiedenti. Nei limiti
del possibile le medesime procedure costituiranno comunque un punto
di riferimento per le istruttorie in corso.
Se vuole, le faccio avere l'elenco delle...
Presidente
- La parola al Consigliere Sandri.
Sandri (PD)
- Qui si apre un capitolo molto interessante
del futuro della nostra regione, perché sembra che davvero, adesso,
l'energia elettrica, con gli aumenti di costi e con l'aumento della
richiesta di energia, ha fatto esplodere la "hydroelectric mania",
perché 92 domande di concessione... è già un numero molto
rilevante! Faccio presente che sono 11 Enti locali che se ne sono
occupati, e l'Ente locale conosce bene il territorio, quindi se
solo 11 Enti locali si sono mossi, ma abbiamo ben 92 domande, credo
che già il fenomeno sia rilevante, ma credo che sia più importante
quanto ha detto l'Assessore in merito al fatto che quasi metà di
queste domande vertono sugli stessi tratti, cioè c'è una richiesta
concorrenziale molto forte, perché su 16 tratti abbiamo ben 38
richieste; per cui, per alcuni tratti di fiume, abbiamo più di due
richieste! Trovo che questa sia una cosa che non vada bene, perché
è successo che sapendo che dal 1° gennaio 2008 cambiavano le
regole, tutti si sono fatti in 4 per fare la domanda prima, in cui
le regole sono a maglie molto più larghe. Lei dice che ne terremo
conto come punto di riferimento... questo ci fa piacere e riteniamo
che sia una scelta giusta, ma credo che il rischio sia quello di
essere sotto una pressione molto forte da parte di tutta questa
iniziativa privata per lo più, su cui... saremo poi in grado di
tenere conto di quelli che sono gli interessi della Valle
d'Aosta?
Abbiamo evidenziato più volte che in Dora non arriva più acqua,
che il normale deflusso delle acque sui versanti anche per opere di
captazione, non solo ad uso idroelettrico, ma anche per acqua
potabile, sta disarticolando un equilibrio idrico della nostra
regione, quindi richiamiamo una forte attenzione, perché è
importante dare sviluppo all'economia, quindi se ci sono degli
interventi che si possono fare, si facciano, ma che si eviti di
finire in un "liberi tutti" e un'invasione della Valle d'Aosta con
impianti idroelettrici di qualunque genere, anche perché ben 14 di
questi sono rilevanti, in quanto hanno una potenza installata media
superiore ai 3.000 kW, non è una roba da poco.
Come giustamente lei ha ricordato, l'allegato G del Piano delle
acque prevedeva una serie di deroghe sui cosiddetti "piccoli
impianti", le case isolate, gli alpeggi... e fin lì va bene; ma qui
siamo di fronte a un impatto veramente rilevante su tutto il
territorio. Nella deliberazione che avete fatto, che è meritevole
perché dà un assestamento diverso, ma qualche buco in cui far
passare impianti anche rilevanti anche là dove non si potrebbero
fare, c'è. Evidenzio, al punto 4.1, che si fa di nuovo riferimento
come criterio scelto per il deflusso minimo vitale il criterio 3,
quello che porta che se in Dora c'è un metro cubo di acqua al
secondo a livello di Champdepraz, la Dora sta bene; poi si va a
vedere c'è tanta acqua così, con problemi di mancanza di diluizione
degli inquinanti, con problemi per l'ittiofauna, con problemi anche
dal punto di vista paesaggistico e di una normale visione della
nostra regione.
Non vorremmo che nella nostra regione l'acqua scomparisse dalla
visione e fosse nei tubi potabili, va benissimo, tubi dell'acqua
idroelettrica va abbastanza bene, ma alla fine questo bene pubblico
più pubblico non è! Credo che una forte attenzione ci debba essere,
in particolare richiamiamo l'Assessore alla necessità che su tutti
questi siti concorrenziali si faccia grande attenzione nel definire
la procedura, prevedendo particolare attenzione per gli interventi
per gli Enti locali, ma essendo molto rigidi là dove ci sono
società di capitale sia pubbliche che private.
