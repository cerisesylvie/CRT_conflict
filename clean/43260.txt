Classificazione
TRASPORTI E VIABILITÀ
Viabilità



Oggetto del Consiglio n. 674 del 9 giugno 2021 - Resoconto
OGGETTO N. 674/XVI - Interrogazione: "Notizie dell'avvio di
interlocuzioni preordinate alla valutazione della fattibilità
dell'apertura dello svincolo di Morgex, in direzione da e verso
Courmayeur, al trasporto privato".
Sammaritani (Presidente)
- Passiamo a trattare il punto
17. Per la risposta la parola al Presidente Lavevaz.
Lavevaz (UV) -
Si chiede sostanzialmente se a oggi si
siano mai condotte interlocuzioni con gli enti interessati, al fine
di valutare la fattibilità dell'apertura dello svincolo di Morgex
in direzione da e verso Courmayeur al trasporto privato.
Come giustamente è stato riportato all'interno del testo
dell'interrogazione, laddove si parla del piano regionale dei
trasporti, questo, come noto, è a un livello di bozza, e quindi
contiene anche delle ipotesi che devono essere in qualche modo
verificate dal punto di vista tecnico. Il piano regionale è un
piano ovviamente di natura pianificatoria, che non entra nel
dettaglio tecnico di fattibilità di tutte le ipotesi in esso
contenute.
Nel caso specifico dello svincolo di Morgex, il documento
esplicita in maniera chiara che questa valutazione si basa su una
modellistica che utilizza sostanzialmente le rampe di accesso
attuali, quindi come se queste potessero essere completamente
utilizzate, rimandando poi invece a un'effettiva fattibilità, come
dicevo, una verifica con RAV nelle fasi successive di definizione
del piano, l'effettiva realizzazione di questo tipo di utilizzo
delle infrastrutture esistenti.
Al riguardo si può però anche dire che nel corso del 2011,
abbiamo verificato con RAV, ci ha mandato una nota al riguardo
qualche giorno fa: a seguito di una caduta massi  - che magari
lei si ricorda anche, essendo della zona sul versante sud del Mont
de la Saxe che aveva determinato la chiusura della Statale 26 - era
stato temporaneamente utilizzato lo svincolo di Morgex proprio in
entrata e in uscita, perché diventava l'unico accesso possibile a
Courmayeur essendo la Statale 26 sostanzialmente bloccata.
In realtà questa modifica, che all'epoca era ancora gestita da
Anas, sostanzialmente è stata resa possibile con delle modifiche
sostanziali della viabilità: è stata ridotta una corsia per poter
fare sostanzialmente la corsia d'immissione, di accelerazione; era
stata richiesta la presenza durante le ore di utilizzo dello
svincolo di una persona in loco per garantire la sicurezza soltanto
in ore diurne; insomma, per farla breve ci sono delle difficoltà
tecniche nell'utilizzo delle infrastrutture esistenti che rendono
sostanzialmente impossibile l'utilizzo dello svincolo così come è
strutturato attualmente in maniera definitiva per l'entrata e
uscita in direzione Courmayeur.
Quindi eventualmente, per rendere attuabile sostanzialmente la
valutazione proposta all'interno del PRT, occorrerebbe creare una
nuova infrastruttura e quindi delle nuove corsie di accesso, che
sarebbero da costruire ex novo non potendo essere quelle attuali
sufficienti a garantire la sicurezza dello svincolo.
Presidente -
Per la replica la parola al consigliere
Aggravi.
Aggravi (LEGA VDA) -
Effettivamente sì, ricordo la
situazione del 2011 e di fatto lei mi conferma più che una
preoccupazione un dubbio sul discorso delle eventuali nuove
infrastrutture da realizzare.
La volontà di questa interrogazione era un completamento
rispetto alla prima analisi della bozza del Piano regionale
trasporti, tra l'altro avevamo formulato all'allora assessora
Minelli una specie di nota specificativa, perché ovviamente è una
soluzione che dal punto di vista valutativo può essere
interessante, quindi su cui comunque riteniamo che si debba fare
una valutazione in termini di fruibilità ma soprattutto di
sicurezza, perché spesso è capitato - e, chissà, potrebbe
ricapitare - che per problematiche legate all'utilizzo del tunnel
du Mont-Blanc sia capitato di utilizzare molto anche la Statale 26,
però ovviamente lo svincolo di Morgex oggi è utilizzabile soltanto
o in uscita quando si sale oppure in discesa e non è utilizzabile
anche verso la salita del tunnel di Mont Blanc.
Quindi la volontà era capire se sino a oggi - al di là del
modello e della valutazione proposta nel piano - c'erano già stati
dei passaggi.
Ovviamente il 2011 era una situazione emergenziale, l'attenzione
che vorremmo sottolineare sia al Governo regionale, a questo punto
a lei che ha la delega, ed eventualmente poi all'aula, quello di
poter comunque perseguire la valutazione, d'accordo ovviamente con
l'ente gestore e con l'ente che si occupa della regolamentazione
del traffico, la possibilità eventualmente di capire la fattibilità
sia in termini di fruibilità dell'area sia eventualmente anche di
una fruibilità di sicurezza ma soprattutto perché consentirebbe
forse di sfruttare un po' di più quell'area autostradale che si
concentra sul termine del raccordo autostradale.
