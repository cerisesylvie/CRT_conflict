Classificazione
ASSISTENZA SOCIALE
ISTRUZIONE PUBBLICA



Oggetto del Consiglio n. 3908 del 18 settembre 2024 - Resoconto
OGGETTO N. 3908/XVI - Interrogazione a risposta immediata:
"Errata comunicazione dei termini di scadenza per accedere ai
contributi per il Convitto F. Chabod".
Bertin (Presidente) -
Punto n. 9.06.
Consigliere Manfrin per illustrare il question time.
Manfrin (LEGA VDA) -
Come abbiamo riassunto nel question
time, abbiamo evidenziato un problema che si è creato nella
comunicazione che è avvenuta fra il Convitto e alcuni genitori,
alcune famiglie di persone che usufruiscono del servizio del
Convitto, perché è stato comunicato a questi genitori che la
possibilità, e quindi la finestra, per aderire ai contributi a cui
si poteva far ricorso era fra il 16 agosto e il 15 ottobre.
Il problema è però che questa era sì la finestra corretta, ma
semplicemente per gli alunni frequentanti la scuola primaria; in
realtà, per gli alunni frequentanti la scuola secondaria di primo
grado, la scadenza era il 31 di luglio, quindi il problema è che
molti, avendo visto questa scadenza, non hanno potuto fare la
domanda e sono rimasti chiaramente fregati.
È vero, e sono certo che l'Assessore adesso ci dirà che nella
mail c'era scritto - ho qui la circolare 134 - per gli alunni della
scuola primaria, ma è altrettanto vero che un genitore che si vede
inviare una mail da parte del Convitto con scritto che la scadenza
è dal 16 agosto al 15 ottobre, ovviamente fa fede a questa scadenza
e magari non fa tanto riferimento a quello che c'è scritto
successivamente.
Il problema quindi è che adesso molti genitori che hanno
effettuato l'iscrizione al Convitto non possono usufruire di questi
contributi.
Con quest'interrogazione chiediamo e interroghiamo il Governo
regionale per conoscere quali siano le azioni intraprese messe in
campo per ovviare alla criticità descritta.
Presidente -
Risponde l'assessore Marzi.
Marzi (SA) -
Rispetto alla situazione evidenziata, come
da lei richiamato, rispondo sulla base di quanto riferitoci dal
Convitto Federico Chabod e condiviso con la Sovrintendenza agli
studi del collega Guichardaz.
Ogni anno gli uffici del Dipartimento politiche sociali
comunicano agli istituti scolastici e alle associazioni che erogano
servizi di collegio e convitto di doposcuola le date utili per
presentare le domande on-line per chiedere il contributo economico
per l'anno scolastico successivo, contributo previsto dagli
articoli 11 e 11bis della legge regionale 23/2010.
Nella nota, gli uffici del Dipartimento politiche sociali
chiedono agli istituti di dare alle famiglie potenzialmente
interessate comunicazione delle date entro cui poter presentare le
domande.
Nello specifico, come da lei richiamato, la domanda per il
voucher di frequenza a convitti e collegi doveva essere inoltrata,
a pena esclusione, entro e non oltre il 31 luglio di ogni anno
esclusivamente in modalità telematica.
La domanda del voucher per i servizi di doposcuola deve essere
inoltrata, sempre a pena di esclusione, dal 16 agosto e non oltre
il 15 ottobre di ogni anno.
Sono quindi gli istituti scolastici, con propria modalità, che
provvedono a comunicare alle famiglie le tempistiche per la
presentazione delle domande per l'ottenimento dei contributi
economici, facilitando quindi le famiglie nella raccolta delle
informazioni.
Nel caso specifico, come da lei richiamato, il Convitto Chabod
ha trasmesso per errore la citata circolare anche alle famiglie i
cui figli avevano già concluso le scuole primarie, beneficiari del
voucher per i servizi di doposcuola, e che - a decorrere dall'anno
scolastico 24-25 - avrebbero frequentato le scuole secondarie di
primo grado e quindi potenzialmente interessati al servizio di
convitto e collegio.
È comunque da evidenziare, sempre come da lei chiamato, che
nell'oggetto della circolare era correttamente indicato che le
scadenze riportate erano riferite al servizio di doposcuola per gli
alunni della scuola primaria.
Sono una decina le famiglie non correttamente informate: due di
esse non hanno proceduto alla presentazione della domanda in tempi
utili e una di queste ha chiesto se fosse possibile una
presentazione della domanda oltre i termini.
Il Convitto ha loro riferito che purtroppo i tempi per la
presentazione della domanda erano decorsi e che non è prevista
possibilità di deroga.
Sul sito regionale istituzionale sono inoltre presenti tutte le
informazioni relative alle presentazioni delle domande stesse,
dalla cui lettura si evince che la circolare non riguardava il loro
caso specifico.
Le famiglie possono contattare l'istituto del Convitto per
presentare richiesta di riduzione o di dilazione di pagamento che
verrà dallo stesso valutata rispetto a quanto accaduto e alle
necessità della famiglia stessa.
Il motivo per cui lei ha fatto la domanda e sapeva già la
risposta è perché, di fatto, sia lei che io possiamo leggere ma non
intervenire direttamente sugli aspetti gestionali di questa
vicenda.
Presidente -
Per la replica, consigliere Manfrin.
Manfrin (LEGA VDA) -
Non è vero che non possiamo
intervenire, ma soprattutto non è vero che conoscessi la risposta,
Assessore, e le spiego perché: è evidente che se non si fosse
comunicato nulla, se nessuno avesse comunicato nulla alle famiglie,
le famiglie avrebbero dovuto in autonomia informarsi sulle scadenze
per aderire ai voucher e quindi, probabilmente, avrebbero letto con
attenzione, ma, se l'errore è di chi comunica erroneamente una
scadenza per un'altra, è chiaro che c'è una responsabilità.
Lei ha detto, Assessore, che sarà il Convitto a dover valutare
eventuali richieste, se me lo conferma, io questo comunicherò alle
famiglie. Sappia che si prende la responsabilità di dire che il
Convitto, a questo punto, che ha fornito l'errore nel comunicare i
termini, dovrà anche essere responsabile eventualmente
dell'accettare una scontistica a loro destinata.
Questo sarà quello che diremo alle famiglie e mi auguro che chi
ha sbagliato a questo punto faccia un ravvedimento operoso e vada
nella direzione di aiutare coloro che sono stati esclusi.
