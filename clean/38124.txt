Classificazione
ACQUE
Acque pubbliche
AMBIENTE
Inquinamento



Oggetto del Consiglio n. 1731 del 20 gennaio 2016 - Resoconto
OGGETTO N. 1731/XIV - Interpellanza: "Tempistica e stato di
attuazione degli impianti di trattamento dei reflussi idrici
previsti dal piano regionale di risanamento delle acque".
Follien (Presidente) -
Punto 18 dell'ordine del giorno.
Per l'illustrazione, la parola al Consigliere Bertin.
Bertin (ALPE) -
Grazie Presidente.
Questo è un argomento che abbiamo affrontato in diverse
occasioni anche di recente: quello delle acque reflue. Già in tempi
passati ci siamo occupati in particolare della storia infinita
dell'impianto di depurazione della Comunità montana della Valdigne,
una storia quasi trentennale, che finalmente sembra avere un
approdo sicuro nel settembre o comunque alla fine del 2017. Un
fatto importante che arriva tardi, ma che almeno si conclude una
volta per tutte. È un territorio che ha necessità di
quest'impianto.
Quest'interpellanza è l'occasione per fare il punto della
situazione degli impianti in Valle d'Aosta e anche della procedura
di infrazione aperta a carico dell'Italia in materia di depurazione
delle acque reflue e la Valle d'Aosta rischierebbe nell'ambito di
quest'infrazione, secondo quanto si legge ormai da anni sui
media
, 5 milioni per la mancata osservazione della normativa
comunitaria. Il procedimento in questione è stato sospeso, lo
sappiamo, per quel che riguarda la Valle d'Aosta e le ragioni di
questa sospensione erano legate all'attivazione nella realizzazione
degli impianti sopracitati, soprattutto quello della Valdigne e
quello della Bassa Valle. In effetti, erano previste per il 2014,
siamo evidentemente più avanti, ma sappiamo che comunque il
procedimento della realizzazione dell'impianto della Valdigne è a
buon punto, per cui non credo che ci saranno problemi per
quell'impianto.
Resta da capire in generale la situazione rispetto a questa
problematica, pertanto ci chiedevamo: "quale sia lo stato ad oggi
della procedura di infrazione comunitaria richiamata in premessa",
vale a dire quella riferita alle acque reflue; "se si possa
escludere una sanzione per l'inadempimento alla normativa,
nonostante il ritardo nella realizzazione..." degli impianti, in
particolar modo per l'impianto della Bassa Valle della Comunità
Mont Rose; "quali siano le previsioni e la tempistica di messa in
funzione dell'impianto di depurazione dell'ex Comunità montana Mont
Rose" e più in generale "quale sia lo stato di attuazione degli
impianti previsti dalla legge n. 13/2008". Grazie.
Presidente -
Per la risposta, la parola all'Assessore
Baccega.
Baccega (SA) -
Grazie Presidente.
Per fare chiarezza su questa tematica, mi sono avvalso
ovviamente della collaborazione del collega Bianchi, che ha già
risposto il 16 e il 17 novembre ai primi due quesiti. L'agglomerato
oggetto della procedura di infrazione comunitaria relativa alle
acque reflue dell'ex Comunità montana Mont Rose è denominato
Pont-Saint-Martin e ovviamente comprende i Comuni di
Pont-Saint-Martin, di Bard, di Donnas, di Hône e di Perloz per un
numero complessivo di 8382 abitanti. Sempre l'Assessorato del
territorio e ambiente ci comunica che, in base a quanto detto dal
Ministero competente telefonicamente, lo stesso ha inviato alla
Commissione europea un riscontro relativo alla procedura nel mese
di luglio scorso ed è in attesa di ricevere valutazioni in merito
da parte della Commissione europea, valutazioni che potrebbero
anche comportare ulteriori richieste di approfondimenti,
chiarimenti e precisazioni. Solo a seguito di questa fase la
Commissione europea potrebbe attivare un ricorso presso la Corte di
giustizia aprendo così una causa con l'eventuale conseguente
sentenza; pertanto non è possibile ipotizzare la tempistica di
questa fase, in quanto in passato è stata estremamente variabile,
ma comunque mai inferiore ad un anno.
Con riferimento al secondo quesito, sempre l'Assessorato del
territorio e ambiente ribadisce quanto già espresso. In base alle
informazioni del Ministero dell'ambiente, il calcolo delle
eventuali sanzioni legate alle procedure di infrazione non viene
scorporato per singolo impianto, ma viene calcolato
complessivamente per il Paese oggetto di infrazione. In base a
quanto comunicato dal Ministero, il calcolo delle eventuali
sanzioni viene effettuato puntualmente caso per caso a livello
europeo sulla base di tre criteri: il primo basato sul prodotto
interno lordo del Paese oggetto dell'infrazione, il secondo
criterio soggettivo basato sulla gravità dell'infrazione. A questo
proposito è stato più volte comunicato alla Comunità europea che
l'assenza di un impianto di depurazione non inficia la nostra
qualità delle acque grazie alla presenza di altri più piccoli
impianti di trattamento secondario ed è quindi ragionevole pensare
che la valutazione della gravità dell'infrazione per quanto
riguarda la nostra Regione terrà fortemente conto di questa
situazione oggettiva, cioè la buona qualità delle acque. Il terzo
criterio soggettivo è basato sulle azioni messe in atto dal Paese
stesso per ovviare alle cause oggetto del procedimento di
infrazione; anche in questo caso la nostra Regione è attiva, seppur
con i ritardi dovuti alla natura dei progetti stessi che vado poi
ad illustrare.
Con riferimento al terzo quesito, l'approvazione del progetto
esecutivo da parte dell'
Unité des Communes de Mont Rose
è al
momento sospesa, perché la strada di accesso all'area dell'impianto
che si sviluppa nel comune di Quincinetto negli ultimi anni è stata
oggetto di ripetuti crolli di roccia, che ne hanno determinato la
chiusura da parte del Sindaco di Quincinetto. Il Comune di
Quincinetto, a seguito di alcuni studi di approfondimento della
situazione e per l'individuazione degli interventi di mitigazione
dei rischi necessari, ha sollecitato alla Regione Piemonte un
intervento per reperire i finanziamenti necessari. La Regione
Piemonte ha quindi convocato un tavolo di lavoro con gli attori
interessati, che vede coinvolti anche l'Amministrazione della Valle
d'Aosta, il Comune di Donnas, l'Unité des Communes
de Mont
Rose, la CVA e la SAV per individuare le soluzioni perseguibili. Il
tavolo di lavoro si è riunito nel dicembre scorso, il 14 per la
precisione, ed è riconvocato per un secondo approfondimento il 26
gennaio prossimo. Avendo constatato le difficoltà anche finanziarie
collegate alla realizzazione di interventi di protezione necessari,
alla fine del 2013 è stata studiata una soluzione alternativa che
prevede la costruzione di un guado sulla Dora Baltea per la
realizzazione delle opere e l'adeguamento di una viabilità
alternativa su piste sterrate per la successiva fase di gestione.
Un crollo avvenuto a fine 2014, proprio poco prima dell'area del
guado, ha però richiesto un ulteriore approfondimento per definire
in via prudenziale un rafforzamento con ampliamento di alcune
opere, anche qui di mitigazione del rischio, inizialmente già
previste. Si è quindi in attesa di conoscere gli orientamenti del
tavolo tecnico che determinano ovviamente le decisioni del Comune
di Quincinetto anche rispetto alla soluzione proposta da parte
valdostana e per procedere con le successive fasi di realizzazione
dell'intervento che si auspica si possano avviare nei prossimi
mesi, per iniziare i lavori entro la primavera 2017 e concluderli
entro la primavera del 2018. Evidenzio comunque che la rete di
monitoraggio regionale della qualità delle acque superficiali, che
ha due siti di controllo ubicati in punti idonei a rilevare anche
un eventuale impatto negativo sulle acque riconducibili all'assenza
ad oggi dell'impianto di depurazione comprensoriale e rilevano uno
stato ambientale molto buono.
Quarto quesito: oltre all'impianto di depurazione dell'Unité des
Communes
de Mont Rose, con la legge regionale n. 13 era
stata finanziata la realizzazione degli impianti di depurazione
della Valdigne e del comprensorio Nus, Fenis, Saint-Denis, Verrayes
e Chambave.
Per quanto riguarda la Valdigne, la costruzione dell'impianto è
in avanzata fase di realizzazione e con il prossimo anno dovrebbero
essere ultimati i lavori.
Per il comprensorio di
MI-Vallée
che non è ricompreso in
alcuna procedura di infrazione, l'Unité des Communes Mont-Émilius è
subentrata al Comune di Chambave a fine anno quale soggetto
attuatore. Credo che nelle prossime settimane si procederà a
verificare e ad aggiornare il cronoprogramma degli interventi.
Spero di essere stato esaustivo. Grazie.
Presidente -
Per la replica, la parola al Consigliere
Bertin.
Bertin (ALPE) -
Grazie Presidente.
Per quanto riguarda la procedura di infrazione comunitaria, come
immaginavo, non se ne sa molto, la procedura rimane aperta con la
chiusura non si sa quando. Andando al concreto dell'interpellanza,
alla quale non era stato risposto nell'altra occasione, la
sospensione della procedura di infrazione era collegata all'inizio
e alla fine dei lavori, in particolare dei due impianti: quello
della Comunità Mont Rose e quello della Comunità Valdigne. Nel caso
della Valdigne siamo a buon punto, pare che si finisca, come
dicevo, entro la fine dell'anno. Con quell'altra mi pare che siamo
in alto mare, siamo in fase di progettazione, progettazione
sospesa, siamo al tavolo di lavoro. Lei azzarda il 2018, temo che
non verrà rispettato, mi auguro soltanto che non inizi una storia
infinita come quella della Valdigne che è durata per 30 anni.
Rimane aperto questo problema dell'infrazione comunque e, per
quanto riguarda i 5 milioni, non l'ho inventato io questo numero, è
un dato presente sul sito del Governo, la invito ad andarlo a
vedere, lì è riportata questa cifra riferita alla Valle d'Aosta. In
generale mi sembra che siamo in alto mare anche sugli altri
impianti, è una questione che va accelerata non soltanto per quanto
riguarda le infrazioni e i rischi...per poi non avere delle
conseguenze sul piano finanziario, ma in termini generali perché è
necessario che, anche da un punto di vista della salute pubblica,
ma, come sappiamo, le acque in Valle d'Aosta sono di qualità
abbastanza buona, anche per un'immagine della stessa Regione che
vendiamo all'estero. Una Regione che rispetta tutta la normativa
riguardo la salute pubblica per quel che riguarda le acque è un
biglietto da visita che, secondo me, bisogna avere per una Regione
come la nostra e bisogna fare in fretta. Grazie.
