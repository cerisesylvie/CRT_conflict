Classificazione
SPORT E TEMPO LIBERO
Sport invernali


Resoconto integrale del dibattito dell'aula
Oggetto del Consiglio n. 268 del 30 novembre 1998 - Resoconto
SÉANCE DU 30 NOVEMBRE 1998 (APRÈS-MIDI)
OGGETTO N. 268/XI Iniziative per garantire la sicurezza sulle
piste di sci. (Interrogazione)
Interrogazione Visto l'approssimarsi della stagione invernale e
dell'avvio dell'attività sciistica;
Constatato che negli ultimi anni si sono purtroppo verificati
gravi incidenti in relazione a detta attività;
Ritenuto importante curare l'aspetto della prevenzione, per
garantire il massimo di sicurezza possibile;
i sottoscritti Consiglieri regionali
Interrogano
l'Assessore competente per sapere:
1) quali provvedimenti ed iniziative sono stati adottati per
garantire che l'attività sciistica si svolga in sicurezza;
F.to: Curtaz - Squarzino Secondina - Beneforti
Presidente La parola all'Assessore al turismo, sport, commercio
e trasporti, Lavoyer.
Lavoyer (FA) Con legge regionale 17 marzo 1992, n. 9 la Regione
ha provveduto ad emanare norme in materia di uso pubblico di piste
di sci, con particolare riferimento all'aspetto della sicurezza. La
legge in questione, a cui è seguito un regolamento di esecuzione in
data 22 aprile 1996, si applica sia alle piste di discesa che a
quelle di fondo e prevede in particolare: la classificazione delle
piste di discesa e di fondo secondo il grado di difficoltà,
classificazione che è stata regolarmente effettuata con successivi
decreti dell'Assessorato del turismo.
Prevede inoltre la dotazione di apposita segnaletica sulle
piste, al fine di fornire necessarie indicazioni per il più
corretto utilizzo delle piste stesse e per invitare gli sciatori ad
andatura maggiormente cauta in relazione a particolari
caratteristiche delle piste stesse, idonea ad informare sugli
obblighi e sui divieti a cui lo sciatore stesso deve conformarsi,
nonché sulla tipologia del pericolo a cui sono soggetti i tratti di
pista attraversati.
La specifica tecnica per l'unificazione della segnaletica per le
piste di sci alpino in Valle d'Aosta è stata approvata con decreto
dell'Assessore al turismo, sport, commercio e trasporti n. 23 in
data 1° settembre 1998. Prevede inoltre la costituzione di una
commissione tecnica consultiva per le piste di sci, in grado di
esprimere pareri tecnici concernenti:
a) l'idoneità tecnica delle piste in rapporto alla
classificazione proposta;
b) la rispondenza della segnaletica prevista alle indicazioni di
legge;
c) le prescrizioni ivi compresa l'effettuazione di lavori, a cui
eventualmente subordinare l'esercizio della pista.
È prevista inoltre la figura del gestore delle piste e del
direttore delle piste con attribuzione di obblighi e compiti, fra i
quali un adeguato servizio di soccorso sulle piste stesse. Prevede
inoltre la commissione antivalanghe, avente il compito di esprimere
pareri tecnici sulla sicurezza delle piste ai fini della loro
apertura al pubblico, in relazione al pericolo di distacco di
valanghe. Infine, il comportamento dello sciatore, che non deve
mettere in pericolo l'incolumità altrui o provocare danni a persone
o cose, adeguando la sua andatura alla scelta delle piste e alle
proprie capacità, alle condizioni del terreno, alla visibilità,
allo stato di innevamento, nonché alle prescrizioni imposte dai
segnali indicatori.
Il successivo regolamento di esecuzione in data 22 aprile 1996
n. 2 ha previsto i criteri per la delimitazione delle piste, per la
segnaletica, caratteristiche e tipologie, prevedendo inoltre un
particolare articolo dedicato alla sicurezza delle piste,
l'articolo 6, e un altro sul comportamento dello sciatore,
l'articolo 7.
La Regione Valle d'Aosta può a giusto titolo considerarsi in
questo caso all'avanguardia in Europa, sia per quanto riguarda la
regolamentazione della segnaletica sia per quanto riguarda la
regolamentazione relativa alla sicurezza delle piste di sci.
Con legge regionale 15 gennaio 1997 è stato inoltre disciplinato
il servizio di soccorso sulle piste di sci della regione, al fine
di garantire un servizio di soccorso qualificato, di pronto
intervento, e di assicurare un'adeguata organizzazione operativa
sulle piste di sci della regione stessa.
Il progetto per il corso di formazione per direttore delle piste
e per pisteur sécuriste, è stato trasmesso all'Agenzia del lavoro
in data 13 novembre 1998, per l'inserimento nel programma di
formazione professionale per l'anno 1999. Il corso verrà realizzato
dalla Fondazione per la formazione professionale turistica.
L'Associazione valdostana impianti a fune provvede comunque
annualmente alla formazione di tutto il personale addetto alla
sicurezza sulle piste con programmi uniformi per tutta la regione.
Ad ogni inizio di stagione inoltre una commissione mista, formata
da agenti di polizia giudiziaria e da rappresentanti del soccorso
alpino, provvede ad una ricognizione di tutte le stazioni
sciistiche della regione per controllare la sicurezza delle
piste.
Voglio infine rendere noti i dati dell'ultimo anno sul totale
dei passaggi e degli infortuni occorsi sulle piste di sci.
Nell'esercizio 1997-1998 il totale di passaggi è stato di
30.611.229; il coefficiente di rischio è stato dell'1,11 calcolato
su 10.000 passaggi.
Presidente La parola al Consigliere Curtaz.
Curtaz (PVA-cU) Mi dichiaro soddisfatto delle risposte
dell'Assessore. Gradirò avere i dati che lui ha letto e se potrà
chiarirmi in separata sede questo coefficiente di rischio perché
personalmente non l'ho bene inteso.
