Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 153 del 29 marzo 1982 - Resoconto
OGGETTO N. 153/VII - PROBLEMI CONCERNENTI LA S.p.A. SIV DI
ARNAD E LA NECESSITA' DI NUOVI POSTI DI LAVORO NELLA MEDIA E BASSA
VALLE. (Interpellanza).
PRESIDENTE
: Do lettura dell'interpellanza in oggetto
presentata dai Consiglieri Cout, Bajocco e Mafrica:
CONSIDERATO che è stato chiesto alla
Société
Industrielle Valdôtaine S.p.A. a decorrere dall'11.3.1982 il
riconoscimento dello stato di crisi aziendale e che
conseguentemente per un periodo iniziale di mesi 6 venga
corrisposto a favore del personale sospeso il trattamento di
integrazione salariale straordinaria ed il trattamento di
pensionamento anticipato per i lavoratori aventi diritto;
TENUTO PRESENTE che in data 9.3.1982 le Società del Gruppo
Carminati, ad eccezione della S.I.V., hanno deciso lo scioglimento
anticipato con richiesta di ammissione alla procedura di concordato
preventivo;
VALUTATO che questo sia un grave ulteriore peggioramento di
una situazione, già di per sè difficile in Bassa Valle, che può
sfociare in una perdita di altri posti di lavoro;
REPUTANDO più che necessario che l'Amministrazione regionale
intervenga al più presto per tutto ciò che le sarà possibile per
ricercare una soluzione alla situazione della S.I.V., che non può
che essere collegata alla situazione della Fortuna West e a quella
delle varie altre aziende della zona;
i sottoscritti Consiglieri regionali
INTERPELLANO
l'Assessore all'Industria, Commercio, Artigianato e Trasporti
per sapere:
1)
le valutazioni della Giunta sulla situazione
dell'Azienda;
2)
quali passi ha fatto o intende fare affinché si
trovi una soluzione alla situazione di crisi dell'Azienda;
3)
se reputa necessario portare in Consiglio, come per
la Fortuna West, valutazioni e proposte per la soluzione del
problema S.I.V. e per la creazione di nuovi posti di lavoro nella
zona della media e bassa Valle.
PRESIDENTE
: Chi illustra l'interpellanza? La parola al
Consigliere Cout.
COUT - (P.C.I.):
Nell'ultimo Consiglio regionale, su una
mozione presentata dal Gruppo Comunista, la Giunta si era impegnata
a portare alla discussione del Consiglio uno studio e una
valutazione della situazione della Fortuna West ed eventuali
proposte perché si possa risolvere lo stato attuale. Purtroppo,
nella zona della Bassa Valle fatti di questo genere diventano
sempre più frequenti e gravi: non si spegne ancora la discussione
su un caso particolare che già se ne accende un'altra.
Qui si tratta di altri cento posti di lavoro, di manodopera
prevalentemente femminile, che vengono messi in discussione. Alla
S.I.V. infatti, è in atto il presidio da parte di una decina di
operai per ogni turno, proprio a seguito del riconoscimento dello
stato di crisi che è stato deciso un paio di settimane fa, dopo che
è stata comunicata da parte della Società la messa in liquidazione
dell'intero Gruppo Carminati, ad eccezione della S.I.V. di Arnad,
per la quale è stata chiesta la cassa integrazione speciale per gli
operai, per una durata di sei mesi, e il trattamento di
prepensionamento in base ai termini di legge; tutto questo anche se
da parte di qualcuno si ritiene che se si verificheranno certe
condizioni, il lavoro potrà essere ripreso prima.
Ma la situazione alla S.I.V. non è semplice: la stessa Società
ha fatto presente che ci sono difficoltà di vario genere in tre
campi fondamentali: difficoltà commerciali, perché il settore dei
filati di cotone americano pettinato è quello che in questo momento
risente maggiormente della situazione di crisi; questioni
tecnologiche, perché per questo tipo di azienda ci vogliono dei
macchinari estremamente moderni; problemi finanziari, sorti anche a
seguito di difficoltà di liquidità sopravvenute all'interno
dell'intero Gruppo Carminati e causate soprattutto dal ricorso
all'indebitamento bancario in funzione dei massicci investimenti
che sono stati effettuati.
Stando così le cose, la situazione può solo peggiorare, perché
se si vorranno rimodernare i macchinari dovranno essere fatti altri
investimenti.
E' compito dunque della Regione affrontare assieme alla S.I.V.
questi problemi. Dai giornali ho appreso che c'è stato, giovedì
pomeriggio, mi sembra, un incontro tra la Società, la Regione, i
Sindacati ed il Consiglio di fabbrica e che la Signorina Carminati,
proprietaria della S.I.V., ha fatto presente che ci saranno due
scadenze immediate; una prima scadenza, quella del 31 marzo entro
cui i giudici dovranno esprimere un parere sull'andamento
dell'intero Gruppo Carminati e quindi della S.I.V.; e un'altra
scadenza, quella della fine di aprile, termine entro cui la Società
dovrebbe presentare un piano di ristrutturazione che liberi anche
in parte il settore commerciale ponendo la S.I.V. in condizioni di
contrattare direttamente con i clienti in modo più autonomo e al di
fuori del Gruppo Carminati.
In questo incontro con i Sindacati e col Consiglio di fabbrica,
- secondo quanto riportato dalla stampa - l'atteggiamento del
Presidente della Giunta, pur giudicato positivo dai Sindacati, è
stato dai Sindacati stessi definito un po' troppo ottimista, perché
sembra che a tutta questa situazione venga prospettata una
soluzione con la famosa Finanziaria di cui in questi ultimi mesi si
parla tanto e che sembra un po' la panacea di tutti i mali
industriali in Valle.
In base alle considerazioni che possono emergere dai fatti di
queste ultime settimane, noi vorremmo sapere - l'interpellanza era
rivolta all'Assessore all'Industria, Commercio, Artigianato e
Trasporti, che è assente, ma penso che risponderà con altrettanta
competenza il Presidente della Giunta - se ci sono eventuali dati
più precisi su tutta la questione che ci possano indicare
prospettive di soluzione per quanto riguarda sia la Carminati sia
la S.I.V. in particolare.
Vorremmo anche sapere più precisamente che tipo di intervento si
potrà effettuare con la famosa Finanziaria, di cui tanto si parla;
ci chiediamo se la Finanziaria sarà un modo come un altro per dare
dei fondi a queste aziende, senza poi poter finalizzare o
controllare gli investimenti, o se invece potrà essere quel centro
di interventi e di assistenza alla piccola e media industria,
centro di cui noi più volte abbiamo dichiarato in Consiglio
l'esigenza: in sostanza, vorremmo sapere se con questa Finanziaria
si potrà portare il problema della ricerca non solo di soluzioni
finanziarie ma anche di nuove tecnologie e di mercato.
Ci chiediamo, dunque, se l'atteggiamento che c'è stato da parte
della Giunta non sia un po' troppo ottimistico e quale futuro si
prospetta, per la S.I.V. per il Gruppo Carminati. Chiediamo anche
con la nostra interpellanza se la Giunta non ritenga necessario
portare in Consiglio, come per la Fortuna West, affinché tutti i
Consiglieri possano essere al corrente della situazione,
valutazioni e proposte per la soluzione del problema S.I.V. e per
la creazione di nuovi posti di lavoro nella zona della Media e
della Bassa Valle. Perché, diciamolo chiaramente, se la situazione
va avanti come negli ultimi tempi, non dovremo soltanto mirare a
ricoprire posti di lavoro nelle varie aziende, ma si porrà il
problema di crearne di nuovi.
PRESIDENTE
: Ha chiesto di parlare il Consigliere
Carlassare. Ne ha facoltà.
CARLASSARE - (Democrazia Proletaria - Nuova Sinistra):
Vorrei far rilevare ai colleghi Consiglieri che quasi tutto il
pubblico è costituito da lavoratori della Fortuna West e della
S.I.V.
Io chiedo al Presidente del Consiglio, se l'Assemblea è
d'accordo, che si iscriva all'ordine del giorno in via d'urgenza
una mozione riguardante la situazione della Fortuna West e della
S.I.V., in modo che il Consiglio ne venga messo al corrente e possa
discutere sulle cose da farsi. Mi rendo conto che è una prassi non
usuale, però vorrei che il Consiglio si pronunciasse in merito.
PRESIDENTE
: L'applicazione dell'articolo del Regolamento
che prevede l'iscrizione d'urgenza, con la maggioranza dei due
terzi, dispone che sia prima presentato alla Presidenza del
Consiglio e successivamente distribuito ai Consiglieri il testo -
non solo l'oggetto, ma anche il testo - del provvedimento che si
intende discutere; successivamente avviene la votazione,
l'eventuale iscrizione e poi ancora la discussione.
La Presidenza non ha nulla in contrario a che venga iscritta
d'urgenza una mozione, il Regolamento lo prevede, però il testo
deve essere presentato alla Presidenza e poi distribuito ai
Consiglieri in modo che il Consiglio stesso possa a ragion veduta -
e ora abbiamo sedute per tre giorni - pronunciarsi sull'iscrizione
all'ordine del giorno e poi eventualmente dare inizio al
dibattito.
La parola al Presidente della Giunta per la risposta.
ANDRIONE - (U.V.):
Anche noi non abbiamo niente in
contrario a che venga in caso iscritta all'ordine del giorno una
mozione; semplicemente, visto il tipo di lavoro che il Consiglio
deve fare, si andrebbe a finire alle due di notte di mercoledì e
quindi sarebbe forse opportuno discuterla nell'adunanza del 7.
Comunque, questo è un problema a parte.
Ma veniamo alla questione della SIV. Il Gruppo Carminati, uno
dei rari Gruppi tessili privati in Italia, era già stato
pesantemente intaccato, come possibilità finanziaria, dal fatto che
l'80% dei tessili in Italia sono di proprietà dello Stato e in
questa posizione, che è diventata privilegiata, possono vendere
sottocosto. Perciò, da industria di punta di grande valore è
diventata nell'ultimo decennio un'industria con delle difficoltà.
Difficoltà abbastanza ricorrenti, ma che sono state superate anche
con gravi sacrifici patrimoniali e che avevano ottenuto una certa
stabilità intorno all'80.
Le difficoltà commerciali - a parte quelle specifiche di
mercato, che esistono ma che sono superabili - cui faceva
riferimento il Consigliere Cout sono dovute a quella che viene con
eufemismo chiamata "l'impennata del dollaro", e dato che il mercato
di cotone si fa in dollari e che ultimamente la materia prima deve
essere pagata con un mese di anticipo, ricevuta grezza, lavorata e
venduta a termine, evidentemente con i tassi di interesse esistenti
in questo momento, che battono intorno al 30%, la liquidità
finanziaria delle industrie del settore è ridotta a zero.
Per quanto riguarda le Società Carminati della Lombardia, i
tagli saranno molto pesanti, vi sarà una riduzione notevole di
manodopera e certe lavorazioni verranno definitivamente chiuse. Per
quanto riguarda la S.I.V. di Arnad, noi crediamo che possa essere
salvata perché il tipo di macchinari esistenti e il tipo di
mercato, nonostante alcune precisazioni ancora da fare, sono tali
da dare fondate speranze di poterla rilanciare.
Il 30 marzo, cioè domani, il giudice dovrà liberare la S.I.V. di
Arnad dalla dipendenza che ha nei confronti del Gruppo Carminati
Generale - si tratta di un Gruppo Generale di cui fanno parte la
S.I.V. e una serie di Società collegate -; quindi il primo
risultato sarà quello di poter trattare tra Ree S.I.V. su delle
basi chiare, con un Gruppo unico e non legato ad altri. D'altra
parte, bisogna tenere presente che la S.I.V. ha lavorato in questi
ultimi tempi quasi esclusivamente per le aziende collegate del
Gruppo, e quindi si pone il problema di trovare degli sbocchi e dei
mercati nuovi.
Entro la fine di aprile, la Carminati presenterà un piano che
verrà discusso - e per questo sono già all'opera - ma non si tratta
di toccasana o di rimedi taumaturgici: si tratta semplicemente di
ricreare attraverso metodi conosciuti quella che è l'indispensabile
liquidità delle aziende. Se oggi un'azienda come questa deve
ricorrere al prestito bancario è soffocata, non ha possibilità di
vivere, perché con il 30% di interesse non c'è nessuna azienda che
possa andare avanti! Se immaginiamo di investire un miliardo,
bisogna pagare 300 milioni di interessi in un anno: a questo punto,
non c'è nessuno che tiene, visto anche che il costo del lavoro è
quello che è. Di conseguenza, attraverso uno strumento nuovo sarà
possibile, evidentemente con una controparte che sia per lo meno la
maggioranza del capitale sociale, sottoscriverne una parte - non
oltre il 35% secondo una regola che abbiamo già stabilito in altre
situazioni - ed emettere un prestito obbligazionario con un tasso
di interesse ridotto al 13-13,50% cioè a valori che pur essendo
alti e pur costituendo, ai termini del C.P. in vigore, reato di
usura, sono però accettabili al giorno d'oggi. Questa è
l'intenzione della Giunta regionale, e dato il fatto che la
signorina Carminati si è dichiarata disposta a presentare il piano
ed eventualmente a sottoscrivere capitale per 3 miliardi di lire,
non è una questione di ottimismo; ci troviamo di fronte a persone
che il settore lo conoscono, a un'azienda che ha una tradizione
notevole e per la quale sono chiare le cause del dissesto, non
dovuto a incompetenza nè a cattiva amministrazione; per questo si
pensa che il Gruppo sia salvabile. Ci troviamo cioè di fronte ad
una azienda potenzialmente sana, nella quale la stretta di questi
tempi, e in particolare l'impennata del dollaro, hanno creato una
situazione che senza l'intervento - non gratuito, lo sottolineo -
di un finanziamento a tassi agevolati, può solo portare alla
chiusura.
E dato che noi non possiamo intervenire direttamente perché la
Regione non è una banca, evidentemente lo strumento possibile è
quell'altro.
Questa è la situazione.
Come ha accennato il Consigliere Cout, il Consiglio di fabbrica,
i Sindacati e la signorina Carminati si sono riuniti con me e
queste cose sono state dette; gli interessati hanno potuto sentire
dalla voce della signorina Carminati - quindi non è che io
riferisca cose che non sono vere - questa sua volontà. Il punto,
dopo la scadenza di domani che credo non presenti difficoltà, è
quello di esaminare con cura quel piano, di vedere quali sono le
sue possibilità e poi di procedere.
Aggiungo, conclusa la mia risposta all'interpellanza, che entro
la fine di questa settimana o al massimo la settimana prossima un
Gruppo importante e interessante dovrà prendere contatti con noi
per il problema della Fortuna West.
Allora, ne parleremo con maggiore conoscenza di causa.
PRESIDENTE
: La parola al Consigliere Cout, per la
replica.
COUT - (P.C.I.):
Ulteriori chiarimenti su questa
situazione ci sono senz'altro venuti dalla risposta, che possiamo
dire abbastanza esauriente, del Presidente della Giunta; però non
sono state prese in considerazione alcune delle richieste che
abbiamo fatto.
Nella nostra interpellanza noi chiedevamo che di questa
questione venisse poi investito il Consiglio, che su questo piano e
sulla creazione di nuovi posti di lavoro, come per la Fortuna West,
venisse portata alla discussione del Consiglio una relazione su cui
tutti quanti potessero esprimere la loro idea e le loro
considerazioni. Per questo motivo, ci associamo senz'altro alla
richiesta del Consigliere Carlassare per un'eventuale discussione
in Consiglio su tutta la questione, che non può essere affrontata
con una semplice interpellanza a botta e risposta o con semplici
richieste di chiarimenti.
Direi che anche sulla questione della Finanziaria si deve
discutere al più presto. Sono anch'io piuttosto dell'idea del
Sindacato che per una soluzione che deve venire in breve termine,
una Finanziaria che ancora non è costituita non ci può garantire
rimedi immediati; perciò prima ancora della costituzione di questa
Finanziaria si dovranno affrontare diversamente i problemi della
S.I.V. e probabilmente sarà opportuno un finanziamento, almeno se
entro la fine di aprile verrà presentato il piano.
Ci sono infatti una serie di problemi sui quali bisogna
intervenire con urgenza e dei quali deve essere per forza investito
il Consiglio regionale, perché una situazione di questo genere deve
essere a conoscenza di tutte le forze politiche che debbono
esprimere la loro idea in proposito.
PRESIDENTE
: Ha chiesto di parlare il Consigliere Mafrica.
Ne ha facoltà.
MAFRICA - (P.C.I.):
Mentre di solito abbiamo dei dubbi
sul fatto che possano funzionare strutture industriali limitate
all'ambito valdostano, per cui siamo preoccupati quando si cerca di
ridurre per esempio la Cogne - proposta fatta da altre forze - a
una struttura isolata da contesti più generali, in questo caso
l'idea di sganciare la S.I.V. dal Gruppo Carminati ci sembra che
possa essere giusta e crediamo che sia necessario passare al più
presto dalle intenzioni e dalle affermazioni ai fatti. Prima di
dire se andrà bene o meno la Finanziaria vorremmo che al più presto
venisse portato in Consiglio regionale il disegno di legge
relativo, perché in Commissione Affari Generali io ho sentito due
rappresentanti della maggioranza dire che avevano delle perplessità
su questo punto; quindi non
so se questa è la strada più
veloce; se lo è, almeno secondo la Giunta, chiediamo che la
questione venga rapidamente sottoposta al Consiglio. I casi sono
due: o in tempi brevi si costituisce questa struttura che permette
l'accesso al credito alle industrie valdostane, oppure visto che
col bilancio si rifinanziano i fondi di rotazione tra cui anche
quelli per l'industria, per i casi urgenti si provvede ancora con
il vecchio meccanismo.
Un'ultima osservazione: noi faremo, come Partito, nel mese di
aprile un convegno sull'occupazione in Bassa Valle; in questa
occasione penso che possano emergere anche delle proposte in questa
materia; ci sembra però che non possa essere visto soltanto
l'aspetto finanziario, ma occorra anche pensare ad una politica
industriale complessiva, perché per alcuni casi può essere una
questione di alti tassi di interesse, ma per altri non è solo
questo, è anche una questione di produttività, di ricerca del
mercato, di impianto tecnologico dell'azienda.
Noi attendiamo l'esito delle prossime scadenze, prendiamo per
buone le affermazioni del Presidente della Giunta, però crediamo
che rapidamente si debba passare dalle affermazioni ai fatti in
quanto la situazione lo richiede.
PRESIDENTE
: Passiamo alla trattazione dell'oggetto
iscritto al n. 17 dell'ordine del giorno.
