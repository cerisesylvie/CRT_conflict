Classificazione
ASSISTENZA SANITARIA E OSPEDALIERA



Oggetto del Consiglio n. 1052 del 18 novembre 2021 - Resoconto
OGGETTO N. 1052/XVI - Interpellanza: "Implementazione delle
iniziative ricomprese nella metodologia terapeutico-riabilitativa
della "Montagnaterapia"".
Bertin (Presidente) -
Punto n. 35. Per l'illustrazione,
il consigliere Manfrin.
Manfrin (LEGA VDA) -
Con il termine "Montagnaterapia"
s'intende un originale approccio metodologico a carattere
terapeutico riabilitativo e/o socio-educativo finalizzato alla
prevenzione secondaria alla cura e alla riabilitazione d'individui
portatori di differenti problematiche, patologie o disabilità,
attuato attraverso il lavoro sulle dinamiche di gruppo
nell'ambiente culturale naturale e artificiale della montagna.
Le attività di "Montagnaterapia" vengono progettate e attuate
prevalentemente nell'ambito del Servizio Sanitario Nazionale o in
contesti socio-sanitari accreditati con la fondamentale
collaborazione del Club Alpino Italiano, che ne riconosce
ufficialmente le finalità e l'organizzazione nazionale, e di altri
enti o associazioni accreditate del settore.
Le prime esperienze di "Montagnaterapia" in Europa risalgono
agli anni '80 in Belgio e Francia e negli anni '90 in Italia,
grazie alla collaborazione tra sodalizi di montagna, aziende
sanitarie e organizzazioni non profit.
In Italia sono ormai centinaia di esperienze rivolte a
ipovedenti, a persone con disturbi psichici, a portatori di
handicap per disabilità fisiche, a bambini in difficoltà, a
marginali, a persone dipendenti da sostanze e a portatori di
patologie specifiche, come quelle cardiologiche, oncologiche o
ortopediche.
La "Montagnaterapia" si attua prevalentemente nella dimensione
dei piccoli gruppi, dai tre ai dieci partecipanti, anche coordinati
fra loro e controllate sessioni di lavoro a carattere
psicofisico-psicosociale con forte valenza relazionale ed
emozionale, che mirano a favorire un incremento della salute, del
benessere generale e conseguentemente un miglioramento della
qualità di vita.
La cima di una montagna da sempre rappresenta metaforicamente il
successo, il raggiungimento di un obiettivo, un punto di arrivo, ma
anche la fatica, la sofferenza e il sacrificio per
raggiungerla.
Sembra incredibile che un ambiente così duro e privo di comodità
come la montagna possa essere sfruttato, con i dovuti accorgimenti,
ai fini terapeutici per migliorare la qualità della vita, anche
delle persone più deboli o problematiche, ma forse è proprio in
questo contrasto che bisogna leggere questo particolare approccio
di vivere la montagna.
Molto spesso ogni cambiamento in meglio richiede fatica, impegno
e dedizione e la montagna da questo punto di vista è un'ottima
palestra per allenarsi, a tenere duro e non mollare di fronte alle
difficoltà della vita.
Per questo motivo siamo rimasti stupiti, personalmente ho fatto
numerose ricerche, ho visto citare montagne che non sono
valdostane, ho visto citare il Trentino, ho visto citare la
Lombardia, ho visto citare il Piemonte, ma ho visto assolutamente
scarno il risultato rispetto a questa pratica della
"Montagnaterapia" rispetto alla Valle d'Aosta, così ricca dal punto
di vista paesaggistico e territoriale. Esperienze simili potrebbero
realmente migliorare la qualità della vita delle persone se
applicate alla nostra realtà e addirittura potremmo essere un
capofila nazionale in questo senso.
Ecco perché con questa interpellanza chiediamo quindi quante e
quali iniziative di "Montagnaterapia" siano state svolte a oggi
nella nostra Regione e se sia intenzione dell'Amministrazione
regionale implementare tali attività.
Presidente -
Risponde l'assessore Barmasse.
Barmasse (UV) -
Con riferimento all'oggetto di questa
interpellanza, informo che all'interno dell'Azienda USL della Valle
d'Aosta esistono fin dal 2007 le competenze riguardanti la
"Montagnaterapia".
Infatti, in quell'anno fu istituito l'ambulatorio di medicina di
montagna con la finalità di occuparsi dell'adattamento all'ambiente
montano anche di persone con patologie croniche.
Negli anni sono stati svolti da medici dell'Azienda USL numerosi
progetti di "Montagnaterapia" riguardanti patologie oncologiche,
cardiovascolari e psichiatriche.
Per quanto riguarda le patologie cardiovascolari, si è lavorato
molto con la Associazione "Les Amis du Coeur", organizzando
numerose uscite in montagna con pazienti cardiopatici.
Sono stati svolti anche studi clinici nell'ambito di progetti
europei, alcuni dei quali su pazienti con esiti di patologie
cerebrovascolari.
Tali studi hanno dimostrato l'efficacia dell'attività fisica in
montagna nella prevenzione secondaria dell'ictus, progetti
"Resamont 2" e "Resamont".
In un altro progetto comunitario, con i partner francesi della
Savoia, si è affrontato l'aspetto della prevenzione primaria e del
benessere psicofisico e sociale, sviluppando servizi sanitari e
sociali integrati di prossimità nella prevenzione e monitoraggio
dello stato di salute delle persone, con particolare riguardo verso
i malati cronici, progetto MisMi.
In tale contesto sono state organizzate numerose passeggiate in
montagna a piccoli gruppi, che hanno dimostrato il miglioramento
della prognosi e della terapia di numerose patologie croniche e i
cui dati sono in corso di ulteriore elaborazione.
Inoltre, il Dipartimento delle discipline mediche ha affrontato,
con le rispettive strutture complesse, temi di primaria importanza,
come l'attività motoria in ambiente montano per i pazienti
oncologici e per i pazienti affetti da diabete mellito.
Negli anni sono poi stati svolti alcuni progetti anche dal
Dipartimento di salute mentale su pazienti con patologie
psichiatriche.
Nel 2017 è stato organizzato dalla Regione, in collaborazione
con l'Azienda USL, un evento che ha portato all'approvazione della
prima carta etica della medicina di montagna, la carta di Cogne,
nella quale la "Montagnaterapia" assume un ruolo di rilievo nella
prevenzione primaria e secondaria delle patologie acute e
croniche.
Durante la fase pandemica, peraltro ancora in corso, l'attività
del centro di medicina della montagna è stata rallentata. Non
appena la situazione epidemiologica lo permetterà, verranno
riattivate sicuramente attività e progetti di "Montagnaterapia"
anche su pazienti guariti dall'infezione respiratoria da
Covid-19.
Sono attualmente in corso esperienze di passeggiate nel
benessere nell'ambito della strategia "Aree interne Bassa valle" e
la "Montagnaterapia" è stata anche inserita come attività nel
regionale della prevenzione 2020-2025.
Infine, informo che l'Assessorato della Sanità, salute e
politiche sociali, insieme alla direzione strategica dell'Azienda
USL, con ufficio progetti innovativi, sta monitorando con
attenzione la nuova programmazione europea 2021-2027 e PNRR per
nuove progettualità anche in ambito di "Montagnaterapia".
Presidente -
Per la replica, il consigliere Manfrin.
Manfrin (LEGA VDA) -
Sono felice e soddisfatto della sua
risposta.
Avevamo fatto una ricerca appunto per capire a quale punto
fossero le attività relative alla "Montagnaterapia", le ricerche ci
hanno restituito pochissimi risultati, sono felice che invece sotto
il pelo dell'acqua questa attività fosse già posta in essere.
Prendo atto che l'ultimo evento, quello del 2017, che ha
prodotto la carta etica di medicina in montagna è sicuramente
interessante se introduce questa implementazione rispetto
all'utilizzo della "Montagnaterapia"; è evidente, quindi, che
approfondiremo anche questa carta per capire quali saranno e quali
sono state le evoluzioni disposte rispetto a quella proposta.
Ovviamente non possiamo rallegrarci del rallentamento
dell'attività, ma sappiamo che questo ha riguardato non soltanto
questo tipo di terapia, ma anche tantissime altre differenti
attività da parte della sanità valdostana, ma auspichiamo che, nel
più breve tempo possibile, così come abbiamo chiesto d'intervenire
sulle liste d'attesa e ne abbiamo discusso in occasione della V
Commissione rispetto al nuovo piano socio-sanitario, si riesca
anche a ripristinare questo tipo di attività che ha dato degli
ottimi risultati e magari che la Valle d'Aosta, oltre a rivolgersi
ai propri utenti, possa espandere questo modello di
"Montagnaterapia", essendo per conformazione morfologica
chiaramente il territorio più adatto, anche al di fuori della
regione; quindi poter diffondere questo tipo di terapia che, come
giustamente anche ha confermato, ha portato degli ottimi
risultati.
Presidente -
Come deciso dalla capigruppo, sospendiamo
nell'attesa che arrivi il Presidente della Regione che è impegnato
in una videoconferenza. Il Consiglio è sospeso brevemente.
La seduta è sospesa dalle ore 11:38 alle ore 12:06
