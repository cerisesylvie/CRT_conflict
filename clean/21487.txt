Classificazione
CASA DA GIOCO



Oggetto del Consiglio n. 1272 del 20 aprile 2005 - Resoconto
OGGETTO N. 1272/XII - Piano aziendale del Casinò di
Saint-Vincent. (Interrogazione)
Interrogazione
Appreso nel corso di audizioni avvenute in sede di IV^
Commissione consiliare permanente sul tema del Piano di sviluppo
del Casino de la Vallée, che sarebbe in fase di definizione il
cosiddetto Piano aziendale riguardante la medesima Casa da
gioco;
Osservato che il Consiglio regionale e la Commissione
competente nulla sanno in riferimento a detto strumento di
pianificazione;
Ritenuto necessario conoscere gli indirizzi essenziali del
Piano aziendale, anche per le evidenti connessioni con le altre
problematiche del Casinò ed, in primis, con il Piano di
sviluppo;
i sottoscritti Consiglieri regionali
Interrogano
l'Assessore competente per sapere:
1) se è vero che è in fase di definizione o, quanto meno, di
discussione il Piano aziendale del Casino de la Vallée di
Saint-Vincent;
2) quali soggetti sono interessati all'elaborazione del detto
Piano;
3) se non ritiene opportuno un qualche coinvolgimento del
Consiglio regionale.
F.to: Curtaz - Riccarand
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Nell'interrogazione si fa riferimento alle
audizioni della IV Commissione che hanno messo in evidenza una
definizione di un piano aziendale. Per rispondere alla prima
domanda:
"se è vero che è in fase di definizione o, quanto meno,
di discussione il Piano aziendale del Casino de la Vallée di
Saint-Vincent"
, tale piano ha avuto un momento deliberativo da
parte del consiglio di amministrazione, che è del 24 novembre 2004;
il documento ha avuto una prima discussione con le segreterie
sindacali regionali e la delegazione sindacale aziendale il 24
gennaio 2005 e in data 9 febbraio 2005. D'intesa con questi
organismi sono seguiti ulteriori incontri con le delegazioni
sindacali tecnici giochi francesi in data 14 febbraio 2005, con gli
amministrativi giochi francesi in data 17 febbraio 2005, tecnici
giochi americani in data 22 febbraio 2005 e amministrativi dei
giochi americani in data 23 febbraio 2005. A seguito di quanto è
emerso in occasione di questi incontri, l'azienda ha dato mandato
ai responsabili area giochi americani elettronici e giochi
francesi, a fronte delle disponibilità manifestate sul piano dai
delegati sindacali dei vari reparti, per approfondire le
problematiche specifiche in ogni area.
"Quali soggetti sono interessati all'elaborazione del detto
piano"
: l'elaborazione del piano è stata coordinata dal
Consigliere delegato area giochi, Ufficio stampa e manifestazioni
ed è stata predisposta dal Direttore dell'Ufficio stampa in
sinergia con il Direttore del personale e con i Responsabili area
giochi americani elettronici, giochi francesi e "marketing"
operativo.
Rispetto all'ultima domanda:
"se non ritiene opportuno un
qualche coinvolgimento del Consiglio regionale"
, penso che
questo possa essere sempre fatto, ma qui parliamo di un piano
aziendale di organizzazione che, se vogliamo demandare
all'Assemblea, credo possa portare una discussione che
probabilmente non è particolarmente veloce. Dipende qual è
l'accezione che vogliamo dare al piano aziendale, ma qui è
un'organizzazione che ha già una definizione; quindi ritengo che in
questa fase possa la commissione, il Consiglio regionale attendere
un percorso che si sta evolvendo, dopodiché all'atto di una
quadratura può avere anche un significato fare una riunione in
commissione per apprendere quali sono gli esiti di tale
riorganizzazione.
Presidente - La parole al Consigliere Curtaz.
Curtaz (Arc-VA) - Ringrazio l'Assessore per le notizie che ha
dato circa il piano aziendale, che è cosa diversa dal piano di
sviluppo, perché qui parliamo di strumenti di programmazione che si
sovrappongono e quindi sono possibili delle confusioni. Il piano
aziendale è appunto un piano organizzativo di carattere
tecnico-aziendale, che è cosa diversa dal piano di sviluppo, di
carattere politico strategico. Abbiamo appreso dalle informazioni
che ha fornito l'Assessore qual è l'iter di discussione del piano
aziendale. Sotto il profilo dei principi, condivido anche quello
che ha detto l'Assessore, che, trattandosi di un piano
organizzativo, deve essere discusso in primo luogo dai dirigenti
dell'azienda e dalle organizzazioni sindacali e non credo che in
questo caso l'ente politico debba avere una funzione sostitutiva o
integrativa degli attori della pianificazione, però vi è un
problema reale, Assessore - che mi sembra lei abbia colto -, di
questo tipo: è evidente che il piano aziendale è connesso a molti
dei ragionamenti che facciamo intorno alla casa da gioco. Ora, i
Commissari della IV Commissione si sono trovati in una certa
difficoltà a discutere, in sede di audizione, con le organizzazioni
sindacali... quando vi è un continuo riferimento alla discussione
di un piano aziendale che i Commissari assolutamente non conoscono.
Io solleciterò il Presidente della IV Commissione ad organizzare un
incontro con gli organi competenti quando questo piano sia in una
fase di elaborazione definitiva, però non mi sembrerebbe sbagliato
che anche la discussione di bozze e di proposte... discussione a
livello tecnico... venga rappresentata all'organo politico.
Riassumo: riterrei corretto che i Commissari della IV Commissione
siano messi in condizione di valutare le bozze in discussione anche
per fare dei ragionamenti più compiuti sulla situazione del casinò.
Mi riprometto eventualmente, attraverso la Presidenza della IV
Commissione, di chiedere che da parte del Consiglio di
amministrazione e del Rappresentante dell'azionista della "Casinò
S.p.a." vi sia una disponibilità in questo senso, altrimenti le
discussioni rischiano di essere monche.
Approfitto infine per chiedere all'Assessore se ci può dire
qualcosa del piano di sviluppo, perché anche questo secondo
documento - che io credo con una certa fantasia si è qualificato
piano di sviluppo - è sparito dagli ordini del giorno delle
commissioni e, visto quanto è successo per il precedente piano del
2003, voglio capire se dietro tale dimenticanza vi sono delle
ragioni politiche, delle ragioni tecniche o se si stanno facendo
dei ragionamenti sull'inadeguatezza di tale piano. Come sappiamo
anche dagli avvenimenti politici nazionali di questi ultimi giorni,
spesso gli "effetti annuncio a ripetizione" non hanno quei
risultati in termini di credibilità politica che si vorrebbero
conseguire.
