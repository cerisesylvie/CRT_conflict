Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3245 del 25 novembre 1987 - Resoconto
OGGETTO N. 3245/VIII - ASSETTO PRESENTE E FUTURO DELLA
FINAOSTA S.P.A. (Interpellanza)
PRESIDENTE:
Do lettura dell'interpellanza presentata dai
Consiglieri Mafrica e Cout:
INTERPELLANZA
È ormai trascorso un anno dal momento in cui il Consiglio
regionale deliberò alcuni indirizzi di ristrutturazione della
FINAOSTA S.p.A..
Poichè nel frattempo non si sono notate particolari
modificazioni nel modo di lavorare della finanziaria regionale, sia
per quanto riguarda la capacità di iniziativa a favore di nuove
attività imprenditoriali, sia per ciò che concerne l'utilizzazione
delle ingenti risorse a sua disposizione:
i sottoscritti Consiglieri regionali del
Gruppo comunista
INTERPELLANO
la Giunta regionale per conoscere:
1)
i dati concernenti le dotazioni, gli impegni, le
erogazioni, le somme disponibili e quelle depositate in banca
investite in titoli di stato, relativi a ciascuna delle gestioni
attribuite alla FINAOSTA S.p.A.;
2)
quali modifiche sono state introdotte nell'ultimo
anno nella struttura organizzativa e nel modo di lavorare della
finanziaria regionale;
3)
quali sono le intenzioni della Giunta rispetto al
futuro assetto e agli indirizzi politico-economici da proporre alla
FINAOSTA S.p.A..
PRESIDENTE:
Ha chiesto di parlare il Consigliere Cout per
mozione d'ordine, ne ha facoltà.
COUT - (P.C.I.):
Chiedo l'iscrizione dell'ordine del
giorno, di cui avevamo preannunciato la presentazione.
PRESIDENTE:
La Presidenza, non appena terminata la
discussione di questo argomento, aveva già intenzione di iscrivere
all'ordine del giorno sia il documento presentato dal Consigliere
Cout sia la legge presentata dall'Assessore Martin.
COUT - (P.C.I.):
Accetto la proposta del Presidente.
PRESIDENTE:
Ha chiesto di illustrare l'interpellanza il
Consigliere Mafrica, ne ha facoltà.
MAFRICA - (P.C.I.):
È ormai passato un anno dal giorno in
cui, con una ampia discussione, si era prevista da parte del
Consiglio una ristrutturazione della Finaosta.
Ora, pur non seguendo quotidianamente le vicende di questa
finanziaria, non abbiamo avuto l'impressione che si sia modificato
molto nel modo di lavorare della finanziaria, sia rispetto alla
promozione di nuove attività imprenditoriali in Valle, sia nella
velocità di utilizzo delle risorse disponibili. Vorremmo con questa
interpellanza conoscere una serie di dati che possono servire per
verificare se questa impressione è giusta oppure se le cose si sono
radicalmente modificate.
Vorremmo anche conoscere da parte della Giunta o dell'Assessore
alle Finanze quali innovazioni fra quelle previste dagli indirizzi
fissati dal Consiglio regionale sono state attuate, e vorremmo
avere da parte della Giunta notizia sulle sue intenzioni per far
marciare, se ci fossero dei ritardi, queste indicazioni, oppure per
modificarle se se ne ravvisasse la necessità.
PRESIDENTE:
Ha chiesto di parlare l'Assessore alle
Finanze Martin, ne ha facoltà.
MARTIN - (A.D.P.):
Fornirò al Consigliere Mafrica una
copia di tutti i dati, che non starò a leggere perchè si
riferiscono a diverse gestioni e riguardano la valutazione del
fondo, l'incremento avuto, gli impegni, le erogazioni, la liquidità
e via dicendo.
Vorrei far notare che bisogna tener conto dei tempi tecnici che
passano da quando la Giunta regionale assume delle deliberazioni a
quando la Finaosta può materialmente erogare questi finanziamenti
che sono sottoposti ad una serie di verifiche tecniche, vedi
perizie, ipoteche, contatti con i notai, ecc., quindi è abbastanza
normale che rispetto ad una valutazione globale di un fondo si
assista ad una liquidità che in certi casi può anche essere
abbastanza elevata, perchè questa liquidità è comunque
indispensabile per assicurare tutti gli impegni della Finanziaria
regionale.
Fatta questa precisazione, per quanto riguarda le altre domande
degli interpellanti, devo dire che nell'ultimo anno, in esecuzione
di quel deliberato che aveva assunto il Consiglio regionale, sono
state apportate le seguenti modifiche alla struttura organizzativa
della Finaosta. È stato assunto un Direttore generale, è in corso
di istituzione l'Ufficio Studi, è stato istituito il servizio
ispettivo ed è stato ristrutturato e ampliato il precedente, è in
esame l'organigramma che dovrebbe prevedere la revisione di alcune
strategie che sono in atto in Finanziaria.
Per quanto riguarda le strategie operative, è stato aumentato il
capitale sociale a 40 miliardi, per far sì che la gestione
ordinaria possa in futuro avere molto più spazio di quanto non ne
ha avuto fino ad oggi e per lasciare in gestione straordinaria
solamente quegli interventi che sono propri della gestione
speciale.
Per quanto riguarda la operatività della società, sono state
definite delle nuove procedure di lavoro, sono stati rivisti i
patti parasociali precedentemente sottoscritti. Questo dovrebbe
garantire una certa funzionalità e quindi per l'assetto futuro
dovrebbe garantire, secondo quanto espresso più volte dalla Giunta
regionale, la possibilità di avere delle analisi tecniche molto
precise, di avere un 'termometro' mensile della situazione
industriale in Valle d'Aosta, di fermare tutte quelle iniziative
che per qualche motivo non dovessero andare, di avere un
responsabile ben preciso nella Finaosta che possa seguire
l'iniziativa dall'inizio alla fine.
Sul piano più strettamente politico, gli indirizzi che la Giunta
vuole che la Finaosta segua sono questi essenzialmente: la Finaosta
deve ritornare a fare i compiti di istituto per i quali è sorta, e
quindi deve ricercare gli imprenditori e le imprese, deve
assicurare un'adeguata assistenza alle imprese, deve partecipare,
quando questo sia necessario, alla funzionalità dell'impresa, al
capitale stesso della impresa. Quindi alcune forme di mutuo che
hanno occupato parecchio del tempo e della struttura della Finaosta
in questi ultimi tempi devono ritornare al loro ambito naturale che
è quello creditizio, e in questo senso si dovrà rivedere l'assetto
della Finaosta anche e soprattutto con l'entrata in funzione della
nuova banca regionale.
Direi che con questi cambiamenti di tipo tecnico e con questi
indirizzi di tipo più propriamente politico che dovranno avvenire,
si dovrebbe poter assicurare una funzionalità certamente migliore
alla Finaosta di quanto non sia avvenuto finora.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Ringrazio l'Assessore per i dati che
mi ha fornito; da questo punto di vista almeno, la Giunta non si
sottrae al compito di fornire, quando vengono richieste, le
informazioni.
Devo invece rilevare nell'intervento dell'Assessore molti
'futuri' e molti 'condizionali', il che mi conferma nella idea che
in questo anno gli indirizzi riconfermati oggi dalla Giunta
regionale, cioè la promozione di nuove attività, l'assistenza a
queste attività e il termine delle funzioni creditizie non sono
ancora state avviate. Nel frattempo è passato un anno, ci auguriamo
che il futuro e il condizionale si riferiscano a tempi non biblici,
ma che questa ristrutturazione possa andare avanti perlomeno per il
prossimo anno.
