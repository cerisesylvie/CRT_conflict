Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3022 del 22 gennaio 1992 - Resoconto
OGGETTO N. 3022/IX Riattivazione dei segnali luminosi sul
ponte dell'Equilivaz.
(Interpellanza)
Presidente
Do lettura dell'interpellanza presentata
dai Consiglieri Vallet, Marcoz e Mostacchi.
Interpellanza Constatato che, con il sopraggiungere della
stagione invernale, a causa quindi del fondo stradale
sdrucciolevole, il ponte di Equilivaz è diventato nuovamente teatro
di gravi incidenti stradali;
Verificato che i lavori di rettifica del tracciato stradale non
hanno eliminato la pericolosità del tratto di strada in
questione;
Constatato anche che il sistema di segnalazioni luminose a suo
tempo installate per evidenziare il pericolo non è stato riattivato
dopo l'ultimazione dei lavori;
i sottoscritti Consiglieri regionali
interpellano
l'Assessore ai Lavori Pubblici per sapere se non ritenga
opportuno intervenire presso l'ANAS affinché la stessa provveda al
più presto alla riattivazione dei segnali luminosi a suo tempo
installati ed attualmente spenti.
Chi chiede la parola? Il Consigliere Vallet.
Vallet (UV)
Questa interpellanza non richiede una
lunga illustrazione anche perché il Consiglio ha già discusso di
questo argomento più di una volta e probabilmente quelle
discussioni avevano portato all'esecuzione dei lavori di rettifica
che poi sono stati fatti su quel tratto di superstrada. É evidente
purtroppo però che i lavori stessi non hanno risolto del tutto il
problema della pericolosità di quel tratto di strada e nell'ultimo
mese di dicembre si è verificata di nuovo una lunga serie di
incidenti con numerosi feriti.
Nell'interpellanza chiedo semplicemente all'Assessore se non
ritiene il caso di sollecitare l'ANAS a mettere in funzione
nuovamente i segnali luminosi, i semafori, che erano stati
installati a suo tempo prima dell'esecuzione dei lavori, che non
sono stati mai rimossi, ma non sono più stati rimessi in
funzione.
Presidente
La parola all'Assessore ai lavori pubblici
Martin.
Martin (ADP)
Io sono intervenuto presso l'ANAS per
sollevare questo problema, mi è stato riferito che i segnali
luminosi erano stati spenti perché dopo l'esecuzione dei lavori si
riteneva che avessero esaurito la loro funzione, in quanto i
segnali erano stati messi prima della costruzione del nuovo ponte.
Ho fatto presente che da più parti sono state sollevate delle
perplessità sull'esecuzione di quest'opera in quanto, pur essendo
stato allargato il ponte dell'Equilivaz - per un problema
probabilmente di pendenza - la pericolosità purtroppo permane,
quindi sarebbe bene riattivare questi segnali soprattutto in certi
periodi dell'anno, quando naturalmente la strada è più
sdrucciolevole.
L'ho già fatto, ho anche scritto una lettera a questo proposito,
ho avuto assicurazioni che il problema sarebbe stato affrontato e
possibilmente risolto in questa maniera. Vedremo nei prossimi
giorni se questo sarà fatto o se dovremo nuovamente intervenire
presso l'ANAS.
Presidente
Ha chiesto la parola il Consigliere
Vallet.
Vallet (UV)
Non posso che prendere atto con
soddisfazione dell'impegno dell'Assessore ed augurarmi che entro
breve tempo il problema venga risolto. Grazie.
