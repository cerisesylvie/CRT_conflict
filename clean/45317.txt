Classificazione
SPORT E TEMPO LIBERO



Oggetto del Consiglio n. 2090 del 15 dicembre 2022 - Resoconto
OGGETTO N. 2090/XVI - Interpellanza: "Disponibilità dei campi
da tennis della struttura sportiva Palaindoor di Aosta.".
Bertin (Presidente) -
Punto 29. Per illustrare
l'interpellanza, consigliere Sammaritani.
Sammaritani (LEGA VDA) -
Questo è l'ennesimo capitolo
della vicenda del Palaindoor, che è stata già affrontata più volte
in quest'aula. Io faccio in particolare riferimento alla iniziativa
di qualche mese fa, dove sulla risposta dell'Assessore all'epoca
alle opere pubbliche, l'assessore Marzi, si disse che
probabilmente, anzi con una certa certezza, i campi da tennis,
quindi la parte di struttura dedicata al tennis sarebbe stata resa
disponibile entro il mese di ottobre. Questo era preordinato, in
base alla nostra iniziativa dell'epoca, a valutare la possibilità
di far partire i corsi invernali, quelli che naturalmente
ripercorrono un po' cronologicamente l'anno scolastico, i corsi di
avviamento e di sviluppo degli atleti nel tennis.  Purtroppo,
dalle informazioni che abbiamo, questi corsi non hanno potuto
prendere l'avvio, quantomeno in quella sede di Regione Tzamberlet,
perché i campi non sono stati messi a disposizione entro il
promesso mese di ottobre e nemmeno in quello di novembre e nemmeno
in quello di dicembre, visto che ormai siamo a metà anche del mese
di dicembre.
Questo naturalmente pregiudica e condiziona, come già abbiamo
detto all'epoca, lo svolgimento di questi corsi sportivi. Quindi
vogliamo interpellare l'Assessore su: quali siano i motivi che non
hanno consentito di rispettare i predetti tempi di consegna delle
strutture ai soggetti operanti; se sia intendimento del Governo
regionale mettere a disposizione la struttura relativo alla pratica
del tennis e per quando; se siano state poi individuate alternative
all'eventuale non disponibilità dei terreni di gioco del Palaindoor
per la restante parte del corrente anno e per l'inizio del
prossimo.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Oggi rispondo io, mi alterno con
l'assessore Marzi, anche se sappiamo che le questioni
impiantistiche toccano ai due assessorati.
Solo una piccola premessa, giusto per definire il campo.
Esistono in Valle d'Aosta 46 strutture sportive di interesse
regionale, come lei sa. La Regione è proprietaria di cinque
impianti: le piscine di Aosta, Verrès e Pré-Saint-Didier e la
Bocciofila di Sant'Orso e il Palafent; altre 41 sono di proprietà
dei Comuni e delle Unités, che ne hanno la responsabilità diretta,
come lei sa. La Regione, tramite la legge regionale 16 del 2007,
finanzia semplicemente interventi di manutenzione straordinaria su
questi impianti. Questo per precisare il ruolo della Regione
rispetto alla questione impiantistica. In ogni caso le
interlocuzioni, come abbiamo già avuto modo di evidenziare sia io
che l'assessore Marzi, anche per la rilevanza della struttura, come
voi avete più di una volta evidenziato, sono costanti con il
Comune, il quale ci tiene a ribadire la stretta competenza relativa
agli interventi e il costante impegno su un cantiere che sta a
cuore a tutti.
Quindi, riguardo alla domanda uno: quali siano i motivi che non
hanno consentito di rispettare i predetti tempi di consegna? I
tempi dichiarati il primo novembre sono stati rispettati, da quello
che dice il Comune di Aosta, e sono relativi all'ottenimento del
CPI per i locali destinati all'attività di arrampicata, tennis e
atletica. Al momento il Comune di Aosta sta provvedendo ad alcuni
lavori di manutenzione dell'impianto di riscaldamento e alle
pulizie generali, ed è pronto, così ci è stato detto, ad affidare
la gestione temporanea della struttura, presumibilmente a partire
dal mese prossimo, nelle more dell'iter di coprogrammazione e
coprogettazione che ha avviato con le associazioni sportive.
Alla domanda due: se sia intendimento del Governo regionale
mettere a disposizione la struttura relativa alla pratica del
tennis. Il Governo regionale, come le ho detto, nulla può, perché
la struttura è in capo al Comune di Aosta.
E alla domanda numero tre: se siano state individuate
alternative all'eventuale non disponibilità dei terreni di gioco
del Palaindoor per la restante parte del corrente anno e per
l'inizio del prossimo. Le rispondo che vengono utilizzati i campi
in piazza Mazzini, come da due anni a questa parte, e probabilmente
appunto dall'inizio dell'anno prossimo dovrebbe essere affidata la
gestione temporanea della struttura e quindi il problema dovrebbe
essere risolto.
Presidente -
Per la replica, il consigliere
Sammaritani.
Sammaritani (LEGA VDA) -
Grazie, Assessore. Ci troviamo
di fronte a uno di quei casi classici di palleggiamento, proprio
come avviene nel tennis, delle responsabilità: la struttura è del
Comune, i soldi sono in parte della Regione, insomma è un classico.
In ogni caso il risultato finale è che i campi non aprono e non
apriranno ancora, a quanto pare. Adesso la palla è stata bottata
avanti, sempre per rimanere in termini sportivi, e vedremo a
gennaio cosa succederà.
Sapevamo, ci siamo interessati più volte appunto di questa
struttura e delle sue funzioni, io e anche il collega Baccega che
sta seguendo sempre con grande attenzione queste tematiche. Si
parlava di un tavolo di confronto e sarebbe auspicabile che questo
tavolo funzionasse, ma ho il sospetto che non funzioni un granché,
quantomeno che non si riunisca nemmeno. Il fatto che ci siano delle
strutture alternative, è evidente, a parte che sono in materiale
diverso, ma per chi conosce il tennis anche questo è un po' un
problema. Comunque, è evidente che impegnare le strutture di piazza
Mazzini significa che quelle strutture non possano essere
utilizzate da altri utenti, perché le scuole tennis occupano molte
ore.
I campi da tennis di Regione Tzamberlet potrebbero essere
utilizzati separatamente, perché in realtà la struttura del tennis
è all'esterno dell'altro corpo, quello che riguarda appunto
l'arrampicata, le palestre varie, eccetera. Con un po' di
attenzione, direi con un po' di oculatezza, si sarebbe
probabilmente potuto risolvere questo problema in modo diverso,
invece che accomunare tutta la struttura in una sola e far sì che
ci fossero questi problemi; il CPI, per esempio, immagino sia
riferito essenzialmente alla struttura grande, quella a fianco di
dove invece si pratica il tennis. Per ricordare a tutti: sono due
campi coperti e addirittura tre campi all'aperto; quindi lì credo
che...!
Insomma, vediamo nella gestione di questa questione un po' di
approssimazione, che probabilmente nasce essenzialmente dal Comune
di Aosta, ma anche la Regione crediamo avrebbe potuto un pochino
dare un'impronta un po' più forte e cercare di intervenire in modo
più concreto per risolvere questa problematica, che purtroppo
invece si sta ancora trascinando. Vedremo se adesso la palla avanti
buttata nel mese di gennaio se davvero finirà finalmente in gol,
oppure ancora no.
