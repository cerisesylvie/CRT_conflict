Classificazione
CONSIGLIO REGIONALE
Attività consiliare d'aula



Oggetto del Consiglio n. 3963 del 2 ottobre 2024 - Resoconto
OBJET N° 3963/XVI - Communications du Président du
Conseil.
Bertin (Presidente) -
Con 34 Consiglieri presenti
possiamo iniziare con l'ordine del giorno. Punto n. 1.
In apertura di questo Consiglio, ci tengo a ricordare la figura
di Silvio Trione, consigliere regionale dal 1988 al 1993. Durante
il suo mandato ha ricoperto le cariche di Vicepresidente
dell'Assemblea oltre che di Presidente di tre Commissioni.
Alla passione per la politica Silvio Trione ha unito l'impegno
nelle istituzioni, che ha servito anche come Sindaco del Comune di
Nus. Si era speso anche molto per il mondo del volontariato. Ho
avuto il piacere di incontrare Trione nelle sue molteplici attività
a servizio della comunità: dall'AVIS all'Associazione ex
Consiglieri, all'impegno per il referendum sull'inceneritore e
molte altre ancora.
Vista la nostra comune passione calcistica, non mancava mai un
commento sulle fortune - più spesso sulle sfortune, ahi noi -
sportive del Torino Calcio. Silvio se ne è andato nella settimana
nella quale il Toro, dopo 47 anni, riconquistava la vetta della
classifica di serie A, purtroppo, non abbiamo fatto in tempo a
commentare.
Silvio Trione era un uomo impegnato nel significato più bello e
nobile del termine. Era sempre piacevole e interessante discutere
con lui, ci mancherà.
La Valle d'Aosta perde un cittadino attento, capace e onesto.
Alla moglie Rita, alla figlia Luisa e alla famiglia esprimo, a nome
del Consiglio tutto, l'espressione del nostro profondo cordoglio e
la nostra sincera vicinanza.
Assessore Marzi, a lei la parola.
Marzi (SA) -
"Prima le persone poi le cose", con queste
semplici, ma profonde e significative parole di ricordo il parroco
di Nus, durante la funzione di commiato, ha riassunto i valori sui
quali Silvio Trione ha fondato e animato l'impegno nei vari ambiti
in cui si è dedicato con passione e dedizione nel corso della sua
vita.
Silvio è stato un uomo che, con semplicità e fermezza, ha saputo
mostrarci come in ogni contesto, da quello politico,
amministrativo, al volontariato sociale, sia possibile e
arricchente operare ponendo sempre al centro la persona nel
rispetto delle diversità e favorendone la valorizzazione del
singolo. Silvio Trione ha naturalmente interpretato il senso della
comunità in tutto il suo percorso di vita, mantenendo sempre salde
le radici nel paese di Nus in cui è stato per lungo tempo
amministratore, partendo dapprima come Consigliere di minoranza
sino a diventarne Sindaco.
Cursus honorum
questo che oggi
sempre più si perde con quelle che poi sono le naturali conseguenze
anche per quest'Assemblea. Questo, al di là dei ruoli istituzionali
che poi ha ricoperto, a livello regionale, diventando Consigliere e
Vicepresidente di quest'Aula, nella politica e naturalmente a
livello nazionale nel volontariato con l'AVIS, sempre con medesima
dedizione e amore verso la sua comunità e nel rispetto per le
istituzioni a ogni livello.
Sono queste riflessioni che vanno oltre un mero ricordo rispetto
al riconoscimento dei vari ruoli ricoperti, sul quale
l'attestazione di stima trasversalmente giuntagli - ringrazio il
Presidente del Consiglio in tal senso - dal sociale, dal territorio
e dalla politica, dimostrano come questa presenza intelligente e
moderata abbia lasciato un forte sentimento di comunità e di
responsabilità nelle relazioni umane che ha lungamente
coltivato.
Ultimamente Silvio viveva con consueto e rinnovato interesse la
politica, partecipando con discrezione alla vita del movimento
Stella Alpina di cui mi onoro di far parte, forza politica in cui
si ritrovava in termini di valori, di approccio e di collocazione
moderata di Centro e autonomista, all'interno del panorama politico
regionale, nel solco naturalmente della tradizione
democratico-cristiana, partito politico del quale era stato
Segretario politico regionale.
Il ricordo vivo di Silvio è impresso proprio in queste sue
ultime immagini di vita, una persona ancora animata dalla curiosità
e dalla voglia di dare il proprio contributo che ci dimostra come
un impegno animato da sana passione e dedizione, al di là dei ruoli
ricoperti, possa attraversare la persona in tutto il corso della
sua esistenza. L'esempio che quindi Silvio ci ha lasciato e di cui
dobbiamo far tesoro ci riporta con chiarezza all'importanza
dell'autenticità della persona alla quale spetta
in primis
incarnare i valori comunitari di riferimento sui quali si fondano
il buon agire politico e l'essenzialità del valore dell'impegno
sociale all'interno della propria comunità.
Alla moglie Rita, alla figlia Luisa, amica - e come si dice: "La
mela non cade lontana dall'albero" - e ai nipoti, rinnoviamo, come
Stella Alpina, il senso di condoglianze per la perdita avuta.
Presidente -
Consigliere Chatrian, a lei la parola.
Chatrian (UV) -
Le groupe de l'Union Valdôtaine tient à
transmettre ses condoléances sincères à la famille de Silvio,
ancien syndic de Nus, ancien conseiller régional et vice-président
du Conseil. Nous sommes proches à sa femme Rita, à sa fille Luisa,
qui a été elle aussi notre collègue au Conseil, ainsi qu'à toute la
famille. Silvio était une personne affable, douée d'une grande
sensibilité humaine, caractéristique qui a su exprimer et mettre à
bien par son long engagement dans le secteur du bénévolat, mais
également au service de sa communauté lorsqu'il a été Syndic et
après Conseiller régional, parce que la politique était aussi sa
passion, il la suivait avec attention et il l'écrivait de sa belle
plume, il était un fin connaisseur de la matière avec la civilité
et le sens du respect qui l'ont toujours distingué.
Il était un ami, sa communauté et tous ceux qui l'ont connu en
garderont un bon souvenir. Ciao Silvio.
Presidente -
Ha chiesto la parola il consigliere
Padovani, ne ha facoltà.
Padovani (FP-PD) -
Intervengo anch'io per unirmi, sia a
nome personale sia a nome del gruppo Federalisti Progressisti
Partito Democratico, al ricordo di Silvio Trione.
Trione ha vissuto la sua vita e il suo impegno politico e
sociale ponendo sempre al centro gli altri, la sua comunità e le
istituzioni che hanno servito pensando sempre al bene comune.
Un uomo, che ho avuto anch'io il piacere di conoscere nel
periodo del referendum contro il pirogassificatore, profondamente
legato a Nus e alla sua comunità, Comune del quale è stato Sindaco;
ruolo, quello di Sindaco, del quale diceva: "È stato più bello che
sedere in Consiglio regionale", a conferma dell'amore per il suo
comune e della politica a contatto più diretto con le persone.
Eletto poi in Consiglio regionale, è stato Vicepresidente
dell'Assemblea e Presidente di tre Commissioni. Attivo anche nel
mondo del volontariato, nel quale ha messo la stessa passione con
la quale viveva la politica.
È stato Presidente dell'AVIS dal 2002 al 2008 per poi
rappresentarla a livello nazionale fino al 2017.
Alla moglie Rita Ramella, alla figlia Luisa, al genero Alex e ai
nipoti Andrea e Francesco, che lui seguiva con tanta passione nelle
corse podistiche e nel calcio sugli spalti della River Plaine,
giunga la nostra vicinanza e le nostre condoglianze.
Presidente -
La parola alla consigliera Minelli.
Minelli (PCP) -
I colleghi che mi hanno preceduta hanno
già tratteggiato il profilo di Silvio Trione e ne hanno ricordato i
molteplici incarichi, in particolare ho ascoltato le parole del
collega Marzi, che ha voluto sottolineare l'importanza che
rivestiva per lui la comunità e il senso di comunità che possedeva,
non soltanto nei confronti della sua comunità, quella di Nus, ma
più in generale.
Ho avuto modo di conoscere Silvio Trione moltissimi anni fa
quando era Vicepresidente del Consiglio e in un'occasione
particolare perché aveva accompagnato la comunità di Gaby, in
quell'occasione la banda musicale, a un gemellaggio in Sardegna e
aveva trascorso con noi quella settimana; lì avevo proprio colto
questa sua volontà di valorizzare le comunità. Lo avevo poi perso
di vista e rincontrato nel periodo della campagna elettorale che
ricordava il collega Padovani sul pirogassificatore e la passione
che metteva nei suoi impegni era evidente e tutti la potevano
percepire.
Alla sua famiglia, a sua moglie, in particolare a Luisa e ai
nipoti, le nostre condoglianze.
Presidente -
Ha chiesto la parola il Presidente della
Regione, ne ha facoltà.
Testolin (UV) -
Per associarci, anche come Governo
regionale, a un ricordo di una persona che ha saputo trasmettere
nel corso della vita, così come nel percorso istituzionale, una
passione nei confronti di una comunità, che è quella valdostana a
tutto tondo e quella di Nus nello specifico.
L'esempio di una delle tante persone che in Valle d'Aosta si
sono fatte carico nel tempo di alcune incombenze, di alcune
attenzioni, di momenti facili e meno facili, di discussioni, ma
sempre con un approccio corretto e costruttivo, portatore di una
politica sana che qualche volta sembra di tempi lontani, quindi
questo vuole essere un pensiero e un ricordo per una persona che ha
lasciato e lascerà una traccia di quello che ha fatto nella
comunità e soprattutto nella famiglia che noi salutiamo e
abbracciamo con le nostre condoglianze, così come ha fatto il resto
di quest'Aula.
Presidente -
Il 24 e il 30 settembre il gruppo
Rassemblement Valdôtain e il Gruppo Misto hanno depositato due
proposte di legge: la prima modifica la nuova disposizione degli
interventi a favore dello sport ed è stata assegnata alla V
Commissione; la seconda contiene disposizioni in materia di polizia
locale.
Il 18 settembre la Giunta regionale ha presentato un disegno di
legge in materia di sostegno alle pro loco per l'organizzazione e
lo svolgimento di manifestazioni pubbliche. Il provvedimento è
stato assegnato alla IV Commissione per competenza e alla II
Commissione per la compatibilità finanziaria.
Come convenuto in Conferenza dei Capigruppo riunitasi il 17
settembre scorso, le iniziative del presidente Testolin saranno
anticipate ad oggi in ragione della sua partecipazione al Sommet de
la francophonie. Vista l'assenza dell'assessore Caveri per le
stesse ragioni, le iniziative di quest'ultimo saranno anch'esse
anticipate ad oggi.
Il consigliere Claudio Restano nella giornata di ieri ha
comunicato l'adesione al gruppo Rassemblement Valdôtain
fuoriuscendo dal Gruppo Misto.
Giovedì 3 ottobre, alle ore 15.30, parteciperò da remoto alla
riunione del Comitato d'indirizzo del progetto "Capire", convocata
a Bari e di cui sono Coordinatore per la Conferenza dei Presidenti
delle Assemblee legislative delle Regioni e delle Province
autonome.
Consigliere Restano, a lei la parola.
Restano (RV) -
In questa seduta, come detto da lei,
comunico la mia adesione al gruppo consiliare di Rassemblement
Valdôtain, un'adesione che credo non stupisca i colleghi di questo
Consiglio che mi stanno ascoltando, perché è evidente l'affinità
con i colleghi di Rassemblement, con i quali condivido l'utilizzo
del patois, l'attaccamento al territorio, allo sport, ma, in
particolare, la decisione è maturata a seguito di una fattiva e
positiva collaborazione intercorsa durante quest'ultimo anno e
mezzo di legislatura, ma soprattutto considerando che con
Rassemblement Valdôtain e l'associazione culturale a cui appartengo
condivido cose molto più importanti, tra cui la volontà di
difendere liberamente gli interessi di tutti i Valdostani di
nascita, di adozione o scelta, la volontà di riformare la nostra
autonomia, così come anche la sua applicazione, tutelando e
valorizzando il territorio, la lingua francese, le libertà
individuali e l'iniziativa imprenditoriale privata. Questa
decisione esprime anche la volontà di aprire un dialogo costruttivo
con tutte le forze politiche e sociali che riconoscono l'importanza
di tutelare e valorizzare l'identità della Valle d'Aosta.
Metto quindi da oggi a disposizione di Rassemblement Valdôtain
la mia esperienza, la mia professionalità, con l'auspicio, come è
già avviato da alcuni movimenti politici e associazioni culturali
valdostane, si raggiunga l'obiettivo del più ampio progetto
politico nella creazione di un'area di centro, autonomista e
liberale in cui potranno confrontarsi tutte le realtà politiche che
si riconoscono nei nostri valori. Buon lavoro a tutti, buon lavoro
a noi.
