Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 718 del 13 giugno 2019 - Resoconto
OGGETTO N. 718/XV - Approvazione di mozione: "Prosecuzione
delle interlocuzioni con il Governo nazionale per un ritorno dei
vigili del fuoco professionisti alle dipendenze del Ministero
dell'interno e nel Corpo nazionale".
Distort (Presidente) -
Passiamo al punto successivo
dell'ordine del giorno, il punto 7. Per l'esposizione della
mozione, la parola al proponente collega Gerandin.
Gerandin (MOUV')
- È una mozione che riprende pari pari
quello che è anche l'impegno sottoscritto da parte di tutti i
gruppi consiliari in una risoluzione. Ho presentato questa mozione
esclusivamente sapendo che le mozioni vanno automaticamente in
coda. Questa mozione doveva essere discussa la prima volta il 6-7
marzo del 2019, dopo l'esito del referendum promosso dal personale
dell'area tecnico-operativa dei vigili del fuoco il 12 e 13
febbraio del 2019. Ho pensato bene di scrivere questa mozione,
perché se non altro mi pare che le mozioni dopo due o tre Consigli
scattano in cima alla lista... e poi alla fine finalmente riusciamo
a parlare del problema dei vigili del fuoco. Chiaramente pertanto
l'impegno è un impegno dell'epoca. Aggiungo subito che, per quanto
mi riguarda, questo non è un impegno prendere o lasciare, è un
impegno aperto a quella che è stata l'evoluzione della situazione.
Aggiungo però già subito che sarà un impegno che non potrà essere
quello di dire: "apriamo tavoli, pensiamo, vediamo". Se deve essere
variato, deve essere un impegno con scadenze precise, impegni
precisi, risorse economiche precise da impegnare con tempistiche
precise.
Detto questo, non sto a parlare oltre della vicenda dei vigili
del fuoco, penso che ne abbiamo parlato davvero tanto. Ci sono
state dichiarazioni, ci sono stati tutta una serie di incontri, tra
l'altro, in commissione, dove lei, Presidente, ha relazionato di
quello che era stato un incontro, mi pare, tecnico tenuto in data 9
aprile a Roma. Sappiamo che c'è stato un ulteriore incontro, però
già in quell'occasione lei ci disse che c'era stata da parte del
Sottosegretario Candiani la più ampia disponibilità a verificare la
possibilità di questo passaggio di nuovo sotto il Ministero, però
lei è stato molto chiaro, peraltro è stato anche molto chiaro il
Sottosegretario Candiani, che ha detto che questo passaggio deve
essere senza costi. Lei poi ha elencato tutta una serie di quelle
che potevano essere le problematiche riferite a questo passaggio,
legate a un profilo giuridico, a un profilo economico, a un profilo
operativo, al profilo ricognitivo delle competenze trasferite e
quant'altro. Sappiamo di un ulteriore incontro che c'è stato, di
cui sicuramente lei ci renderà edotti. Il motivo per cui ci tengo
davvero che oggi venga discussa questa mozione è perché dobbiamo
uscire da questo Consiglio con le idee chiare su quello che sarà il
percorso, perché se da una parte questa mozione impegna a
continuare le interlocuzioni con lo Stato e capire al più presto
tempi, modalità e condizioni... adesso qualche informazione in più
c'è, però ci sono anche, mi pare, delle prese di posizione molto
chiare, molto nette della sua ex maggioranza, che dice che le
competenze acquisite nel corso dei decenni sono frutto delle
rivendicazioni fatte per rinforzare il progetto di autogoverno
della nostra Regione; ogni percorso diverso sarebbe contrario ai
principi federalisti che sono alla base del pensiero della storia
autonomista valdostana - lo affermano in una nota i movimenti UV,
UVP, Alpe, Stella Alpina e Epav - ben comprendendo le richieste
legittime espresse attraverso un referendum, gli autonomisti
esprimono con ancora maggiore forza la volontà di dare nuovo
slancio allo Statuto e alla lotta fatta in Valle d'Aosta per la
piena attuazione delle autonomie speciali.
Detto questo, leggo un comunicato in cui nell'ultimo incontro il
Sottosegretario Candiani invita la Regione a definire il percorso
ed è molto chiaro, si dice: "
spetta alla Regione tracciare la
linea di percorso definitiva che sarà fatta propria dal Governo una
volta valutata tutte le dinamiche
", parole del Sottosegretario
con delega ai vigili del fuoco Stefano Candiani. C'è il desiderio e
l'intenzione di affrontare la problematica. Si tratta di un
percorso complesso e articolato da parte del Governo. C'è la
volontà politica di accogliere i vigili del fuoco valdostani nel
Corpo nazionale qualora sia confermata questa volontà e una volta
appurati tutti i pro e i contro del passaggio.
Da parte del Presidente Fosson arriva l'impegno a sottoporre da
subito al Consiglio regionale le possibili soluzioni alternative
per salvaguardare le legittime aspettative dei vigili valdostani.
Questa è l'occasione per capire qual è il pensiero di questa ex
maggioranza, quali sono le proposte alternative che metterà sul
campo e soprattutto capire con che spirito e con che mandato
eventualmente lei si recherà ancora a Roma a interloquire con il
Sottosegretario Candiani. Aggiungo solo una nota di ieri in cui
praticamente alla Camera dei deputati c'è l'annuncio da parte del
Ministro Salvini per quello che riguarda i vigili del fuoco
nazionali. Ci sarà l'equiparazione sia per quello che riguarda il
discorso indennità o quant'altro e stipendio al Corpo di Polizia,
per cui rischieremmo di essere in ritardo due volte se non
avessimo, diciamo, idea del percorso da fare.
Presidente -
Si apre in aula lo spazio per il dibattito
generale. Ha chiesto la parola il collega Mossa.
Mossa (M5S)
- Io intanto vorrei ricordare al collega
Gerandin che qualche mese fa è stato Assessore e quindi ha avuto
tutta la possibilità di mettere mano a questa situazione e diciamo
che non è stato così incisivo. Adesso presenta questa mozione, tra
l'altro, condivisibilissima, ci fa piacere però, come si dice, che
quando si poteva fare, non si è fatto e adesso che non si può si
chiede di fare.
Allora io vorrei un attimino riassumere, per tutte le persone
che magari ci seguono, qual è la situazione dei vigili del fuoco.
Intanto vent'anni fa il servizio antincendio è passato dallo Stato
alla Regione. Anche se oggi si dice che è stata una scelta loro
quella di essere regionalizzati, in realtà non è proprio una
scelta, perché se si dice: "se vuoi rimanere all'interno di questa
Regione, devi accettare di essere regionalizzato, sennò puoi
rimanere sotto lo Stato, però ti mandiamo chissà dove", capite bene
che chi ha una famiglia, chi sta pagando un mutuo non è che può
fare le valigie, prendere, partire e andarsene da un'altra parte,
quindi più che una loro scelta a me sembra quasi un ricatto.
Passata questa fase comunque è nata una grossa differenziazione tra
il sistema retributivo, contributivo e previdenziale dei vigili del
fuoco valdostani rispetto ai loro colleghi che lavorano sotto il
Ministero. Loro semplicemente per anni hanno chiesto alle varie
Giunte che si sono susseguite di equiparare questa situazione per
renderli né più, né meno come i loro colleghi del Corpo nazionale;
richieste che non sono mai state ascoltate e non hanno mai avuto un
riscontro positivo da parte di nessuna Giunta, tanto che a febbraio
di quest'anno per disperazione hanno chiesto e hanno fatto un
referendum per chiedere di passare nuovamente al Ministero
dell'interno, un referendum votato alla quasi unanimità dei
professionisti. Qual è il problema? Vogliamo ripassare il servizio
antincendio allo Stato o metterci veramente al tavolo e risolvere
la situazione, ma adesso dopo vent'anni...
Faccio presente che, oltre alla problematica della retribuzione,
del sistema contributivo e della previdenza, c'è anche un problema
della struttura di quella caserma. Un paio di giorni fa, quando c'è
stato quel grosso temporale che abbiamo sentito tutti, mi è
arrivato un video da parte di qualcuno dei vigili del fuoco, se
volete, ve lo mostro tranquillamente, dove si vede praticamente che
pioveva all'interno della struttura. Se guardate questo video,
sembra quasi che non ci sia il tetto, mentre invece stiamo parlando
proprio dell'interno della struttura e non della parte esterna.
Oltre a un sistema economico, quindi c'è anche un sistema di
struttura, di equipaggiamento e quant'altro. Allora se c'è
l'intenzione da parte di questa Giunta di risolvere definitivamente
questa situazione, ci si mette al tavolo. C'è anche la
disponibilità da parte della nostra Deputata di collaborare fra
Regione e Stato per formalizzare tutta questa situazione attraverso
anche delle norme statali. Finalmente potremo risolvere questa
situazione una volta per tutte e dare ascolto a quello che ci
stanno chiedendo da anni ormai. Spero vivamente che si prenda
seriamente questa loro proposta.
Presidente -
Ha chiesto di intervenire l'Assessore
Borrello.
Borrello (SA)
- Devo essere sincero, ho molto pensato se
intervenire, perché, per ovvi motivi che conoscete benissimo, sono
parte in causa, quindi non sapevo se era opportuno o meno, quindi
non entrerò nel merito della mozione, ma mi sembra veramente
opportuno fare chiarezza rispetto al ruolo dei vigili del fuoco. Lo
faccio anche perché in questi mesi ne ho sentite di ogni nei
corridori e ne ho sentite anche all'interno delle commissioni
quando sono venuti i rappresentanti del comitato sindacale che ne
hanno veramente raccontate di ogni. Onde evitare errate
interpretazioni rispetto al ruolo dei vigili del fuoco, mi sembra
opportuno fare questo intervento, penso di conoscere abbastanza la
materia. Ho sentito parlare di terze partenze, ho sentito parlare
di attività diversificate, ho sentito parlare tante volte di
situazioni che non sono rappresentative. Io chiedo a tutti coloro
che hanno dei dubbi di chiamare il competente dirigente e il
comandante per andare a dirimere possibili dubbi rispetto al lavoro
e il ruolo dei vigili del fuoco. Lo dico a microfono acceso: i
vigili del fuoco valdostani fanno lo stesso lavoro dei vigili del
fuoco italiani, gli stessi orari, le stesse competenze, le stesse
peculiarità, gli stessi rischi. Ricordo che un collega è deceduto
qualche anno fa nell'adempimento della sua attività lavorativa.
Detto questo, è importante dire che i vigili del fuoco
valdostani sono dei vigili del fuoco che fanno a tutti gli effetti
il ruolo uguale a quello del Corpo nazionale. Non a caso, a livello
di competenze, alcune competenze non sono demandate dalla Regione
Valle d'Aosta, nello specifico: la prevenzione incendi, la difesa
civile, la Polizia amministrativa e la Polizia giudiziaria, sono
tutte competenze statuali. Allora cosa chiedono i vigili del fuoco?
I vigili del fuoco chiedono né più, né meno di essere trattati come
i propri colleghi nazionali, perché svolgono la loro attività
proprio uguale identica a quella dei colleghi nazionali.
Allora nel dire questo faccio un percorso storico molto veloce
perché voglio proprio approfittare di questi pochi minuti per un
percorso storico. Tutto quello che dico è supportato da atti,
delibere di Consiglio, delibere di Giunta, verbali e quant'altro.
Si parte dal 1999 con una scelta politica nella linea dei percorsi
autonomisti di andare ad acquisire i servizi antincendi, non fate
confusione, si parla di servizi. La Valle d'Aosta nel 1999 ha fatto
questa scelta, supportata da un dibattito consiliare, dove già
all'epoca erano emerse delle ipotetiche difficoltà per quanto
riguarda la gestione previdenziale, già nel 1999 nel passaggio
delle competenze dallo Stato alle Regioni emergevano alcuni dubbi,
c'era qualche Consigliere che poneva questa questione. Mi permetto
di dire questo, di ripartire dal 1999 perché se siamo arrivati a
questo punto, con questa manifestazione ha anche virulenta da parte
dei colleghi vigili del fuoco, evidentemente c'è stato un percorso
che ha portato a questo. Per poter risolvere i problemi, bisogna
capire la
ratio
dei problemi, da dove arrivano. Nel 1999 si
è fatto un ragionamento di carattere di acquisizione delle
competenze all'interno delle quali si acquisivano i servizi
mantenendo in essere i ruoli e le competenze. Da quel momento in
poi c'è stato un disallineamento tra i servizi antincendi della
Regione autonoma Valle d'Aosta e il Corpo nazionale, un
disallineamento che ha avuto origine con il decreto legislativo n.
217 del 2005 all'interno del quale c'è stato un nuovo ordinamento
del Corpo nazionale dei vigili del fuoco e da quel momento in poi
le distanze sono sempre più diventate evidenti. Vi faccio un
esempio rappresentativo: anche solo il singolo nome del vigile era
chiamato in maniera diversa, un CTA in Valle d'Aosta è chiamato
ispettore e creava confusioni anche nei momenti in cui i vigili del
fuoco dovevano andare a fare la propria attività emergenziale in
casi parossistici come i terremoti all'Aquila nel 2009. Cos'è
successo poi? Da quel momento in poi la Regione ha cercato di
sanare tutta una serie di problematiche rispetto a questa
diversità, a questo disallineamento normativo. L'occasione c'è
stata con la modifica della 799, il Testo unico è il n. 37 del
2009, dove si è cercato con un gruppo di lavoro al quale io
appartenevo di cercare di andare a sanare tutta una serie di
problematiche rispetto a un disallineamento dettato dal 2005,
qualcosa si è riuscito a fare, qualcosa non si è riuscito a fare.
Questo disallineamento normativo, di status giuridico ha prodotto
un allontanamento anche rispetto al riconoscimento del trattamento
economico. È normale, se non sai che quella cosa si chiama in un
certo modo... nel nostro contratto, il Contratto del comparto
unico, non riesci a definire la tipologia di indennità. Guardo il
collega Nogara, perché la stessa situazione, seppur con delle
diversificazioni, avviene anche per il Corpo forestale, nello
specifico l'indennità di sicurezza. Questo disallineamento di stato
giuridico quindi comporta un disallineamento ovviamente per quanto
riguarda il discorso contrattuale. Si è cercato di modificare il
tutto, tant'è che nel dicembre 2016 quest'aula consiliare ha votato
un emendamento all'interno della finanziaria che andava a
modificare il comparto unico, riconoscendo una peculiarità per il
Corpo forestale e per il Corpo dei vigili del fuoco della Valle
d'Aosta, perché si è capito che il problema è essenzialmente
status
giuridico e trattamento di valutazione contrattuale
all'interno del comparto unico. Dal 1999 fino al 2016 quindi c'è
stata consapevolezza delle problematiche, si è cercato anche di
intervenire all'interno della 22 del 2010 con una modifica nel
dicembre 2016 per andare a creare delle aree compartimentali di
contrattazione separata per il Corpo forestale e per il Corpo dei
vigili del fuoco. Evidentemente non è bastato, perché il difetto è
a monte. È il disallineamento dal 2005 che si è ulteriormente
manifestato con l'ultimo decreto legislativo del 2018 dove c'è
stata un'ulteriore modifica dell'ordinamento dei vigili del fuoco
nazionale.
Allora cosa chiedono i vigili del fuoco valdostani? Né più né
meno di essere trattati come quelli nazionali. Allora le
problematiche sono di tre ordini: il primo è lo
status
giuridico, ho cercato di spiegarvelo, disallineamento 2005,
disallineamento 2018 e, se non si interviene, questo
disallineamento sarà sempre maggiore e sarà incolmabile.
Parallelamente c'è un problema legato alla previdenza, ma la
previdenza, lo sapete benissimo, non è competenza della Valle
d'Aosta. Il sistema previdenziale deve essere gestito a livello dei
rapporti romani. È logica conseguenza dello
status
giuridico, quindi del disallineamento del decreto legislativo, la
diversificazione del trattamento economico, perché se tu non chiami
i ruoli e non chiami gli interventi nello stesso modo, ovviamente
non riuscirai mai a equiparare la tipologia contrattuale. Eppur
riconoscendo l'importanza del comparto unico dal punto di vista
della contrattazione per quanto riguarda il sistema Valle d'Aosta,
ritengo che sia importante che ci sia una forte volontà politica
per andare a modificare questo comparto unico per quanto riguarda
la contrattazione, andando a definire un'equiparazione, perché i
vigili del fuoco è da diversi anni che chiedono un'equiparazione,
né più, né meno che un'equiparazione, né un euro di più, né un euro
di meno.
Io però ci tengo a sottolineare - permettete, colleghi - che
l'aspetto più importante è lo status giuridico; quando una persona
decide di fare un concorso da ingegneri, è perché vuole fare
l'ingegnere; quando vuole fare l'infermiere, fa un concorso da
infermiere; se fa il concorso da vigile del fuoco, è perché vuole
fare il vigile del fuoco con lo status giuridico del vigile del
fuoco.
Mi sono permesso di fare questo riassunto dal punto di vista
normativo dell'evoluzione dal 1999 ad oggi per dire... e ringrazio
il Presidente Fosson, perché si è subito attivato nei rapporti
romani. Proprio da questo ultimo punto parto, dalle dichiarazioni
del Sottosegretario Candiani, che dice: "cercate prima di capire se
voi riuscite a risolvere il problema". Per risolvere il problema,
bisogna capire qual è il problema e, per capire qual è il problema,
bisogna andarlo ad analizzare nel suo profondo e, ripeto per
l'ennesima volta, il problema è lo status giuridico dei vigili del
fuoco. Allora io penso che l'autonomia che tanto ci ha dato e tanto
ci deve dare ancora deve essere l'elemento di garanzia per
salvaguardare il ruolo dei vigili del fuoco. Penso che questa sia
la strada per poter andare a iniziare un ragionamento per risolvere
le problematiche dei vigili del fuoco, qualora ce ne sia la volontà
politica, non è obbligatorio. Mi sono però permesso - e chiedo
scusa per avervi rubato un po' di minuti - di fare un riassunto di
quello che è stato il percorso del ruolo del vigile del fuoco, di
quelle che sono state le problematiche che sono esplose in maniera
virulenta negli ultimi mesi, ma penso che fosse opportuno far
capire quali erano le caratteristiche, le peculiarità del Corpo al
quale io appartengo. Lo dico in maniera molto onesta, l'ho già
detto anche nella scorsa consiliatura: io non farò il politico per
sempre, non facendo il politico per professione, ritornerò a
lavorare, ritornerò alla caserma, ritornerò a mettermi quella
divisa, perché, quando mi metto quella divisa, sono uguale ai miei
colleghi e quindi mi riconosco nella loro difficoltà non tanto
negli aspetti di carattere economico quanto nel riconoscimento del
ruolo del vigile del fuoco, perché non capisco come mai i vigili
del fuoco in tutto il mondo sono considerati in un certo modo e in
Valle d'Aosta sono diventati un problema. Sicuramente anche per
colpa mia, perché non riesco a spiegarmi, non riesco a far capire
quanto è bello questo lavoro, probabilmente è colpa mia. Penso che
in questo momento qui bisogna capire politicamente quello che
vogliamo fare. Ci sono i margini di manovra per risolvere il
problema, ci vuole una forte volontà politica, consapevoli che c'è
da modificare il comparto unico per quanto riguarda la
contrattazione, è la radice di ogni problema. Ci sono già degli
altri esempi per quanto riguarda questa tipologia di equiparazione
e mi riferisco, per esempio, al corpo docente, al corpo insegnanti,
all'Arpa, all'USL. L'equiparazione si può fare, c'è margine di
manovra. Bisogna avere una forte volontà politica per poterlo
fare.
Vi chiedo scusa se vi ho rubato un po' di minuti, ma per me era
importante spiegare il percorso che fino ad oggi ha accompagnato i
vigili del fuoco valdostani, che sono sempre stati orgogliosi,
soprattutto nei momenti di intervento nel territorio nazionale, di
essere rappresentanti della Valle d'Aosta. Io mi ricordo - e vi
annoio solo con questo - il terremoto che c'è stato a L'Aquila, i
colleghi invidiavano le nostre professionalità. Mi ricordo nel
realizzare le infrastrutture di sostegno ai palazzi, alle chiese
che stavano per crollare, con orgoglio i miei colleghi ed io
scrivevamo: "
vigili del fuoco Valle d'Aosta
". Vorrei che
questo tipo di ragionamento potesse continuare, ma che venisse
riconosciuto il ruolo né più, né meno dei colleghi nazionali.
Presidente -
Siamo ancora in dibattito generale. Se
qualcuno dei colleghi vuole chiedere la parola... la parola al
Presidente Fosson in discussione generale.
Fosson (PNV-AC-FV) -
Prendo la parola adesso proprio
anche in virtù del fatto che il proponente ha detto che è aperto a
una modifica della mozione, che sia una modifica percorribile
questo è evidente, di fronte a un problema che è molto serio, che
ci sta a cuore, perché anch'io penso, come diceva il collega
Borrello, che i vigili del fuoco siano una realtà molto importante
per la Valle d'Aosta, che sia un Corpo che ha dato tanto alla Valle
d'Aosta. È un problema che deve essere risolto e che si trascina da
tanto tempo, Consigliere Gerandin, e che non si può risolvere in
due minuti o in una mozione ma, se c'è una forte volontà politica,
si può intraprendere un percorso. Ho incontrato il Sottosegretario
Candiani - che ringrazio perché l'incontro con lui è stato molto
proficuo - insieme con il Comandante Coriale, due nostri dirigenti
e anche l'Onorevole Tripodi, che ringrazio per la presenza, mentre
il Senatore Lanièce non è potuto venire perché era nel momento in
cui c'erano delle votazioni. Finalmente è stato affrontato il
problema in modo serio, si diceva sempre: "passiamo allo Stato" ma
non era chiaro bene a nessuno che cosa volesse dire, adesso è
chiaro: dal 5 giugno il percorso, le due alternative sono descritte
in modo preciso. Se qualcuno dice che gli era chiaro prima, se ce
l'avesse detto prima, sarebbe stato meglio. Ringrazio l'Onorevole
Candiani, anche se non è stato possibile incontrarlo prima; dopo il
referendum noi ci siamo attivati in un modo molto corretto subito
per chiedere un incontro a lui, perché? Per rispettare la volontà
dei vigili del fuoco: "vogliamo andare con lo Stato". Vogliamo fare
un percorso serio e dopo l'incontro con l'Onorevole Candiani i
paracarri, i limiti di questo percorso sono molto più chiari, anche
se lui l'ha definito come un percorso complesso, rientrare nello
Stato è un percorso complesso. Ce lo disegnavano sempre come un
percorso facilissimo, invece non è un percorso semplice, perché
prevede una norma di attuazione e delle grosse modifiche al nostro
sistema, non solo al servizio antincendio, ma anche al sistema
della protezione civile. Mentre il sindacato della Conapo, che era
in anticamera, premeva tutto in un altro modo, il Sottosegretario
Candiani è stato molto preciso dicendo che se il servizio
antincendio passa allo Stato, passa nella sua globalità: non ci
sono volontari e professionisti, c'è solo un servizio unico
antincendio. Questo passaggio allo Stato quindi deve avvenire per
tutto il personale dei vigili del fuoco: volontari e
professionisti. I volontari chiaramente per il servizio
antincendio, mentre per il servizio di protezione civile
rimarrebbero sotto le disposizioni e l'organizzazione comunale e
regionale, e questo non è da poco perché è stato detto in un modo
preciso, chiaro e dissenziente da quello che era previsto dal
sindacato stesso della Conapo. A questo punto quindi per un
percorso di questo tipo si pone chiaramente l'esigenza di un
incontro: ecco perché non si può fare in due giorni, è un percorso
da fare anche con i vigili del fuoco volontari, con cui non è mai
stato fatto. È un passaggio allo Stato che deve avvenire senza
oneri e, quando noi abbiamo sottoposto al Ministro la realtà di
tanti mezzi antincendio che sono in dotazione dei volontari...
caserme anche se c'è qualche caserma dove piove dentro, eccetera,
ci ha detto che tutti i beni devono essere trasferiti allo Stato e
senza oneri per lo stesso, con una norma di legge che preveda il
trasferimento di tutti questi beni direttamente allo Stato.
Si è precisato anche con il Direttore generale Dattilo che, per
quanto riguarda le diversità esistenti tra i vigili del fuoco
valdostani e quelli nazionali, non c'è un problema di formazione -
se la formazione non c'è stata in alcuni settori, pochissimi -
perché, come ha detto il collega Borrello, i vigili del fuoco hanno
una professionalità elevatissima, se addirittura si usa il tunnel
dell'autostrada per fare delle esercitazioni non solo con i vigili
del fuoco valdostani, ma con tutti i vigili del fuoco italiani...
La formazione non è un problema perché si può fare facilmente un
accordo per una formazione. Il Sottosegretario Candiani ci ha
parlato, come dicevo, di un percorso complesso su cui bisogna
ragionare bene. Ci ha detto come nel programma politico del suo
Governo, nel suo particolare, ci sia il desiderio di trasferire le
competenze alle Regioni - è un regionalista e questo ci ha fatto
molto piacere -; ha spiegato come sia un ritorno da delle
competenze riconosciute a livello statutario... che trasferendo
comunque un servizio allo Stato si fa un percorso all'indietro, a
ritroso, come non è mai stato fatto e che serve chiaramente una
norma di attuazione fatta dalla Paritetica che preveda che questo
servizio passi allo Stato dalla Regione, quindi tempi non brevi. Ci
ha parlato anche in questo caso di un reclutamento che non sarebbe
più avvenuto a livello regionale e ci ha spiegato come, passando
sotto una statalizzazione, il servizio regionale dei vigili del
fuoco volontari e professionisti dipenderebbe dal servizio del
Piemonte e in seguito chiaramente in prima istanza dallo Stato. Non
è semplice, è un percorso difficile.
È possibile - ma è un percorso che richiede varie tappe - il
mantenimento del Corpo dei vigili del fuoco a livello regionale. In
questo caso bisogna fare una legge, una legge che modifichi lo
stato previdenziale che permetta al Corpo dei vigili del fuoco di
andare in pensione anche in Valle d'Aosta come nel resto d'Italia,
in questo caso non è sufficiente, è in fase di blocco e di
revisione quanto è successo a Trento, perché non si può risolvere
questo problema con una legge regionale ma deve essere risolto
proprio con una norma nazionale, una norma previdenziale. Su questo
il Ministro è stato molto concreto: ha dimostrato e ha verificato
la disponibilità dimostrata dal Ministero dell'interno sulle
questioni emerse richiedendo al Dipartimento per gli affari
regionali, al Ministero del lavoro e delle politiche sociali
l'attivazione di un tavolo tecnico per la trattazione delle
questioni inerenti alle diversità di trattamento sia per quanto
concerne la cassa previdenziale d'iscrizione, sia per ciò che
attiene i diversi requisiti di accesso al trattamento di
quiescenza, valutando congiuntamente possibili soluzioni
normative.
A questo punto il percorso è chiaro, è un percorso complesso con
due opportunità, due opzioni ben chiare su cui bisogna prendere una
decisione, ma, quando si prende una decisione, non si può prenderla
da soli, ma bisogna prenderla con la controparte, bisogna
incontrare i vigili del fuoco professionisti e i vigili del fuoco
volontari. Mi permetto di dire che gli atteggiamenti anche
giustificati per i tanti anni in cui non hanno ricevuto delle
risposte su questa divaricazione dei trattamenti... ecco, questi
atteggiamenti di grande chiusura dei vigili del fuoco vanno
superati e vanno risolti in questo senso: se è un problema
complesso, bisogna affrontare insieme e bisogna vedere le due
opzioni.
C'è a livello politico regionale una grande volontà di mantenere
questa prerogativa in Valle d'Aosta, perché un servizio dei vigili
del fuoco regionale ha delle competenze, delle conoscenze del
territorio, un reclutamento regionale, lo diceva il collega Mossa,
che è estremamente importante per noi, per cui insieme al grande
patrimonio dei volontari dei
sapeurs-pompiers
della nostra
Valle, un patrimonio straordinario di capacità, di dedizione... il
nostro desiderio politico è di trattare con i vigili del fuoco
professionisti per verificare ogni possibilità affinché il Corpo
rimanga in Valle d'Aosta. Questa è l'opzione che anche il
Sottosegretario ci ha indicato ed è l'opzione principale perché,
prima di perdere un servizio di questo tipo, bisogna stare molto
attenti, bisogna con questo ridescrivere completamente un servizio
di protezione civile, eccetera. L'incontro c'è stato il 5 giugno,
io non ho ancora incontrato i vigili del fuoco, i sindacati, però
il loro Comandante era lì e ha specificato loro la difficoltà
comunque di un percorso verso lo Stato che non è semplice come
forse pensavano, ho già richiesto comunque di incontrare sia i
sindacati dei vigili del fuoco, sia anche i vigili volontari per
iniziare a verificare insieme queste possibilità. Ho già scritto
una lettera al Ministro degli affari regionali affinché si attivi
per verificare questo discorso della previdenza: la possibilità di
fare una legge nazionale, come deve essere, che preveda un
pensionamento diverso, una quiescenza diversa per i vigili del
fuoco valdostani.
Dall'altra parte ci sono delle richieste dei vigili del fuoco
che sono comprensibili, il divario... lo stato giuridico è la prima
cosa, uno non può essere vigile del fuoco di un tipo qua e a Ivrea
di un altro tipo, ma vigile del fuoco con uno stato giuridico
uguale in tutta Italia. Hanno una differenza retributiva
significativa, che, com'è stato detto è come sembra, aumenterà
ulteriormente perché l'incorporazione dei vigili del fuoco
nell'ambito della Polizia porterà a un aumento stipendiale
significativo. Ho fatto pertanto questa lettera al Ministro, ho
scritto già al Presidente della II Commissione di audirmi, e,
quando parlo, Consigliere Gerandin di condivisione con il Consiglio
si può su questo tema trovare un'unità di intenti, di lavoro, di
ascolto. Ecco perché ho chiesto di essere convocato in II
Commissione: per valutare, nel desiderio che penso sia di tutti, di
mantenere il Corpo dei vigili del fuoco nell'ambito delle
competenze regionali, però avviare un discorso di confronto e di
dialogo soprattutto su questa ipotesi.
Chiaramente il Governo è ben conscio che questo percorso
comporterà dei costi, tanto più che, dal punto di vista
contrattuale, si è perso tanto tempo a verificare le tabelle,
eccetera, se il contratto è diverso, è difficile confrontare i due
trattamenti. Il nostro contratto è un contratto privatistico mentre
quello nazionale è un contratto pubblicistico. Il desiderio
politico che si è confermato in questi giorni, ma che deve essere
poi ancora verificato e confrontato sia in maggioranza, ma anche in
commissione, è quello di sottolineare e fare di tutto affinché i
vigili del fuoco valdostani facciano parte del Corpo valdostano dei
vigili del fuoco. Ci rendiamo conto che non si può più solo fare
delle promesse, un iter previdenziale è stato iniziato e mi sono
dimenticato di dirvi che c'è stato prima dell'incontro del 5 a Roma
un incontro con il Presidente dell'INPS valdostano, che ha chiarito
come l'interpretazione del 2015 era un'interpretazione sbagliata,
quindi bisogna fare una legge nazionale per un nuovo sistema
previdenziale. C'è il desiderio, se questo dialogo si aprirà, e lo
spero anche perché non è stato facile in questi ultimi anni... c'è
la volontà del Governo di affrontare questo problema consci che
comunque delle risorse bisogna metterle, ma sicuri e certi che il
Corpo dei vigili del fuoco rimanga un Corpo valdostano. Prima di
rinunciare a questa prerogativa statutaria, deve esserci qualcosa
di grosso, di difficile, la non possibilità di un dialogo. Certo
che a un Corpo che ha ricevuto tante promesse in passato senza poi
avere... è più difficile forse fare questo dialogo, noi vogliamo
intraprenderlo, il Consigliere Mossa ha detto molto bene: "apriamo
un tavolo", l'Onorevole Tripodi ha anche a lei offerto... ecco,
chiaramente un tavolo si può con grande volontà politica portarlo
avanti, però è un discorso da fare finalmente in modo serio.
Dalle ore 19:08 riassume la presidenza il Presidente
Rini
.
Rini (Presidente) -
La parola al Presidente Fosson.
Fosson (PNV-AC-FV) -
Chiedo una sospensione per un
confronto e per una modifica eventuale della mozione.
Presidente -
La parola al collega Gerandin.
Gerandin (MOUV') -
Ho ascoltato attentamente l'intervento
del Presidente Fosson, è chiaro che è una normativa complessa,
collega Mossa, non nasce mica da ieri, neanche da sei mesi fa e
neanche da un anno fa. Il problema è purtroppo datato, è un
problema che l'Assessore Borrello ha detto giustamente ha
riguardato tavoli della contrattazione di comparto per anni! Dove
in contrattazione di comparto non si è mai voluto prendere atto che
la situazione dei vigili del fuoco era diversa rispetto al comparto
unico. Due
flash
solo per dire come mai non è facile
intervenire, una parte l'ha detta già il Presidente Fosson, tra
l'altro, cito, il 116 a cui mi si è risposto non più tardi di due
giorni fa, dove mi si dice: "
si comunica che la stima delle
risorse economiche necessarie annualmente per applicare al
personale professionista dei vigili del fuoco valdostani il
trattamento economico, normativo e ordinamentale attualmente in
vigore a livello di Stato con l'aggiunta del FUA regionale è
un'informazione al momento non disponibile, che richiede
un'analitica elaborazione dei dati dello stato giuridico del
trattamento economico dei soggetti interessati
", per cui...
(interruzione del Presidente Fosson, fuori microfono)
... ha risposto due giorni fa, nel senso che neanche a livello
di Governo in questo momento, malgrado si sia aperto un tavolo
tecnico - mi avete mandato anche il verbale - che mi pare si sia
concluso l'8 febbraio 2018, si riesce neanche ancora adesso a
quantificare qual è la differenza economica: questo era per dire la
complessità, come mai non si è fatto in sei mesi. Io sono molto
felice di rispondere perché io con i vigili del fuoco, anche se ci
sono stato meno di sei mesi, ci ho parlato davvero tanto e in ogni
incontro ho detto loro: "guardate che, per modificare una cosa del
genere, bisogna comunque avere la copertura finanziaria, senza non
si può andare da nessuna parte", per cui non ho assolutamente
raccontato o illuso nessuno, e il percorso purtroppo è questo, e
penso che siano anche le difficoltà che ci sono in questo
momento.
Io, come ho detto prima, sono assolutamente disponibile a
modificare l'impegno perché penso che ormai quelle informazioni che
si chiedeva nella risoluzione, riprese nell'impegno, ci sono. Io
quello che chiedo e voglio sia la base della discussione dove
andremo è che... è vero che una parte è legata soprattutto al
trattamento della previdenza, e purtroppo non è una competenza che
possiamo esercitare, per cui può esserci chiunque al Governo qua,
ma se non abbiamo le competenze, non possiamo esercitarle.
Detto questo, però io immagino, almeno spero... lei ha parlato
di una legge nazionale - poi magari sarò smentito - può anche darsi
che sia sufficiente una norma di attuazione per cui far
partire...
(nuova interruzione del Presidente Fosson, fuori
microfono)
... l'avete già verificato, mi dispiace che non sia possibile
con una norma di attuazione, pensavo che il percorso più semplice
fosse quello, però se non è quello, io immagino e suggerisco che
venga chiesto al Governo attuale - e penso che ci sia il sostegno
sia da parte della Lega che da parte dei Cinque Stelle - di mettere
in moto immediatamente un percorso del genere per la parte
previdenziale. Voglio solo ricordare che la parte previdenziale è
un problema che all'atto in cui si passò sotto la Regione... chi
era assunto all'epoca aveva la possibilità di scegliere che tipo di
previdenza, per cui il problema della previdenza probabilmente,
salvo gli aspetti di qualche tecnico che mi pare andrà in pensione
a breve... per quello che riguarda il personale, c'è ancora un po'
di tempo, per il personale io dico operativo, ecco, per i tecnici
mi pare che il problema sia da risolvere in tempi più brevi, però
io sul resto...
Io concordo quando dice: "bisogna trattare con i professionisti,
aprire un tavolo e dire le difficoltà a cui si può andare
incontro", però io, Presidente, le chiedo - e sarà l'impegno che le
domando su questa delibera - che non si vada a trattare a mani
vuote, pertanto io quello che chiedo è in questo impegno variato si
riprenda la norma per quello che riguarda il trattamento economico
che la legge della Provincia di Trento n. 7 del 1997 ha a tutti gli
effetti applicato e che dice: "
al personale contemplato dal
presente accordo è attribuito il trattamento
- parla
chiaramente dei vigili del fuoco -
economico fondamentale
fissato dalle disposizioni vigenti per il corrispondente personale
del Corpo nazionale dei vigili del fuoco, oltre all'assegno annuo
previsto per la generalità del personale dell'area non dirigenziale
del comparto autonomie locali già in godimento...
". Qua
probabilmente c'è qualcosa da modificare, legato al discorso del
FUA, perché mi pare che il FUA sia uno dei problemi, comunque le
chiedevo questo e domandavo che questo impegno si prevedesse in
legge di variazione di bilancio, poi l'entrata in vigore può essere
eventualmente delegata al primo... per cui si varierà sicuramente
anche il triennale... che l'entrata in vigore sia legata magari al
2020, perché capisco le difficoltà che ci potrebbero essere magari
già sul 2019, ma questo è quanto io chiedo per risolvere almeno per
quello che riguarda il trattamento economico, questo perché? Perché
anche se si dovesse andare nella direzione del passaggio sotto il
Ministero, i tempi sarebbero di una norma di attuazione all'inverso
e sarebbero tempi tutt'altro che semplici e neanche rapidi, per cui
cominciamo a fare questo passo, cominciamo a prenderci questo
impegno politico e io sono disponibile...
Presidente -
Il Consiglio quindi è sospeso.
La seduta è sospesa dalle ore 19:22 alle ore 20:13.
Rini (Presidente) -
Riprendiamo i lavori colleghi?
Qualcuno vuole illustrare l'emendamento? Il collega sta scrivendo,
chiedo scusa collega Gerandin... ce lo può anche leggere? Colleghi,
vi preannuncio che al termine dei lavori, convoco una riunione
della Conferenza dei Capigruppo per cui invito solo i Capigruppo a
fermarsi, sarà una rapida riunione. Ha chiesto la parola il collega
Gerandin.
Gerandin (MOUV') -
È stato un momento un po' difficile,
comunque alla fine penso che la sintesi si sia trovata, anche
perché comunque una serie di informazioni in più, come ci ha detto
il Presidente Fosson ci sono, e il testo dell'impegnativa
cambierebbe nel senso che verrebbe detto: "
impegna il Governo
regionale, entro 30 giorni, a verificare un percorso di
allineamento ed equiparazione continuativa giuridica, economica e
ordinamentale al personale professionista dei vigili del fuoco e
del Corpo forestale valdostano con conseguente definizione
dell'onere economico e a riferire nella competente
commissione
".
Presidente -
Allora, grazie prima di mettere in
votazione, ricordo che la risoluzione n. 66 quindi decade. Ha
chiesto la parola per dichiarazione di voto il collega Mossa.
Mossa (M5S) -
Intanto io apprezzo quanto scritto in
questa mozione, sicuramente parteciperò attivamente anche con la
collaborazione della nostra Deputata, però se si è arrivati a
questo punto, è perché c'è una situazione di disperazione da parte
dei vigili del fuoco, per questo motivo io continuerò ad appoggiare
la loro richiesta che è quella di passare allo Stato. Per questo
motivo voteremo contrari a questa mozione nonostante il fatto che
io, ripeto, apprezzo e spero che veramente questi lavori vadano
avanti nel verso giusto.
Presidente -
Altre dichiarazioni di voto? Possiamo porre
in votazione... chiedo scusa, ha chiesto la parola per
dichiarazione di voto il collega Bertin.
Bertin (RC-AC) -
Credo sia chiaro che il trattamento dei
vigili del fuoco della Valle d'Aosta deve essere lo stesso di
quelli che operano fuori dalla nostra regione e credo che questo
sia l'impegno che ci prendiamo con questa mozione che va incontro
alle richieste fatte dai vigili, a mio avviso, affinché in tempi
rapidi si predisponga un percorso praticabile, pertanto il voto
sarà favorevole.
Presidente -
La parola alla collega Pulz.
Pulz (ADU VDA) -
Io intervengo in questa materia per me
complessa sulla base degli scambi avuti con il mondo dei vigili del
fuoco e con le organizzazioni sindacali, molto colpita anche da
questa vicenda e dalla sintesi che era uscita sul paginone del
settimanale "La Vallée". Allora riassumendo i vigili del fuoco
chiedono ormai da mesi di essere equiparati dal punto di vista
economico e normativo ai loro colleghi delle altre regioni che
dipendono dallo Stato e hanno un trattamento stipendiale migliore e
godono di condizioni più vantaggiose in vista del pensionamento,
anche considerando il loro logorante lavoro. Sono già trascorsi
oltre 3 mesi forse di più dal referendum in cui hanno deciso per la
richiesta di statizzazione, sono venuti sotto il Palazzo regionale
ad ascoltare con grande pazienza i nostri interventi, se ne sono
andati scornati perché solo oggi questa mozione arriva in Consiglio
dopo essere stata rinviata tante volte di seduta in seduta, fatto
che di per sé potrebbe essere anche frutto di vivacità politica ma
non è questo il nostro caso. La retrocessione delle funzioni allo
Stato dovrebbe essere l'estrema
ratio
da parte di una
Regione giustamente orgogliosa della conquista della sua autonomia
e delle competenze primarie, ma se alla Regione interessasse
davvero salvaguardare certe sue competenze...
Presidente -
Colleghi, vi chiedo un po' di silenzio
perché si fa fatica a seguire.
Pulz (ADU VDA) -
... dovrebbe darsi da fare al massimo
per riequilibrare questo trattamento, perché alla fine forse la
volontà dei vigili del fuoco non è quella di passare allo Stato di
per sé, ma piuttosto quella di avere una migliore tutela e se la
Regione non è in grado di riequilibrare queste questioni che
scricchiolano, allora lo ammetta con coraggio. Anche in quest'aula
però forse dovremmo smettere di fare riferimento a un'autonomia
mitica, che alla fine è solo una costruzione retorica, anche perché
- scusate se mi allargo un attimo nel pochissimo tempo che mi resta
- ci sono scricchiolii in giro molto forti che riguardano anche
altre realtà, faccio un brevissimo riferimento...
Presidente -
Colleghi, vi chiedo un po' di silenzio.
Pulz (ADU VDA) -
... al
Conservatoire de la Vallée
d'Aoste
a cui noi abbiamo già dedicato due iniziative in
Consiglio. Anche lì c'è stata l'espressione di una chiara volontà
nell'ottica della statizzazione da parte del collegio docenti a
maggioranza ma non si è voluto tenere neanche in quel caso in
considerazione il loro voto, si è detto loro - pare, mi è stato
riferito -: "
non si può fare la statizzazione perché noi abbiamo
norme di attuazione particolari
". Va tutto benissimo, ma allora
si garantisca anche in quel caso una situazione analoga a quella
della scuola e a quella di insegnanti regionali, anche per salvare
la mobilità nazionale e speriamo che quella scelta in quel caso sia
stata ben ponderata e sappia migliorare e non peggiorare quella
importantissima istituzione. È comunque chiaro che una seria
riflessione in merito a questi due casi e ad altri che potrebbero
verificarsi a breve - perché forse si creerà un precedente che
potrebbe portarci lontano - va fatta perché magari questo
precedente ci porterà molto lontano!
In conclusione dico che la nostra specialità serve ad ampliare i
diritti e non a restringerli, in un contesto quindi così
pasticciato e poco chiaro in cui mi sembra che la volontà dei
vigili e l'esito del referendum non vengano democraticamente tenuti
nella giusta considerazione, noi annunciamo il nostro voto di
astensione.
Presidente -
Non ci sono altre richieste, posso porre in
votazione la mozione emendata. La votazione è aperta. La votazione
è chiusa.
Presenti: 32
Votanti: 31
Favorevoli: 27
Contrari: 4
Astenuti: 1 (Pulz)
Il Consiglio approva.
