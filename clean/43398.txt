Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 784 del 8 luglio 2021 - Resoconto
OGGETTO N. 784/XVI - Interpellanza: "Modalità di utilizzo
futuro della struttura Palaindoor".
Bertin (Presidente) -
Punto n. 32. Per l'illustrazione il
consigliere Baccega.
Baccega (PA) -
Avevamo annunciato fin dall'inizio -
ovvero quando avete deciso d'individuare il Palaindoor come
struttura ideale per il centro vaccinale per la città di Aosta e
per la Plaine - che ci saremmo ancora confrontati su questo
tema.
Certamente gli eventi che si sono succeduti e alcune novità si
accompagnano a forti preoccupazioni. Diciamo subito in premessa -
vedo che mi risponde l'Assessore alla sanità - che, fin da subito,
quindi fino da quando avete deciso, ed era gennaio... la
vaccinazione per noi era e rimane una priorità, ma continuiamo a
nutrire sempre le note di perplessità per la scelta di utilizzare
il Palaindoor "Marco Acerbi", soprattutto per le conseguenze che ha
avuto e che avrà nel mondo dello sport per la moltitudine di
società che vi svolgevano l'attività.
Il Palaindoor è un centro sportivo utilizzato per gli
allenamenti da molte federazioni e molte società sportive, oltre ai
servizi accessori e alle attività dello sport. Società che hanno
avuto e dovuto trasferire la loro attività in altri contesti, molti
dei quali raffazzonati e dove ci si è dovuti adeguare in locali non
propriamente consoni alle attività specifiche, con forti disagi
organizzativi per la pratica di tutte le attività sportive per i
trasporti e con maggiori costi per tutti, famiglie e società
sportive.
Assessore, la nostra attività di vigilanza e di approfondimento
di questi mesi ci porta a pensare che le preoccupazioni che avevamo
espresso nelle interrogazioni del 27 gennaio, del 10 e 24 febbraio,
supportate da adeguate risoluzioni e mozioni, avevano il giusto e
corretto fondamento.
Sono certo che siete al corrente, visto che siete parte
integrante del tavolo di confronto tra Regione autonoma Valle
d'Aosta e Comune di Aosta, che il Comune con la delibera del 29
aprile ha autorizzato la Disval, la Regroup e l'Atletica Calvesi a
rilasciare i locali rispettivamente il primo giugno, il 15 maggio e
il 30 settembre 2021 e comunque non oltre l'inizio dei lavori di
adeguamento dei locali alle norme di prevenzione incendio, se
questo non antecedentemente alle scadenze sopra indicate, non
praticando ovviamente alcuna attività ma mantenendo i locali
occupati.
Allora, nei diversi interventi, la Giunta regionale, per voce
del Presidente e dell'assessore Guichardaz, ci rispose che
l'utilizzo del Palaindoor poteva durare cinque o sei mesi, ora
siamo quasi oltre e quindi le preoccupazioni sono evidenti.
Dal punto di vista sanitario, quindi per la vaccinazione,
certamente il piano vaccinale dovrà avere l'adeguata continuità, è
doveroso favorire l'accesso ai vaccini alle persone ancora
dubbiose, ai ritardatari, ai giovani e a quegli over 60 - sono
circa seimila ho letto da qualche parte - che ancora non vi hanno
provveduto, sperando che vi provvedano anche gli operatori
sanitari.
Ma poi ci sono anche le ipotesi della terza inoculazione, nel
dover ripetere il vaccino dopo "n" mesi, siamo sempre, si diceva
questa mattina, sotto minaccia Covid. C'è anche il tema delle
varianti che è sicuramente preoccupante, il Contact Tracing che è
saltato, quindi è evidente che l'attività vaccinale dovrà trovare
la giusta continuità operativa e noi auspichiamo che questo avvenga
in un contesto più sanitario che sportivo, perché quanto è avvenuto
da marzo 2020 fino ad oggi ci insegna che non può essere sempre
emergenza.
Quindi, dopo aver preso atto che l'Assessora allo sport del
Comune di Aosta ha annunciato l'avvenuto affidamento della
progettazione dei lavori per l'ottenimento del CPI e che questo
progetto arriverà entro il 15 luglio - il progetto dovrebbe essere
presentato appunto in quella data - e conseguentemente saranno
appaltati i lavori, si presuppone per settembre sempre per voci che
arrivano dalla Giunta comunale,
noi chiediamo alla Giunta regionale: se si ritiene che il
centro vaccinale debba rimanere al Palaindoor "Marco Acerbi" anche
durante l'esecuzione dei lavori di messa a norma; se si è
individuato un altro spazio adeguato per le vaccinazioni per gli
abitanti della città di Aosta e della Plaine e poniamo altri
quesiti che entrano più nell'ambito dello sport: se nel tavolo di
concertazione tra Regione e Comune di Aosta è stato richiesto o
pianificato un cronoprogramma per dire alle società sportive quando
potranno nuovamente utilizzare la struttura in sicurezza e nella
normalità; se si ritiene praticabile, portando al tavolo del
confronto il tema dell'utilizzo degli spazi non interessati da
interventi di ristrutturazione, parlo delle strutture esterne, la
pista di atletica che è ancora utilizzata oggi, ovviamente essendo
estate si può utilizzare, utilizzato il campo Tesolin e i bagni
sono attualmente utilizzati; se nell'autunno i campi da tennis
coperti per la scuola tennis, localizzando ovviamente al meglio i
percorsi affinché non vadano a interferire con l'attività di
vaccinazione e con la realizzazione dei lavori e ci piacerebbe
anche conoscere quante volte si è riunito questo tavolo di
lavoro.
Come ultima considerazione - non è scritto nell'interpellanza ma
è una notizia che ho appreso - avete deciso di rendere regionale il
campo da rugby di Sarre, è un'ottima decisione, lo dico
personalmente, ma torniamo ancora una volta a suggerire che la
struttura del Palaindoor per le sue dimensioni e per il
coinvolgimento delle tante società e federazioni non può essere
gestito da un Comune solo, anche se questo è il capoluogo di
regione, e anche questo lo avevamo già detto.
Presidente -
Risponde l'assessore Barmasse.
Barmasse (UV) -
Cercherò di dare delle risposte
mantenendo anche un po' l'ambito sanitario, perché sinceramente sul
campo da rugby non so darle delle risposte e per adesso almeno non
è di competenza della sanità, per fortuna, non so dirle cosa sia
stato fatto ma lei giustamente ha detto che è stata una cosa buona
e io di questo ne sono contento.
Se si ritiene che il centro vaccinale debba rimanere al
Palaindoor anche durante l'esecuzione dei lavori che è la prima
domanda, posso rispondere che con deliberazione di Giunta regionale
n. 139 del 19 febbraio 2021 è stata approvata l'attivazione di tre
aree sanitarie temporanee, ai sensi dell'articolo 4 del decreto
legge 18 del 2020 nella struttura polivalente Palaindoor "Marco
Acerbi" nel Comune di Aosta, nel salone polifunzionale del Comune
di Donnas e nel salone polifunzionale del Comune di Châtillon per
la somministrazione dei vaccini anti-Covid-19.
Con la medesima normativa è stato dato atto che le opere di
edilizia strettamente necessarie a rendere idonee le strutture
all'accoglienza e all'assistenza per le finalità previste
dall'articolo 4 del decreto legge 18/2020 possono essere eseguite
in deroga alle disposizioni di cui al DPR 380/2001, alle leggi
regionali, ai piani regolatori e ai regolamenti edilizi locali,
nonché, sino al termine dello stato di emergenza, agli obblighi di
cui al DPR n 151/2011 e che il rispetto dei requisiti minimi
antincendio si intende assolto con osservanza delle disposizioni
del decreto legislativo 81/2008.
Con deliberazione del direttore generale n. 102 del 15 marzo
2021, è stata approvata la stipula della scrittura privata di
comodato d'uso gratuito con il Comune di Aosta per la concessione
all'Azienda USL della Valle d'Aosta di locali facenti parte del
complesso immobiliare denominato Palaindoor "Marco Acerbi" da
destinare a punto di vaccinazione territoriale per il periodo dal
24 febbraio al 31 agosto 2021.
Per quanto sopra esposto l'utilizzo del Palaindoor e delle altre
due strutture sanitarie temporanee è strettamente collegato alla
durata dello stato di emergenza, la cui proroga è auspicabile per
il tempo necessario per il completamento delle due seconde dosi
vaccinali.
Alla domanda "se si è individuato un altro spazio per le
vaccinazioni in Aosta e per la Plaine", fatte salve le ulteriori
disposizioni nazionali e/o regionali, l'Azienda USL si sta
attivando per programmare in autunno, come suggerito dalla
struttura commissariale, una gestione più capillare delle
vaccinazioni sul territorio attraverso gli operatori e le strutture
afferenti alle due aree competenti, cioè territoriale e
prevenzioni.
"Se è stato individuato un cronoprogramma per poter dire alle
società sportive che potranno utilizzare la struttura in un
contesto di sicurezza e normalità": l'appalto dei lavori relativi
al lotto 1, cioè adeguamento pista atletica indoor e palestra di
arrampicata, dovrebbe essere aggiudicato entro l'anno 2021 e i
lavori dovrebbero essere completati nella primavera 2022.
Il progetto è in fase di ultimazione per cui non risulta
possibile fare un cronoprogramma preciso non conoscendo la durata
dei lavori.
Per quanto riguarda la praticabilità, portando al tavolo di
confronto il tema, l'utilizzo degli spazi non interessati da
interventi di ristrutturazione - pista di atletica in estate, due
campi da tennis coperti - localizzando al meglio i percorsi per non
interferire con gli ingressi al centro vaccinale per la
realizzazione dei lavori, la pista di atletica, non essendo
attualmente interessata dai lavori può essere utilizzata, i due
campi da tennis coperti invece non hanno il certificato di
prevenzione incendi, per cui al momento non possono essere
utilizzati.
Per quanto riguarda il campo di rugby non è di stretta
competenza della sanità, è stata una delibera della Giunta
regionale, ovviamente sono contento che lei approvi questa scelta
sul campo da rugby, sul Palaindoor non mi esprimo sulla stessa
eventuale scelta.
Presidente -
Per la replica, il consigliere Baccega.
Baccega (PA) -
Assessore, lei nelle sue interviste ci
dice che nel 2022 si torna alla normalità. Noi pensavamo che si
potesse arrivare anche un po' prima, ma sappiamo che ci sono le
varianti, le preoccupazioni sanitarie sono anche nostre e quindi
facciamo in modo e coinvolgiamo tutti affinché si possa andare
nella direzione di una vaccinazione di massa per questa
regione.
Ma la domanda è: il centro vaccinale per Aosta e la Plaine
rimarrà al Palaindoor fino a quando?
Lei non ha risposto a questa domanda, quindi in questo ritorno
alla normalità noi chiediamo adesso, ma chiederemo anche in
successivi atti, se esiste un piano organico e non settoriale
rispetto alla normalità che lei ha evidenziato nelle sue
interviste; sport, scuola, trasporti, sanità, c'è un'elaborazione
di questo tipo? Sarà presentata? Quando la vedremo? Questo è il
quadro.
Il campo da rugby è un piacere che rimanga là dov'è, perché
l'attività si sviluppa lì a Sarre e va bene, ma in questo modo al
Palaindoor stiamo penalizzando diverse società sportive.
Avevate comunicato cinque, sei, sette mesi, adesso i sette mesi
sono passati e quale sarà il futuro del Palaindoor? Quando ci
saranno i lavori? Il centro vaccinale sarà ancora lì? Questa è la
domanda anche a cui non ha risposto. Mi scusi ma su questo
torneremo.
Voglio fare come considerazione finale: con rammarico qualche
settimana fa l'indagine sulla qualità della vita apparsa sul Sole
24 Ore è stata eloquente, la Valle d'Aosta non è un paese per
giovani. L'attività sportiva fa sì che i giovani si possano rendere
attivi e operativi. Lavoriamo in questa direzione.
