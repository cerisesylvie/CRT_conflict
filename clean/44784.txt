Classificazione
EDILIZIA
Edilizia residenziale



Oggetto del Consiglio n. 1711 del 13 luglio 2022 - Resoconto
OGGETTO N. 1711/XVI - Interrogazione: "Iniziative per ridurre
i disagi degli assegnatari degli alloggi di edilizia residenziale
pubblica del Quartiere Cogne".
Bertin (Presidente) -
Punto n. 20. Risponde l'assessore
Barmasse.
Barmasse (UV) -
La prima domanda è: "quali impegni e
quali determinazioni sono state assunte dall'Assessore per
calmierare i disagi evidenziati dalle famiglie che abitano il
Quartiere Cogne". Come evidenziato dal consigliere Baccega, ho
avuto modo di incontrare, a margine dell'ultima adunanza del
Consiglio regionale, una delegazione degli inquilini di ERP del
Quartiere Cogne e del Quartiere Dora. Nel corso di tale incontro
gli inquilini hanno manifestato alcune perplessità sulle tematiche
da lei richiamate nelle premesse dell'interrogazione, in
particolare per quanto riguarda alcune situazioni specifiche nelle
quali i canoni d'affitto sarebbero troppo alti, non rispondenti a
quanto previsto dalla deliberazione della Giunta regionale n. 1794
del 23 dicembre 2016, in particolare in quanto, a parere della
delegazione degli inquilini, la base di calcolo per la
determinazione del canone di affitto sarebbe l'ISE e non l'ISEE, e
ciò comporterebbe una penalizzazione dei nuclei nella definizione
del canone. Gli inquilini hanno, poi, segnalato alcune situazioni
di mancata effettuazione di lavori di manutenzione condominiale e
hanno lamentato il fatto che, diversamente dagli anni precedenti,
quest'anno per le spese di condominio, che sono decisamente
aumentate, è previsto il pagamento anche nei mesi estivi. In esito
a quell'incontro, mi sono impegnato a verificare le specifiche
situazioni segnalate di caro affitto e a organizzare a stretto giro
un incontro con la delegazione degli inquilini e con i vertici di
ARER, incontro che si è tenuto in data 29 giugno 2022. Durante
questo secondo incontro i responsabili di ARER hanno spiegato agli
inquilini che il fatto che la base di calcolo sia costituita
dall'ISE e non dall'ISEE incide pochissimo in quanto in ogni caso
ARER, nella determinazione del canone d'affitto, applica comunque
il correttivo della scala di equivalenza, ovvero del parametro che
tiene conto della composizione del nucleo familiare. La
determinazione del canone d'affitto con ISEE o con ISE non con
l'applicazione della scala di equivalenza può comportare in alcuni
casi vicini al limite tra due fasce il passaggio da una all'altra.
È stato poi riferito agli inquilini che tutte le situazioni
segnalate dagli stessi sono state verificate e gli importi erano
corretti. Senza scendere nei particolari, per questione di
privacy
, un aumento dei canoni d'affitto in casi particolari
è stato determinato dall'applicazione della fascia massima a titolo
sanzionatorio per non aver, gli inquilini, prodotto la
documentazione necessaria o per decadenza, in altri casi una
migliorata situazione economica del nucleo ha comportato un cambio
di fascia con conseguente aumento del canone di affitto.
Con riferimento alle spese di condominio, è stato spiegato agli
inquilini che l'aumento delle spese, in particolare di
riscaldamento, è una situazione che è purtroppo valida per la
generalità dei cittadini, proprio per evitare nei mesi invernali un
cospicuo aumento delle bollette, ARER ha preferito spalmare la
spesa anche nei mesi estivi con l'avvertenza che, essendo le spese
determinate su base previsionale, in sede di consuntivo, ove siano
inferiori, saranno conguagliate. Ho fatto, comunque, presente agli
inquilini che, come risaputo, l'aumento dei prezzi energetici è
conseguenza della situazione geopolitica in atto a livello europeo
e la stessa incide sulla generalità della popolazione. Ho informato
altresì che, per mitigare gli aumenti, oltre agli aiuti posti in
essere dallo Stato sulla forma di sconto in bolletta, per gli
inquilini che fruiscono del servizio di teleriscaldamento, la
società fornitrice ha deciso di applicare una riduzione del 14
percento per il quarto trimestre 2021 e del 27 percento per il
primo trimestre 2022, riportando i prezzi per l'utente finale in
linea con quelli applicati al gas. In ogni caso ho informato che
anche la Giunta regionale sta studiando una misura regionale di
mitigazione dei costi energetici oltre a quelle previste dallo
Stato.
Per quanto riguarda le manutenzioni, ARER ha spiegato alla
delegazione di inquilini che le manutenzioni urgenti, per risolvere
situazioni che comportano la mancata funzionalità degli impianti,
normalmente sono garantite, spesso però gli inquilini richiedono
manutenzioni volte a risolvere problemi estetici: ad esempio,
cambio di portoncini di ingresso rigati ma non funzionalmente
compromessi. In tali casi effettivamente ARER non interviene stante
la necessità di utilizzo dei fondi drammaticamente ridotti a causa
anche dell'alto tasso di morosità per le manutenzioni urgenti e
necessarie. Mi sono anche premurato di ricordare che recentemente è
stata approvata dal Consiglio regionale la legge regionale n.
8/2022, che prevede, da parte della Regione, il finanziamento della
più grossa operazione di riqualificazione del Quartiere Cogne mai
messa in campo in esito alla quale l'Amministrazione si aspetta il
recupero di un patrimonio immobiliare vetusto, oltre che una
riqualificazione delle aree del quartiere più degradate,
nell'ottica di porre in essere le condizioni per una convivenza
serena per gli abitanti del quartiere.
Presidente -
Per replica, ha chiesto la parola il
consigliere Baccega.
Baccega (FI) -
Vede, Assessore, quando di fronte a noi
abbiamo bollette di famiglie che abitano al Quartiere Cogne e
abitano in alloggi popolari... io ne ho qui sottomano ben quattro:
una di euro 1.041,30, la seconda di euro 961,30 - credo che le
abbiano date anche a lei sicuramente -, la terza di euro 666 euro
nucleo da uno, la quarta di euro 819,30. Io sono certo che l'ARER
ha applicato in modo molto scientifico quello che prevede la legge,
quello che prevede la norma, l'ARER ovviamente è un esecutore, è il
braccio destro della politica per quanto riguarda l'edilizia
residenziale pubblica, ma devo dire che, rispetto al panorama e
all'incremento di morosità che si sta definendo al Quartiere Cogne
ma anche al Quartiere Dora, perché poi ovviamente sull'onda di
quella protesta è possibile che ne nasca una seconda: parlo
dell'Uni1 e dell'Uni4... ecco che è la politica che deve
intervenire e deve valutare con attenzione se ci sono delle misure
che si possono adottare, ovviamente sono famiglie che hanno delle
necessità, quindi non si tratta di un ceto medio ma si tratta di un
ceto che perlopiù vede un numero impressionante di nuclei familiari
che vivono di pensioni, un numero piuttosto numeroso di disoccupati
e questo in qualche modo mette tensione all'interno di un quartiere
che già vive delle tensioni di suo.
Credo sia il caso intanto di prendere in mano quella legge n. 3,
ormai glielo diciamo da più di un anno e questo non avviene, fare
delle attente valutazioni, fare delle attente simulazioni con
l'ARER affinché si vada a calmierare il percorso, che non è
virtuoso e che si vada a dare delle risposte importanti a quelle
famiglie, altrimenti quell'incremento di morosità che abbiamo avuto
modo di vedere, esploderà nel prossimo anno.
Per quanto riguarda le manutenzioni, ora parlare di poche
risorse... ovviamente i canoni d'affitto vengono incamerati, ho
appena ricevuto il rendiconto consuntivo dell'esercizio 2021, non
ho ancora avuto modo di esaminarlo, ma mi pare che ci siano 12
milioni di avanzo fittizio e 1 milione di avanzo effettivo, quindi
quel milione almeno spenderlo per andare a fare gli interventi
nelle tubature, nei bagni e quant'altro. Ci sono piccoli interventi
che con poche risorse potrebbero dare già delle risposte. Io
capisco che lei questo servizio lo subisce e non lo gradisce, ma
ovviamente, quando si occupa un ruolo così importante, bisogna
assumersi delle responsabilità e cercare di dare il meglio di sé
stessi anche in settori dove non si gradisce essere protagonisti
perché questo è quanto. È la politica che deve dare l'indirizzo al
braccio operativo, ovvero l'ARER, per dare delle risposte in questo
senso, altrimenti cerchiamo di costruire un dibattito dove si dice:
"è l'ARER? No, è l'Assessorato? No, ma è l'ARER, no ma è
l'Assessorato". Non può funzionare così, mettiamoci di buzzo buono
a prendere in mano questa legge n. 3 e andiamo in Commissione a
fare delle valutazioni effettive, perché non si può andare avanti
così e soprattutto so che ci sarà una mozione, a fine di questo
Consiglio regionale, che parlerà nuovamente, ancora una volta, di
morosità incolpevole, come abbiamo parlato tre Consigli fa sulla
base di una mia interpellanza, cerchiamo di agire in quella
direzione.
