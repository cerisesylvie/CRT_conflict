Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 638 del 4 luglio 1989 - Resoconto
OGGETTO N. 638/IX - REVOCA DELLA CONVENZIONE PER
L'INSEDIAMENTO INDUSTRIALE DELLA SOCIETA' BLACKSTONE ITALIA S.P.A.
(Interpellanza)
PRESIDENTE:
Do lettura dell'interpellanza presentata dai
Consiglieri Mafrica, Chenuil e Bajocco, ed iscritta al punto 12
dell'ordine del giorno.
INTERPELLANZA
Con tacitiana brevità la Giunta regionale (vedasi la
deliberazione n. 4967 del 19 maggio 1989) ha liquidato un progetto
che per anni ed in decine di occasioni era stato dato per sicuro.
Nella deliberazione citata si può infatti leggere che la Giunta
regionale "accertato che l'insediamento previsto non rientra più
nei programmi della Società Blackstone Italia S.p.A. e che la
medesima ha già provveduto a riconsegnare alla Regione lo
stabilimento che le era stato concesso;
ad unanimità di voti favorevoli
DELIBERA
di revocare la propria deliberazione n. 3781 in data 1° maggio
1987".
Non risultando per nulla chiare le ragioni della rottura tra
Regione e Blackstone,
i sottoscritti Consiglieri regionali del Gruppo Comunista
INTERPELLANO
la Giunta regionale per conoscere:
1) quali difficoltà hanno negli ultimi cinque anni turbato il
rapporto tra la Regione e la Blackstone (la cui localizzazione è
mutata almeno tre volte);
2) quali motivi hanno indotto la Giunta a rinunciare ad un
insediamento industriale di cui per anni erano stati evidenziati la
solidità e l'alto indice di occupazione.
PRESIDENTE:
Ha chiesto la parola il Consigliere Mafrica;
ne ha facoltà
MAFRICA (PCI):
Il nome della Blackstone ha avuto una certa
notorietà nella nostra Regione. Mi pare di ricordare che sia
comparso per la prima volta come attività sostitutiva dell'attività
della Montefibre a Châtillon: durante le numerose riunioni con i
cassintegrati della Montefibre era stata prospettata la soluzione
dell'insediamento della Blackstone.
Successivamente la stessa soluzione era stata prevista per
risolvere i problemi dei cassintegrati dell'Ilssa Viola. Mi pare
che la soluzione recepita nella convenzione prevedesse uno
spostamento iniziale nel fabbricato ex Besso di Hône, per poi
giungere all'insediamento definitivo nell'area dell'ex Ilssa
Viola.
Noi siamo rimasti un po' sorpresi quando abbiamo visto questa
deliberazione della Giunta regionale, che è di una brevità che
abbiamo definito "tacitiana". Vi si dice testualmente:
"Richiamata la propria deliberazione n. 3781 in data 1°
maggio 1987, recante "Società Blackstone - Concessione di immobili
ad uso industriale e finanziamento di attività produttiva -
Approvazione dello schema di convenzione;
dato atto che tale convenzione è stata stipulata in data 15
giugno 1987, n° di repertorio;
accertato che l'insediamento previsto non rientra più nei
programmi della Società Blackstone Italia S.p.A. e che la medesima
ha già provveduto a riconsegnare alla Regione lo stabilimento che
le era stato concesso;
la Giunta regionale, ad unanimità di voti favorevoli, delibera
di revocare la propria deliberazione n. 3781 in data 1° maggio
1987".
Mi pare che questa sia più una presa d'atto che non una
deliberazione. Le premesse e le ragioni che hanno portato a questa
decisione non sono minimamente spiegate.
La nostra interpellanza ha quindi lo scopo di verificare cosa
effettivamente è successo e quali ragioni hanno indotto la Giunta o
la Blackstone a mandare a monte questo tipo di insediamento che,
per un certo periodo, per i cassintegrati della Bassa Valle aveva
rappresentato una prospettiva di soluzione.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
Ringrazio gli interpellanti, perché mi danno
la possibilità di chiarire il senso di questa deliberazione e le
sue possibili prospettive.
La deliberazione della Giunta regionale è di tipo tacitiano
perché risponde soprattutto all'esigenza di non tenere impegnati
presso la Finaosta, a seguito della deliberazione precedente, delle
risorse finanziarie consistenti, che in questo momento vanno
utilizzate per attività industriali e per far fronte ad impegni che
l'Amministrazione regionale ha assunto. Quella deliberazione,
quindi, ha solo questo significato e non segna la rottura, né la
fine dei rapporti con la Blackstone.
Volendo ricostruire, sia pure in maniera sintetica, i rapporti
con la Blackstone e la sua diversa dislocazione rispetto a quella
iniziale, contenuta nel protocollo d'intesa del settembre 1985 tra
la Regione e la Blackstone Italia, prevista nell'area ex Montefibre
di Châtillon, c'è da ricordare che in quel momento era nata la
seconda proposta, quella della Tecdis. Motivi di ordine
prevalentemente tecnico e cioè l'alto consumo di energia, richiesto
dalla Blackstone, e la consistente quantità di acqua necessaria per
l'attività della Tecdis, avevano portato ad una inversione della
localizzazione delle due imprese: la Tecdis a Châtillon e la
Blackstone nell'area ex Ilssa Viola di Pont-Saint-Martin.
Tengo a precisare che la società Blackstone Italia fa parte
della Backstone Europa e quest'ultima di un gruppo multinazionale
americano. Nella strategia, nei tempi e nelle modalità di
intervento, la Regione ha mantenuto rapporti costanti con la
Blackstone, la quale, anche a causa del mancato rispetto da parte
dell'Ilssa Viola dell'impegno a suo tempo assunto di liberare entro
certe scadenze gli immobili, ha di volta in volta modificato i
propri programmi.
Quella convenzione prevedeva una temporanea localizzazione nello
stabilimento ex Besso, che la Regione si era impegnata ad
acquistare ed a ristrutturare per consentire di preavviare
l'attività della Blackstone nello stabilimento ex Besso.
Nel frattempo, esattamente l'8 marzo di quest'anno, la
Blackstone ci ha comunicato che, avendo in corso di perfezionamento
l'acquisto della società l'Ipra, si sarebbe trovata nelle
condizioni di dover modificare la propria presenza in Valle
d'Aosta.
Noi abbiamo posto delle scadenze, anche perché pressati dalla
necessità di fornire un quadro completo delle utilizzazioni non
solo dell'area ex Ilssa Viola, ma anche dello stabilimento ex
Besso, di fronte ad una nuova richiesta di utilizzo di questo
stabilimento da parte della ditta Elelys, che è una società
Lysfusion di Aosta ed Eleprint del gruppo Olivetti.
Allo stato attuale, quindi, non vi è alcuna rottura e, come del
resto è stato comunicato anche alla Blackstone da parte del
sottoscritto con una lettera scritta in data 11 aprile 1989, le
cose si pongono in questo modo:
- è stato chiesto alla Blackstone di riconsegnare al più presto
lo stabilimento ex Besso, per poter iniziare al più presto (estate
1989) l'attività della Elelys;
- qualora entro il 30 giugno 1990 la Blackstone presenti un
programma produttivo, occupazionale, economico e finanziario
compatibile con gli indirizzi di politica industriale della
Regione, l'Amministrazione si impegna a costruire un capannone di
circa 3000 metri quadrati, come ci era stato richiesto, nell'area
in cui è anche collocato lo stabilimento ex Besso.
Questo è lo stato attuale della trattativa con la Blackstone,
che, come ho detto, non è interrotta. Torno a ribadire che solo
motivi di ordine finanziario ci hanno spinto ad approvare quella
deliberazione di revoca, per non mantenere impegnate presso la
Finaosta delle somme consistenti e renderle disponibili per
attività che stanno per essere attuate.
Colgo l'occasione per fare alcune considerazioni su certe
affermazioni che il Consigliere Mafrica aveva fatto precedentemente
rispetto agli insediamenti industriali ed alla difficoltà di
reinserire nell'attività lavorativa i cassintegrati dell'ex Ilssa
Viola.
Rispetto ai circa 600 cassintegrati iniziali, presenti al
momento della chiusura dell'Ilssa Viola, oggi ve ne sono circa 230
o 240. Questa cifra è complessiva e non distingue fra residenti e
non residenti in Valle d'Aosta. Un numero limitato è stato assunto
dalla Conner: dei primi 60 assunti, 8 sono cassintegrati ex Ilssa e
ricordo che vi è stata una rinuncia.
Sono prevedibili 18 prepensionamenti in seguito agli interventi
per la siderurgia pubblica, nei quali siamo riusciti a far inserire
parzialmente anche l'Ilssa Viola. Una ventina di cassintegrati
dovrebbe essere assunta nel corso di quest'anno dalla Elelys, che
ritiene di poterne reclutare una ventina.
Oltre a queste misure, ci adopereremo per un'ulteriore proroga
della cassa integrazione per gli ex lavoratori dell'Ilssa Viola,
almeno fino al 31 dicembre 1990, così come da delibera CIPI già
approvata.
Sempre a favore dei cassintegrati, ci sono da segnalare altri
due interventi:
- uno recente, già approvato dal Consiglio regionale nella sua
ultima adunanza, e riguarda i cantieri forestali aperti a
cassintegrati e disoccupati speciali: al di sopra dei 45 anni di
età;
- l'altro è costituito dalle misure previste dal piano
dell'occupazione che andrà in discussione domani o dopodomani nel
corso di questa stessa adunanza del Consiglio regionale.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
A mio giudizio, questa cronistoria fatta
dall'Assessore dà l'impressione di una trattativa che è sempre
stata tenuta aperta, ma che in realtà non è mai arrivata alla
stretta finale e che in qualche modo viene ancora tenuta aperta. Mi
pare di poter dire che forse si è di fronte ad un mancato
matrimonio, i cui contraenti cercano di mantenere una certa
amicizia. Ho l'impressione però che la cosa non possa essere
facilmente definita.
Dico questo perché i programmi delle grandi imprese non possono
avere tempi così lunghi, tali comunque da essere validi nel 1984 ed
esserlo ancora nel 1990. Buon per noi, comunque, se la prospettiva
viene mantenuta aperta, ma contiamoci solo fino ad un certo
punto.
Do atto all'Assessore d'un certo interesse concreto per
risolvere i problemi dei cassintegrati di Châtillon e di
Pont-Saint-Martin. Mi pare però che continuiamo ancora a lavorare
sui piccoli numeri, per cui il problema deve essere tenuto sempre
presente e l'attenzione alle scadenze deve essere sempre molto
pronta, altrimenti potremmo dover affrontare anche altre situazioni
difficili.
