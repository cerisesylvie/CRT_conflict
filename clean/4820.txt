Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 518 del 12 ottobre 1982 - Resoconto
OGGETTO N. 518/VII - DISEGNO DI LEGGE CONCERNENTE:
"ANTICIPAZIONE STRAORDINARIA DI CASSA".
PRESIDENTE:
Trattasi del disegno di legge n. 426,
presentato dalla Giunta regionale in data 4 ottobre 1982,
concernente: "Anticipazione straordinaria di cassa."
La parola al Presidente della Giunta.
ANDRIONE - (UV):
Un tragico destino ha voluto che cadessi
nell'agguato tesomi da un amico giornalista all'entrata del
Consiglio regionale per cui, quanto dovevo comunicare al Consiglio
l'ho detto in precedenza al giornalista in questione, che si
diverte in questi colpi sadici. Riguarda lui, non riguarda noi.
Il disegno di legge in questione è anzi tutto una misura
cautelativa, cioè la prudenza dell'Amministrazione nei confronti di
una possibilità teorica di spesa che evidentemente è calcolata al
massimo. In secondo luogo, è una misura di prudenza nei confronti
di una repubblica che, senza voler essere critici, risulta essere
sempre più disastrata, sempre meno capace di far fronte a quelli
che sono gli obblighi legislativi, a quelle che sono le leggi di
spesa, ivi comprese le leggi di spesa di erogazione ai cosiddetti
Enti locali, come se gli Enti locali fossero una sottocategoria -
sembra di leggere la classificazione dei mammiferi, tipo, famiglia,
sottofamiglia, genere, ecc.
Nel caso specifico, si tratta anche di un'azione polemica nei
confronti di un Ministero del Tesoro che si è autonominato super
revisore di quanto stabilisce il Parlamento o di quanto stabilisce
il Consiglio dei Ministri e non eroga i fondi stabiliti per
legge.
Che questi riguardino i grandi Enti di Stato o del parastato, o
che riguardino le regioni o i comuni, il risultato in pratica è lo
stesso.
Si tratta di scaricare su altri organi dello Stato, quali che
essi siano, le conseguenze di un'inflazione selvaggia e non
controllata e di una stretta bancaria e creditizia che ha portato
di fatto gli interessi passivi ad un livello credo mai raggiunto
nel mondo di oltre il 30% effettivo di tasso di interesse, con
tasse e imposte di questo genere.
E' chiaro che a questi livelli anche le cosiddette regioni
ricche, che poi non lo sono, ricche per il solo fatto che la
presenza del Casinò di Saint-Vincent permetta di avere una
tesoreria che non è costantemente deficitaria perché ogni decade
vengono versati i soldi del Casinò, altrimenti il passivo della
Regione, in questo momento, interessi compresi, sarebbe di oltre 30
miliardi di lire da riversarsi alle banche dello Stato.
Infatti, l'Istituto San Paolo di Torino, la Cassa di Risparmio
di Torino, la COM. IT. sono sempre banche di Stato.
Non è che siano proprietà regionali, sono IRI e lì la regione
come amministrazione non c'entra.
Volevo chiarire tutto questo e tengo a precisare che in materia
di diritto niente è stato inventato per cui, per poter fare fronte
ai pagamenti, ivi compresi quelli degli stipendi e salari dovuti
dalla Regione, bisogna sia possibile recuperare da qualche parte
questi soldi - naturalmente sempre pagando gli interessi.
Facciamo ad esempio il caso del bilancio 1981, bilancio
felicemente concluso con la firma del Presidente Pertini il 3
dicembre 1981 in mezzo a burrascosi lampi e tuoni di una legge che
prevedeva i 7/10 delle imposte versate in Valle d'Aosta,
regolarmente percepite, non quelle versate fuori dalla Valle
d'Aosta perché quelle comunque non vengono più riversate, ex art.
8.
Queste quote sono ancora da riversare alla regione e ammontano
ad oltre 120 miliardi di lire.
Quando saranno versate varranno, in termini di valore reale,
probabilmente meno del 50% di quello che rappresentavano allora.
Questa è l'onestà della Repubblica italiana, questi i fatti
fondamentali che dovrebbero essere discussi in Parlamento.
Questi, in realtà, sono dei furti perpetrati alle spalle delle
regioni. Su queste cose, evidentemente, non serve fare processioni
o cortei con banderuole o piccoli campanacci, che sono
manifestazioni di infantilismo che, per quanto ci riguarda, non
facciamo.
Noi diciamo soltanto che i dati di fatto, in base alle leggi
vigenti, prevedono per la Regione Autonoma Valle d'Aosta, sic
stantibus rebus - chiedo scusa per il latino, se è necessario posso
tradurlo, una spesa di 120 miliardi di lire per tre mesi, se non
intervengono fatti nuovi.
Di conseguenza, noi chiediamo un anticipo di 120 miliardi di
lire, prevediamo l'intera spesa di interessi, anche se è chiaro che
oggi 12 ottobre non hanno ancora tirato neanche una lira.
Non pagheremo la totalità di questi interessi previsti perché, è
chiaro, che si utilizzerà l'anticipazione secondo necessità, quindi
potremo arrivare alla fine dell'anno avendo tirato, immaginiamo 60
miliardi di lire, quindi pagando 3 miliardi di interesse.
Questo, secondo il bene placido della caotica repubblica che
discute a non più finire sugli scenari del deficit per l'83 se deve
essere di 100 mila miliardi di lire, di 60 mila miliardi di lire,
di 49 mila miliardi di lire.
Oggi inizia la discussione della legge finanziaria, si prevedono
tempi lunghi per l'approvazione e, per quanto ci riguarda, è un
obbligo far fronte a quelli che sono i nostri compiti, e a questo
proposito vorrei aggiungere una cosa: in questa situazione sarebbe
un grosso errore, sarebbe il tipico errore da non fare, quello di
presentarsi come coloro che risparmiano, come coloro che non
spendono, come coloro che hanno paura di apportare l'ultima goccia
al vaso delle dilapidazioni nazionali. Perché, chi facesse questo,
si autocandiderebbe ai tagli. Infatti, si potrebbe dire: visto che
non avete speso, visto che avete risparmiato, noi, con un piccolo
tratto di penna, cancelliamo le erogazioni.
Visto che si è abituati a ragionare in termini di miliardi, il
fatto che, con un piccolo tratto di penna, si possono togliere
decine, solo decine di miliardi, è un esercizio divertente,
favorevole ed igienico. Quindi, noi spenderemo, questo è un impegno
della maggioranza, spenderemo fino all'ultimo centesimo.
Questo è il significato dell'anticipo di cassa, questo il senso
profondo dell'unica polemica possibile con uno Stato dilapidatore
delle risorse nazionali.
PRESIDENTE
: Colleghi Consiglieri, è aperta la
discussione.
La parola al Consigliere Carlassare; ne ha facoltà.
CARLASSARE - (Dem. Prol. - Nuova Sin.):
Con oratoria
immaginifïca, l'Assessore alle Finanze, anzi il Presidente della
Giunta ci ha illustrato una situazione catastrofica ed una
conduzione errata della spesa pubblica, accusando la
Repubblica.
Sentendo il suo discorso, viste le polemiche che ci sono sul
rientro in patria dei Savoia, visto l'accanimento adoperato dal
Presidente della Giunta, sostituto dell'Assessore alle Finanze, che
non vedo in aula, questa è una questione importante in quanto,
essendo in predicato che il ramo principale dei Savoia venga
sostituito nella reggenza del regno dal ramo cadetto degli Aosta,
forse il nostro Presidente è diventato monarchico, facendo la
felicità del nostro caro amico Brunod che sostiene il ramo cadetto
da lunghi anni, per cui si è scagliato contro la Repubblica
italiana.
Qui mi pare ci sia una mistificazione, un giochetto da esperto
politico, da maneggione della politica che si scaglia contro la
Repubblica italiana. Ci sono delle affermazioni che sicuramente io
accetto e sono convinto che ciò avvenga, ossia che si spenda fino
all'ultima lira, anche in considerazione degli iter lunghissimi
seguiti dalle leggi.
Sono d'accordo e convinto che questa Giunta riuscirà a spendere
questi soldi del bilancio, staremo a vedere come li spenderà,
perché mi pare che i tagli apportati fanno saltare le spese di
investimento.
Probabilmente la Giunta riuscirebbe a spenderne anche molto di
più, visto e considerato che il prossimo anno ci sono le elezioni,
quindi bisogna accontentare molti clienti!
Dicevo prima che c'è un giochetto di parole, per cui ci si
scaglia contro la Repubblica, salvo fare poi un riferimento quasi
casuale ad un Ministro della Repubblica, quando il discorso del
Presidente della Giunta avrebbe dovuto essere tutto improntato
verso una critica, verso il comportamento tenuto dal Governo che
gestisce il potere di questa Repubblica. Perché le scelte non sono
state fatte dalla Repubblica, non sono scelte fatte dall'ultimo dei
cittadini, sono scelte fatte dal Governo.
Il problema è che le scelte le fa Andreatta e tu non ti sei
scagliato contro la Repubblica che opera determinate scelte dal
punto di vista dell'utilizzo dei fondi, ti sei scagliato contro
Andreatta, Ministro di un Governo che, a mio avviso, interpreta
quelle che sono le direttive che derivano dalle scelte fatte dal
Governo.
Però questo è un trucchetto per evitare che la popolazione
valdostana faccia due più due, che vedendo che le scelte praticate
dal Governo centrale a Roma sono dannose per le finanze della Valle
d'Aosta, la gente comune, il popolino che legge il giornale e vede
la televisione, faccia due più due e dica: "Ma noi questo Governo
non lo appoggiamo?" Perché qui ci si scaglia contro la Repubblica e
il Governo sembra quasi un'entità astratta che non ha nessuna
responsabilità, una delle tante cosette che sono lì che non fanno
scelte, che non dicono niente.
E' chiaro che fare una relazione dove si dice peste e corna di
una politica economica facilita la richiesta del Presidente della
Giunta affinché richieda a chi ci rappresenta a Roma, espressione
anzitutto dell'attuale maggioranza, di modificare la propria
posizione nei confronti di questo Governo, anche del Ministro
Andreatta.
Mentre così, con un escamotage, noi ce la prendiamo con la
Repubblica, buttiamo un po' di qualunquismo in giro e, francamente,
devo dire che non mi è piaciuto, sul piano sostanziale, sul piano
etico ed anche sul piano morale, questo concetto di dover spendere
fino all'ultima lira sempre e comunque.
Ritengo sarebbe stato un discorso molto più serio dire "noi
abbiamo l'esigenza di spendere perché la nostra situazione sociale,
perché la nostra situazione occupazionale richiede che si facciano
degli investimenti", questo sarebbe stato un discorso serio!
Non si sa se c'è da comperare anche qualcosa di peggio delle
cravatte, andiamo poi a leggere qui come vengono adoperati questi
soldi, una parte minima di questi quattrini.
Questo sarebbe stato un discorso serio, e non il discorso
invece: Spendiamo sempre e comunque fino all'ultima lira, quanto
più possiamo, indipendentemente dalle scelte che vengono fatte." Mi
pare che questo sia un discorso pericoloso e scorretto sul piano
politico, indipendentemente da quella che è la collocazione di
ognuno di noi all'interno dello schieramento politico.
Quello che mi premeva soprattutto sottolineare è come spesso si
giochi nei termini, per cui si adopera "Repubblica" al posto di
"Governo", si adopera "Stato" al posto di "Enti dello Stato", Enti
precisi che hanno determinati nomi, non lo Stato in genere, perché
lo Stato diventano tutti ... Quando si fa riferimento alle banche
che sono enti a partecipazione di capitale di Stato, bisogna far
presente che queste banche seguono una politica finanziaria che
deriva dalle scelte fatte dal Governo. Quando noi parliamo di un
Ministro, non parliamo di un Ministro astratto trovato lì, dietro
l'angolo, parliamo di un Ministro che opera all'interno di una
politica governativa.
Queste cose vanno dette, vanno precisate.
In questo senso è necessario condurre delle battaglie nei
confronti dell'Ente centrale, del Governo e non dello Stato sui
generis.
Solo in questo senso si può stabilire un rapporto corretto.
Diversamente si fa un grosso minestrone, si vogliono tenere i piedi
in una scarpa, si vuole gestire l'opposizione alla periferia e
continuare ad essere sempre e comunque con la maggioranza a livello
centrale, a livello governativo.
PRESIDENTE
: E' iscritto a parlare il collega Mafrica; ne
ha facoltà.
MAFRICA - (PCI):
Il fatto di discutere il 12 ottobre non
so se dipenda da qualche collegamento con la scoperta dell'America,
resta però il fatto che sono trascorsi soltanto sei giorni da
quando ai Consiglieri è stato presentato questo disegno di
legge.
In questi sei giorni nessuno ci ha spiegato come si vogliono
effettivamente spendere queste somme, come si arriva ad un totale
di 120 miliardi.
In Commissione, riunita con urgenza, accettando anche di
risparmiare sul tempo, abbiamo avuto delle risposte da parte di
tecnici, però sono mancate quelle dei rappresentanti politici. I
conti non sono per nulla chiari.
Il Presidente della Giunta, sostituendo l'Assessore nella
relazione, non ha fatto alcun cenno a problemi di questo tipo.
Ad esempio, non sappiamo se quei 27 miliardi e mezzo che
dovevano arrivare, siano arrivati o meno, non riusciamo a capire
perché si sia scelta la cifra di 120 miliardi, invece di 100 o di
140.
Se si fa un riferimento alla velocità di spesa
dell'Amministrazione regionale, si vede che l'anticipazione doveva
essere di circa 160 miliardi.
La velocità media di spesa di questi primi 9 mesi è stata
intorno ai 20 miliardi. Quindi, che cosa possiamo osservare? Che si
è voluto, in sostanza, convocare una riunione straordinaria del
Consiglio, e noi l'abbiamo subita perché così la maggioranza ha
deciso per farsi un po' di facile propaganda, come è apparso chiaro
dall'intervento del Presidente della Giunta, e non per risolvere i
problemi, come a nostro giudizio andavano risolti e come riteniamo
che oggettivamente potessero essere risolti.
Anzitutto diciamo che questo esempio - sei giorni di tempo per
una questione di questo tipo, presentata in modo così confuso - è
sintomo di una situazione che non può continuare in questo modo;
non può continuare ad esserci un interim per le finanze quando, ci
risulta, non mancano i pretendenti per questo Assessorato, né
mancano, all'interno della maggioranza, esponenti in grado di
ricoprire questa carica.
Se l'Assessore all'Industria, già oberato da tanti incarichi, da
tanti problemi per la crisi industriale, vuole occuparsi anche di
questo compito, i risultati sono quelli che vediamo - disegni di
legge presentati senza che nessuno possa disporre delle
informazioni adeguate per esaminare il bilancio, che doveva essere
presentato il 10 ottobre.
Cominciamo ad essere già in ritardo, la gestione finanziaria
continua, diciamo, con una pura e semplice supervisione tecnica da
parte degli uffici, ma con un indirizzo politico ben preciso.
Probabilmente la ragione per cui non si procede alla nomina di
un nuovo Assessore alle Finanze è semplice.
Con l'Assessorato Chabod gli Assessori possono tranquillamente
fare e spendere senza nessun controllo; questa forse è la ragione
effettiva per la quale non si procede alla nomina di un nuovo
Assessore.
Noi, come opposizione, non vogliamo intervenire in queste cose,
se non per sottolineare la necessità che ci sia una gestione
effettiva e capace, comprensibile e trasparente dell'Assessorato
delle Finanze, senza entrare nel merito della questione del
nominativo.
Nel merito del provvedimento, secondo noi, qualunque cosa abbia
detto il Presidente della Giunta e comunque lo abbia presentato,
non è un'azione polemica nei confronti della Repubblica, è
semplicemente un cedimento a ritardi, ad inadempienze non della
Repubblica in generale, ma di questo Governo ed in particolare del
Ministro del Tesoro che ha nome e cognome, si chiama Beniamino
Andreatta.
Non è un'azione polemica, perché una volta che il Ministro del
Tesoro sa che la Regione Valle d'Aosta, anche attraverso crediti,
comunque, può fare fronte alle proprie spese, non credo che sia più
preoccupato di prima, anzi viene meno lo stato di necessità, perché
comunque dei soldi si sono trovati.
Noi crediamo che non si sia fatta un'azione polemica, ma che si
sia semplicemente scelta la strada più semplice a cui ricorre chi
ha bisogno di quattrini, si rivolge ad una banca se non li ha e si
paga gli interessi. Questa volta però gli interessi non li pagano
in solido i rappresentanti della Giunta, li paga la comunità
valdostana perché quei soldi sono sottratti ad investimenti, ad
altre spese che potrebbero sostituire gli interessi pagati alla
banca; nessuna azione polemica se non polemica verbale, polemica
indirizzata - e condivido quanto ha detto in questo senso
Carlassare - verso la Repubblica per non parlare di questo Governo,
che è in uno stato confusionale perché una parte di esso spinge
verso l'ipotesi di tagli agli Enti locali, mentre altre ipotesi
tendono invece ad una politica meno recessiva.
In quello stato confusionale gli unici provvedimenti che vengono
fuori sono i tagli sul ticket o l'aumento del gasolio e della
benzina, mentre manca una politica economica del Governo.
Noi crediamo quindi che il Presidente della Giunta avrebbe fatto
bene a criticare l'operato di questo Governo, e non quello della
Repubblica, perché la Repubblica ideale è qualcosa che dipende da
come viene poi fatta vivere e la fanno vivere coloro che hanno
maggiori responsabilità.
Non per niente diciamo che non è indifferente se ci sia un
governo o un altro a Roma o in Valle d'Aosta.
Noi diciamo che la Giunta regionale, prima di ricorrere ad
anticipazioni di questo tipo, avrebbe dovuto seguire altre strade.
Ce n'era una molto semplice. Abbiamo due parlamentari della Valle
d'Aosta a Roma. Sarebbe stato opportuno investire loro di questo
problema. Invece, mi risulta direttamente che, avendo parlato
qualche giorno fa con i parlamentari, questi non sanno
assolutamente niente di questa esigenza delle casse regionali. Non
sono stati informati nelle forme e nei modi evidentemente
dovuti.
... INTERRUZIONE ... Suppongo anch'io che leggano i giornali!
Ritengo che oltre a questo strumento, a cui bisognava pensare fin
dall'inizio, penso che probabilmente ne esistano altri.
Il movimento dell'Union Valdôtaine ha sovente affermato che
l'accordo con la D.C. era sollecitato principalmente dal fatto di
dover mantenere buoni rapporti con il Governo, ma se gli attuali
sono buoni rapporti, c'è una legge dello Stato che dice che alla
Valle d'Aosta spettano determinate somme, ma il Governo vuol far
finta di niente. I buoni uffici della D.C. allora a cosa
servono?
Forse che neanche la D.C. è stata interpellata come non lo sono
stati i parlamentari valdostani?
Qualche mese fa, mi spiace tirarlo in causa, ma è un dato di
fatto, è entrato nella maggioranza il PRI. Sembrava avere, questo
ingresso, qualche riferimento con il fatto che il Presidente del
Consiglio è il segretario del PRI. Appena insediato, il Presidente
del Consiglio Spadolini, dopo anni ed anni che nessun Presidente
del Consiglio riceveva il Presidente della Valle d'Aosta, ha
incontrato il Presidente della Giunta per discutere di rapporti tra
Governo e Regione.
Con il Presidente Spadolini, non dico attraverso il
rappresentante del suo partito in questa maggioranza, sono stati
nuovamente presi dei contatti, o si va alla banca e si prendono
questi soldi, senza tentare nessuna strada. Noi siamo di questa
idea, che non sia stata tentata nessun'altra strada.
Allora, che cosa si finisce per fare? Si finisce per lanciare
delle critiche generiche contro la Repubblica, contro il
funzionamento dello Stato, senza mai tenere conto delle forze che
effettivamente hanno responsabilità e senza nemmeno essere
coerenti.
Se questo Governo maltratta la Regione, maltratta questa
maggioranza, maltratta le forze che fanno parte di questa
maggioranza, perché non si comincia, all'interno di queste forze, a
chiedere che i rappresentanti della Valle d'Aosta non diano più
l'appoggio a questo Governo. E' una pressione politica, può avere o
non avere qualche effetto, ma anche questa è una strada da tentare,
sempre restando nell'ambito della maggioranza.
Noi crediamo comunque che se la situazione fosse stata così
tragica, cosa che non c'è stata dimostrata, si poteva ricorrere
all'iniziativa del Consiglio.
La nostra forza, pur essendo all'opposizione, è sempre stata in
questo senso disponibile in numerose occasioni, come qualche giorno
fa, quando si trattava di presentare in modo unitario il fronte
della popolazione valdostana nei confronti del Ministro La Malfa
per la questione dell'ex Montefibre.
Noi diciamo che l'atteggiamento insofferente del Presidente
della Giunta nei confronti dei cortei, nei confronti delle proteste
è un atteggiamento che si può definire ipocrita, non essendo né il
Presidente della Giunta, né la Giunta che egli rappresenta,
disposti a fare effettive pressioni politiche, perché potrebbero
costare loro qualcosa al di fuori delle montagne della Valle
d'Aosta.
Essi danno questo giudizio definendo cortei, definendo risibili
proteste quelle che invece sono delle azioni politiche che spesso
hanno dato buoni risultati.
La Giunta, noi lo diciamo anche se il Presidente della Giunta
ritiene che sia un'accusa risibile, per conto nostro è autonomista
soltanto in Valle d'Aosta. Appena passa il confine di
Pont-Saint-Martin ogni sua ispirazione, ogni suo vigore in questo
senso viene meno.
In quanto poi ai campanacci, citati dal Presidente per colorire
le sue espressioni, direi che l'idea di portare un campanaccio a
Pertini, quale ringraziamento della Valle d'Aosta, è stata sua.
Debbo dire che a me i campanacci e i tamburi piacciono, come pure
le bandiere.
E' stato possibile fare delle delegazioni politiche quando le
quote del riparto fiscale erano state ridotte a 7/10. La pressione
unitaria di tutte le forze, comprese alcune che qui sono
l'opposizione, è servita, non è stata una manifestazione senza
effetti e senza risultati.
Noi quindi diamo un giudizio negativo su questo provvedimento,
riteniamo che sia un provvedimento che invece di scegliere le vie
polemiche per ottenere il rispetto dei diritti della Valle d'Aosta
sceglie la strada più comoda e rappresenta un cedimento alle
inadempienze del Governo.
Riteniamo che si debba esprimere un giudizio unitario su questo
provvedimento, tanto più che c'è confusione nelle cifre, mentre
altrettanto chiaro è che le somme non saranno utilizzate per
investimenti di rilievo. Verranno disperse come potremo vedere
anche nei disegni di legge successivi.
Noi consideriamo che fare un'anticipazione di cassa per 120
miliardi, quando si cominciano a rimandare gli investimenti più
sostanziosi, significa avere l'intenzione di disperdere in mille
rivoli queste somme. Le cifre per il metanodotto sono state già
tagliate, non vengono utilizzate le cifre per l'autostrada, non si
è ancora stanziato con un provvedimento di legge la cifra relativa
al quartiere Cogne, molti dei provvedimenti più consistenti non
sono ancora stati condotti fino in fondo. La finanziaria regionale
non ha ancora speso una lira dei suoi 10 miliardi di gestione
ordinaria, allora, questi 120 miliardi a che cosa servono se
verranno presi in prestito?
Secondo noi servono per continuare la politica dispersiva di
questa Giunta. Basta ricordare ancora una volta quali sono i dati
elaborati dal Centro di Calcolo della Regione: su 43.136 mandati
emessi dalla Giunta regionale nel 1981, circa 10.000, vale a dire
circa un quarto, sono inferiori alle 100.000 lire; oltre 31.000
inferiori al milione.
Questo è il modo di spendere della Giunta regionale, queste sono
le cose per cui si va a chiedere questa anticipazione di cassa. Noi
non siamo d'accordo.
PRESIDENTE
: Altri intendono prendere la parola?
La parola al Consigliere De Grandis; ne ha facoltà.
DE GRANDIS - (PRI):
Io non credo che sia stata una scelta
di governo o del Ministro Andreatta quella di non inviare alla
Regione Valle d'Aosta le quote dei tributi che alla Regione
spettano.
Credo invece, secondo le mie informazioni, che questo derivi da
difficoltà di cassa dello stesso Ministero del Tesoro.
Se le cose stanno in questi termini, evidentemente, il giudizio
da dare sulla situazione è un po' diverso da quello che è stato
fatto in quest'aula.
Tanto più che, pur appartenendo io al PRI che ha espresso il
Presidente del Consiglio, quindi il massimo responsabile
dell'azione di governo e che oggi è stato tirato in causa
pesantemente, non mi sento per niente di condividere una
responsabilità che viene attribuita al Presidente del Consiglio
Spadolini.
Credo che sia sotto gli occhi di tutti la durissima lotta che il
Presidente Spadolini ha fatto in un anno e mezzo di governo,
affinché la spesa pubblica seguisse una strada diversa e non
dovesse precipitare in situazioni gravi come questa, anzi
gravissima, perché addirittura non si rispettano le leggi dello
Stato emanate dal Parlamento da pochi mesi.
Inoltre, mi sento libero da responsabilità perché credo che il
PRI, da 20 anni a questa parte, stia predicando al vento nel nostro
paese su quello che si deve fare perché il denaro pubblico non
finisca al vento, non venga disperso in mille rivoli, ma venga
impiegato cautamente nell'interesse della collettività.
Non è un caso che ogni volta che Ugo La Malfa tuonava verso
l'allegra amministrazione venisse chiamato Cassandra perché
prevedeva un futuro piuttosto nero. A questo futuro nero ci siamo
arrivati e sembra che non siamo ancora capaci di porvi rimedio, di
trovare sufficientemente coraggio per porvi rimedio.
Questa anticipazione di cassa di 120 miliardi mi pone alcuni
dilemmi, alcune perplessità: vorrei che l'Assessore alle Finanze me
li chiarisse.
Anzitutto, vorrei alcuni chiarimenti sotto l'aspetto tecnico,
visto che la legge di contabilità regionale, la n. 68, non prevede
in alcuna sua parte anticipazioni di cassa; visto che la legge n.
670, quella del nuovo coordinamento finanziario non prevede
anticipazioni di cassa; visto che il nostro Statuto, all'art. 51,
prevede che, quando non vi siano normative regionali specifiche si
faccia riferimento alle leggi dello Stato; visto che lo Stato, il
governo in particolare, non ha bisogno di anticipazioni di cassa in
quanto dispone di una particolare convenzione con la Banca d'Italia
e quindi non è nelle nostre condizioni.
L'unica legge dello Stato reperita che trattasse la questione di
anticipazione di cassa è la n. 281, quella del 1970 che riguarda le
regioni a Statuto ordinario. La n. 281 prevede, all'art. 10,
penultimo comma: "Le regioni possono contrarre anticipazioni
unicamente allo scopo di fronteggiare temporanee deficienze di
cassa, per un importo non eccedente l'ammontare delle quote dei
tributi erariali ad esse spettanti. Le anticipazioni debbono essere
estinte nell'esercizio finanziario in cui sono contratte."
Non so se sotto il profilo squisitamente giuridico questa legge
n. 281, nata per le regioni a Statuto ordinario, possa avere un
qualche riferimento per la nostra Regione che è a Statuto speciale
e che non ha nessuna normativa in merito.
Evidentemente ci sono degli indirizzi di carattere generale che
hanno il significato di porre un limite all'anticipazione di cassa,
tenendo conto del gettito tributario spettante in un trimestre, ed
un limite alla durata dell'anticipazione di cassa, che si vuole
venga estinta entro il 31 dicembre dell'anno in cui viene
contratta.
Pertanto, se ci sono questi indirizzi di carattere generale, le
mie preoccupazioni riguardano l'importo, l'ammontare dell'intera
anticipazione di cassa di 120 miliardi, che sarebbe il doppio di
quello che ci sarebbe consentito grosso modo, visti i tributi che
ci spettano ed i tempi dell'estinzione di questa anticipazione.
Non mi risulta dalla relazione e da quanto ha detto il
Presidente. Spero che l'Assessore Chabod mi vorrà chiarire questo
punto e dire quali certezze abbiamo che entro il 31 dicembre ci
vengano versati i tributi adeguati a coprire queste esigenze dalla
Tesoreria dello Stato.
Sotto l'aspetto politico il chiarimento che vorrei avere è di
questa natura: vorrei sapere se l'Assessore Chabod, con la Giunta
nella sua collegialità, hanno avuto ed hanno rapporti con Roma e
con il Ministero del Tesoro, in particolare con il Presidente del
Consiglio, per conoscere quali siano i futuri adempimenti che lo
Stato intende rispettare perché situazioni di questo genere non
abbiano a riprodursi, o perlomeno quali siano i tempi tecnici
necessari, in quanto il capitolo di spesa che ci interessa
attualmente è vuoto.
Era stata fatta una legge a questo proposito: pertanto chiedo di
sapere quali tempi tecnici sono necessari per avere la copertura di
quel capitolo, cioè affinché lo Stato possa erogare alla Regione
Valle d'Aosta quanto di sua spettanza ed in quali tempi
successivi.
Avrei anche piacere di conoscere dove si trovano i 27 miliardi
che l'Assessore alle Finanze ci ha annunciato essere in arrivo.
Vorrei sapere qual è attualmente l'iter, dove si trova questo
provvedimento, a che punto è per capire in quale data verrà poi
versato nelle casse della Regione. Gradirei inoltre che l'Assessore
alle Finanze mi chiarisse, aldilà di quelle che sono le spese
ordinarie obbligatorie, quali sono le spese di investimento più
interessanti, più importanti, tolte le piccole cose che mi
interessano in maniera relativa, che riguardano i 120 miliardi,
così come, sotto l'aspetto tecnico, avrei ancora un chiarimento da
chiedere circa i 120 miliardi.
Approvando oggi, 12 ottobre, questo disegno di legge, prima di
novembre non riusciremo materialmente a contrarre l'anticipazione
di cassa.
Questa anticipazione di cassa dovrebbe durare novembre e
dicembre: due mesi. E' prevista una spesa di 6 miliardi per questa
anticipazione di cassa che, se incassata subito al 1° novembre, per
due mesi significherebbe un 30% di interessi, il che è piuttosto
pesante.
Vorrei pertanto poter capire meglio la tecnica che è stata
seguita in queste valutazioni anche perché evidentemente noi non è
che prendiamo i soldi il 1° novembre per tenerli lì a giacere. Ci
paghiamo gli interessi sopra. Li preleviamo di volta in volta, mano
a mano che ci sono le relative necessità, per i pagamenti che
dobbiamo fare.
Dopo aver avuto questi chiarimenti, mi riservo eventualmente di
replicare.
PRESIDENTE
: E' iscritto a parlare il Consigliere Nebbia;
ne ha facoltà.
NEBBIA - (PSI):
Ritengo che, da come è
stato
impostato il problema dalla Giunta e da come è stato anche in parte
dibattuto dai Consiglieri Carlassare e Mafrica, il discorso
dovrebbe in parte coinvolgere alcuni grandi problemi nazionali.
Sarebbe opportuno, a mio parere, che, in questa sede, oltre a
discutere dei grandi temi e problemi internazionali che coinvolgono
oggi la Polonia, il Libano e Israele, si facessero precise
valutazioni su alcuni degli argomenti nazionali che interessano più
direttamente la nostra Regione e mi pare che oggi ci sia questa
occasione.
E' stata presentata la legge finanziaria dello Stato, si è
discusso, ne ha accennato il Presidente, circa l'entità del
disavanzo.
Qualche giorno fa il Ministro Marcora
ha detto e poi ha
ulteriormente confermato che, se il disavanzo si mantiene su un
certo livello, lo Stato potrà andare avanti, diversamente sarà la
bancarotta. Ha usato questo termine che da molto tempo si sente
circolare, ma che non mi sembra sia mai stato affermato
pubblicamente da un Ministro.
Le discussioni su questi argomenti sono molte, le ricette per
guarire la malattia sono diverse; io vorrei solamente ricordare
che, secondo l'opinione generale, il dissesto, il disavanzo dello
Stato è dovuto prevalentemente all'accrescersi incontrollato della
spesa ordinaria, mentre si riduce progressivamente e
contestualmente la spesa di investimento.
Mi pare che per il 1983 l'INPS preveda un passivo di 40 mila
miliardi e sappiamo d'altra parte che ci sono intere regioni
d'Italia ove l'ammontare delle pensioni INPS e delle pensioni di
invalidità è la principale fonte di reddito.
Sappiamo che la burocrazia in tutti i suoi aspetti, in
particolar modo nella capitale, è un peso economico enorme e
sappiamo anche che la Sanità, nel suo complesso, assorbe una quota
di reddito nazionale che è rilevante rispetto al servizio che dà al
cittadino.
D'altra parte, c'è un sistema di entrate fiscali che non è
uniforme sul territorio, pur essendo uguali le leggi, o meglio dà
dei risultati diversi a seconda di dove viene applicato.
E' presumibile, o almeno si è presunto, che in certe regioni ci
sia una quota di entrate fiscali molto vicina a quella che dovrebbe
essere, mentre in altre regioni è molto lontana.
In questo quadro, se questo è il quadro, c'è un Ministro del
Tesoro che fa una determinata politica, ma io non voglio attribuire
personalisticamente ad alcuno una politica che è conseguente ad una
serie di scelte avvenuta non solo negli anni, ma nei decenni, come
l'automatismo nella spesa pubblica non dipende solo da quest'ultimo
governo o quello precedente, ma consegue a decine di governi da
dopo la guerra.
Il Ministro del Tesoro sta dunque applicando una politica di
tipo monetarista che è applicata in questo momento in altri paesi
dell'occidente e che si distingue per una serie di restrizioni al
credito, per una scelta di riduzione della spesa pubblica, che però
non si indirizza nei confronti della spesa pubblica ordinaria, ma
prevalentemente nei confronti di una riduzione di investimenti.
Qui abbiamo il problema della legge sul riparto fiscale che, lo
sappiamo, non è onorata.
A questo proposito, dobbiamo dire che sinceramente era
ipotizzabile, già da quando ne discutevamo in Consiglio, che non
sarebbe stata onorata nella sua totalità, ma ci sono anche altre
leggi dello Stato che non sono onorate.
Mi riferisco alle notizie relative al Piano integrativo delle
ferrovie, con uno stanziamento di 12.500 miliardi, votato dal
Parlamento, che sembra non avrà finanziamenti.
Penso che ci siano anche altri casi ed altre situazioni di
questo tipo. La scelta che la politica nazionale dovrà fare - credo
che la discussione sulla legge finanziaria porterà alla ribalta
questi problemi - è tra la riduzione, con le conseguenze sociali
ipotizzabili, della spesa ordinaria dello Stato e la riduzione
della spesa straordinaria, relativa agli investimenti, che però
porterà, nel giro di poco tempo, ad una riduzione della ricchezza
nazionale, quindi ad una contrazione negativa di tutte le
economie.
Di fronte a questo quadro penso che le scelte della Regione
potessero essere diverse, e oggi ne viene proposta ufficialmente
una, che però è doppia.
Sulla prima proposta, cioè quella di spendere quanto è
spendibile, noi siamo completamente d'accordo. Non occorre forse
ricordare qual è stata la esperienza comunale negli anni passati,
nell'ultimo decennio, quando si è assistito ad un disavanzo
cronico, spettacoloso di certi comuni che hanno visto coperto il
loro disavanzo, mentre tutti i comuni della Valle hanno chiuso il
bilancio in pareggio, così come i comuni piemontesi e lombardi, che
si sono visti non riconoscere tutta una serie di servizi che
avrebbero potuto fornire ai cittadini, se si fossero comportati
diversamente.
Purtroppo siamo in una realtà dove bisogna ragionare in termini
di Arcani e comportarsi di conseguenza.
Credo che, almeno per quanto ci riguarda, la realtà dovrebbe
essere diversa, la spesa pubblica dovrebbe essere controllata
diversamente. Tirarsi indietro quando non è proprio indispensabile
credo non sia oltre tutto conveniente.
D'altra parte, la spesa della Regione non è una spesa eccedente
il previsto perché è una spesa di competenza, in quanto prevista
dal bilancio, ove le entrate e le uscite sono previste solo per
competenza e quindi la Regione non è che spenda più di quanto fosse
previsto a suo tempo.
L'iniziativa alternativa per superare questa situazione, prevede
quella proposta del Presidente della Giunta, che ci va anche bene e
che dovrebbe avere un significato anche provocatorio.
In Commissione avevo detto che, a questo punto, fare un'apertura
di credito per finanziare la cassa per 120 o 300 miliardi, in
teoria, da questo punto di vista sarebbe la stessa cosa, la cifra
però sarebbe più "schioccante". Si potrebbero anche proporre delle
iniziative che potrebbero avere un rilievo in campo nazionale.
Il Consigliere Mafrica ha rilanciato la proposta dei cortei, ma
mi sembra che ormai i cortei siano talmente inflazionati che sono
più le reazioni negative che quelle positive che essi provocano.
Ormai si fa il corteo per qualunque cosa, ma la gente non è che sia
sempre disposta a sopportare.
Sarebbe necessario promuovere una iniziativa di carattere
legislativo che veda parificare la Regione Valle d'Aosta alla
Sicilia, cioè prevedere che la regione riscuota direttamente le
imposte e poi versi allo Stato quanto dovuto.
Se le informazioni sono esatte, la Sicilia, avendo i 10/10 delle
imposte, li riscuote direttamente e completamente. D'altra parte io
mi domanderei quale potrebbe essere la posizione della Regione se
un'iniziativa popolare ipotizzasse un versamento soggettivo dei
7/10 alle casse della Regione e i 3/10 alle casse dello Stato. Non
so se la Regione dovrebbe tenere questi soldi, se li dovrebbe dare
allo Stato, oppure che cosa dovrebbe farne.
L'ultima proposta che farei, poiché la situazione in questo
settore è analoga a quella di altri settori, è quella di
promuovere, utilizzando persone che nel campo dell'informazione
siano competenti, una campagna informativa a livello nazionale
della realtà della Regione; questo non solo a proposito di questa
legge, ma anche nel caso dei Parchi nazionali o nel campo
nell'energia con l'istituzione dell'ENEL, in quanto c'è una
conoscenza molto ridotta della realtà regionale da parte del
sistema informativo italiano, dei grandi giornali, delle cosiddette
persone di cultura, tanto che, a volte, si fa affidamento sul fatto
che un Ministro venga a frequentare le montagne della Valle d'Aosta
per poter parlare e chiacchierare con lui in modo più adeguato alla
realtà dei problemi.
Questo non dovrebbe succedere, si dovrebbe poter parlare con un
Ministro che non sia mai venuto in Valle d'Aosta così come con chi
è sempre venuto, nella stessa maniera perché la conoscenza della
realtà regionale dovrebbe essere identica in entrambi.
Con queste proposte, con queste considerazioni di ordine
generale, noi riteniamo che il provvedimento debba essere votato,
ma nello stesso tempo si debbano attuare anche altre iniziative che
permettano l'applicazione concreta della legge di riparto in un
quadro però di risanamento dell'economia nazionale.
PRESIDENTE
: E' iscritto a parlare il Vicepresidente
Faval; ne ha facoltà.
FAVAL - (UV):
E' con molto interesse ma anche con un
certo stupore, che ho ascoltato oggi i rappresentanti
dell'opposizione.
In effetti, nel vano tentativo di trovare comunque, anche in un
provvedimento come questo che stiamo esaminando, la possibilità di
dire che la Giunta regionale non fa il proprio dovere, si sono
arrampicati sugli specchi e quasi sono arrivati a fare degli
apprezzamenti positivi circa il livello politico del paese.
Io mi vorrei rifare a quello che è stato l'invito, molto
concreto e valido del Consigliere Nebbia, il quale ci dice, molto
giustamente, che, rispetto a questo tipo di problema, sarebbe molto
più opportuno che il Consiglio regionale esaminasse qual è la
situazione nella quale ci troviamo. Qual è dunque la
situazione?
In Parte il Consigliere Mafrica lo ha accennato: siamo in una
situazione di grave necessità rispetto alla quale noi riteniamo sia
indispensabile utilizzare gli strumenti che abbiamo a
disposizione.
Il Consigliere Mafrica dice che questo provvedimento è un
cedimento nei confronti del governo e non perché non sono state
intraprese quelle iniziative e quelle azioni di carattere politico
che avrebbero dovuto invece esserci: è arcinoto a tutti i
Consiglieri regionali, ed anche ai parlamentari valdostani, quali
sono stati i tentativi perpetrati dal Presidente della Giunta e da
altri membri della Giunta stessa per ottenere che ci fosse dato il
dovuto.
O forse il Consigliere Mafrica ritiene che quelle azioni
politiche alle quali faceva allusione, senza averci detto di cosa
si tratti dal suo punto di vista, debbano essere i cortei, le
manifestazioni o altre cose di questo genere?
Noi rispondiamo senz'altro che se le azioni politiche alle quali
accennava il Consigliere Mafrica sono queste, ebbene noi gli
facciamo sapere che da buoni montanari a noi non piace la
grancassa. Siamo abituati ad agire con serietà, con discrezione e
pragmaticamente. Vedi Mafrica, da noi, nei nostri funerali, quando
muoiono i nostri cari, non prezzoliamo delle donne vestite di nero
perché vengano a piangere, non abbiamo l'abitudine ad un certo tipo
di manifestazioni esteriori ed esteriorizzanti.
Siamo più seri, siamo più concreti e, verificata una certa
situazione di impossibilità ad ottenere correttamente e con i
canali e con le autorità preposte ciò che ci è dovuto, abbiamo
dovuto utilizzare degli strumenti che certamente non ci
piacciono.
Qui siamo di fronte ad una spirale perversa, derivante dal fatto
che lo Stato non è in grado di darci ciò che lui stesso, tramite la
legge che si è dato, si era impegnato a darci, e fa sì che con
l'indebitamento al quale andiamo incontro per stato di necessità,
perché obbligati, continuiamo a rifornire le banche che sono, anche
a detta del Presidente della Confindustria, il male dell'economia
italiana.
Il Presidente della Confindustria, Merloni, qualche tempo fa ha
dichiarato che le banche guadagnano troppo: nel nostro caso è lo
Stato che ci mette nelle condizioni di giungere a questo.
Rispetto al rimprovero, all'osservazione, alla critica del
Consigliere Mafrica circa il fatto che non sono state fatte le
spese di investimento, qualificanti e previste dal bilancio
regionale, ebbene, io dico: "Mio caro Mafrica, ma con quali soldi,
se non ce ne sono?"
Qui ci troviamo di fronte all'impossibilità di pagare gli
stipendi. Allora, quali spese di investimento facciamo? Credo che
di queste cose bisognerà tener conto, perché va bene la critica, ma
mi ricordo che qualche tempo fa mi ero permesso di fare notare che,
molto probabilmente, l'opposizione, visto che siamo in campagna
elettorale e l'inverno prossimo è così vicino, quando cadranno le
valanghe, dirà che le valanghe cadono e la colpa sarà della Giunta
perché non ha provveduto a non farle cadere: non è possibile
continuare a ragionare in questo modo.
Non è assolutamente pensabile che una critica da parte del PCI
sia fondata su elementi di questo genere. Perché è pur vero - ed è
senz'altro accettabile, fa parte del gioco politico del rapporto
tra maggioranza ed opposizione - che l'opposizione venga a dire che
certe spese non sono fatte bene, che preferirebbe che fossero fatte
in altro modo, che si facessero investimenti in altri settori, ma,
di fronte al fatto che i soldi non ci sono, mi pare un assurdo che
si dica che è colpa della Giunta.
Siete stati voi - l'ha ricordato il Consigliere Mafrica - che vi
siete preoccupati, ad un certo punto, della famosa ed annosa
discussione relativa al nuovo riparto fiscale, di avere i 9/10
anziché i 7/10.
Questo che cosa significa? Che anche voi, se non altro
all'epoca, adesso sembrerebbe meno, perlomeno da quanto è stato
affermato, eravate d'accordo che alla Regione dovessero arrivare
questi fondi.
Di fronte al fatto che non sono arrivati alla Regione neanche i
7/10 arretrati del 1981, voi ci dite che è colpa della Giunta. Se
questo è il contributo critico dell'opposizione, io mi permetto di
ripetere quanto ho detto la volta precedente: a me dispiace che il
PCI - forza nei confronti della quale, comunque, continuo ad avere
stima e che guardo con molta attenzione, perché ritengo essere una
delle numerose forze sane di questo paese - si limiti a portare
avanti della sterile polemica, non dà certamente il contributo che
da questo partito ci si potrebbe aspettare.
Riguardo poi a quell'immagine onirica, utilizzata dal
Consigliere Carlassare per inventare o per attribuire delle
velleità monarchiche al Presidente della Giunta, quando parlando di
Repubblica e dimenticandosi che della Repubblica componente
fondamentale, essenziale è il governo, se vogliamo fare del
nominalismo il discorso è un altro. Io direi al Consigliere
Carlassare che, da un punto di vista ideologico, in questo momento,
di fronte a questa situazione estremamente difficile - non ho
l'abitudine di essere un tragico, non lo sono per mia natura - che
certamente, per essere eufemistici, non possiamo che definire
estremamente difficile, dove gli unici ad essere impuniti sembrano
essere i mafiosi, i cutoliani o quelli della nuova famiglia,
ripeto, dal punto di vista ideologico - e vorrei essere capito e
ben interpretato - sarebbe opportuno iniziare una forma di contro
risorgimento, e questo con tutto il rispetto per il PRI, qui
rappresentato molto degnamente dal nostro collega De Grandis.
Cerchiamo di riottenere, di riappropriarci in una qualche misura
di quella tensione morale che, perlomeno dal punto di vista
teorico, ci è stata tramandata e che quel movimento cercava di
portare nella penisola italiana.
Io direi che questo dovrebbe essere un impegno di tutti, però in
questa direzione noi agiamo ed agiremo se fossimo disponibili
all'assoluta lealtà e concretezza delle nostre azioni, cosa che non
mi pare comunque di poter constatare e verificare in questo
Consiglio regionale quando, ripeto, si vuole comunque attribuire
per polemica alla Giunta regionale responsabilità non sue ed in
particolare al Presidente della Giunta, il quale appartiene
all'Union Valdôtaine, movimento che, avendo il grosso torto di
rappresentare una grossa fetta, la maggioranza relativa, della
popolazione valdostana, dà troppo fastidio al PCI, che vorrebbe
trovarsi al suo posto.
Datevi da fare, ma certamente il modo in cui agite non credo
possa soddisfare i valdostani e dare loro la convinzione di
aumentare i suffragi che fin qui vi hanno dato.
PRESIDENTE
: La parola al Consigliere Lustrissy ne ha
facoltà.
LUSTRISSY - (DP):
Ritengo che ormai sia nota la
situazione della finanza pubblica nel nostro paese, pertanto
ritengo superfluo prenderla nuovamente in considerazione, così come
è già stato fatto dai colleghi che mi hanno preceduto; credo che
serva a poco anche l'ironia in questo Consiglio per risolvere un
così difficile problema come quello che ci troviamo di fronte in
questo momento.
Credo che lo sforzo congiunto, collettivo dei Consiglieri debba
essere rivolto alla ricerca di una soluzione a questo problema, che
all'apparenza sembra essere senza via di uscita.
Non vorremmo che questo tipo di provvedimento, oggi proposto
dalla Giunta, venga frainteso o venga inteso come una rinuncia a
priori dei nostri diritti riconosciuti dalle leggi dello Stato;
diritto ad un riparto di imposte, diritto a percepire le somme a
certe scadenze, rispetto alle quali lo Stato si trova in una
posizione debitoria della quale cerchiamo di chiederci i motivi,
anche se la risposta a questa situazione è già stata in parte data.
Stranamente ci troviamo di fronte ad un paradosso nella nostra
Regione.
Tempo fa è stato detto che i cittadini della Valle d'Aosta sono
i meno evasori tra gli evasori fiscali del nostro paese: in cambio,
ci troviamo dallo Stato una risposta anche di questo tipo, un
ringraziamento nei confronti dei cittadini valdostani che, a quanto
risulta dalle statistiche, pagano regolarmente le imposte.
Per contro lo Stato, percependo le imposte e dovendone una certa
quota alla Regione Valle d'Aosta, ha dei ritardi che, oltre un
certo punto, non riusciamo più a giustificare.
Credo anche che a questo punto nessuno ha offerte delle ricette,
delle soluzioni alternative rispetto al provvedimento proposto
dalla Giunta. E allora, cosa facciamo? Abbiamo dei creditori che
aspettano, delle spese correnti che devono essere soddisfatte, un
bilancio di previsione che deve essere attuato perché, fino a prova
contraria, le anticipazioni richieste, anche se nell'allegato e
nella relazione non ne viene indicata la destinazione, possono
avere l'anticipazione di cassa solo per soddisfare le esigenze del
bilancio della Regione, bilancio che questo Consiglio ha
approvato.
Quella parte di Consiglieri che hanno dato il voto favorevole al
bilancio si sente in questo momento solidale con la proposta della
Giunta di ricercare dei crediti per far fronte alle esigenze
primarie della Regione, esigenze irrinunciabili.
Non vi sono alternative a questa situazione: lo Stato non paga e
noi non rinunciamo ai nostri diritti, perché è chiaro che questa
potrebbe essere un'arma a doppio taglio.
Al limite, se si volesse proprio essere pignoli, provvedendo ad
un'anticipazione di cassa di tale importo, se ci sarà concessa, lo
Stato potrebbe sentirsi autorizzato a rallentare ancora
l'erogazione dei crediti nei confronti della Regione, però non
credo che si arrivi ad assurdità di questo tipo.
Non credo neanche che si possa accusare la Regione di rinunciare
ai propri diritti. Quello che noi vorremmo, come movimento
regionalista, sarebbe un impegno da parte dei partiti che hanno
delle rappresentanze nell'esecutivo nazionale e che fanno parte di
questa maggioranza - credo che questo sia stato dichiarato.
Noi vorremmo anche un maggiore impegno per far sì che alle
scadenze dovute, o perlomeno vicino alle scadenze dovute, alla
Regione vengano corrisposte quelle somme di cui la Regione è
creditrice nei confronti dello Stato.
Non vedo quale altra possibilità ci sia per la nostra Regione
per ottenere dei crediti, se non attraverso il ricorso alle
anticipazioni così come vengono proposte. Non è che possiamo
richiedere un decreto di ingiunzione nei confronti dello Stato per
la riscossione dei nostri crediti, questo non ci è concesso.
L'unica cosa che possiamo fare, tutti assieme, è uno sforzo
congiunto, aldilà delle forme proposte, per ottenere la
disponibilità dichiarata da parte di tutti coloro che hanno delle
cospicue rappresentanze a livello di Parlamento e di esecutivo
nazionale, la coscienza di queste responsabilità, e diano veramente
una mano alla Giunta regionale, a questo Consiglio, affinché i
crediti che abbiamo nei confronti dello Stato vengano soddisfatti
nel più breve termine possibile.
PRESIDENTE
: La parola al Consigliere Ricco; ne ha
facoltà.
RICCO - (DC):
Anzitutto dichiaro che il nostro gruppo
voterà a favore del disegno di legge n. 426, che stiamo discutendo,
in quanto lo riteniamo necessario a seguito delle difficoltà
finanziarie non volute, né create dal governo centrale.
Il nostro paese, come tanti altri, sta attraversando tempi di
crisi generale: crisi industriale, commerciale, agricola, infine
anche crisi di liquidità finanziaria.
A comprovare la mancanza di liquidità finanziaria sta il fatto
che il governo cerca affannosamente di collocare sul mercato i BOT,
i CCT, fatto questo che dimostra come non sia questione di cattiva
volontà verso la nostra Regione, ma di situazione generale
negativa.
Amministrare in queste difficoltà non è facile. Direi che le
difficoltà derivano maggiormente da fattori internazionali.
Il collega Carlassare diceva che il Ministro Andreatta
interpreta le scelte del governo e che queste sono dannose per la
Valle d'Aosta.
Quanto dice è in contrasto, mi pare, con quanto afferma il suo
giornale, il n. 12 di "Nuova Sinistra", allorché leggo "non è vero
che la Valle d'Aosta sia sfruttata dallo Stato italiano, è semmai
vero il contrario".
"La Regione Valle d'Aosta è assistita dallo Stato italiano da
cui riceve più denaro di quanto la popolazione valdostana non dia
allo Stato stesso. Forse si potrebbe dire anche di più" - dice
sempre il giornale - "e cioè che proprio la Regione che paga meno
tasse allo Stato per esenzioni fiscali di cui gode su benzina,
alcool e via di seguito, è quella che in proporzione ai suoi
abitanti riceve dallo Stato più soldi."
Non voglio entrare nel merito, ho solo riportato un brano del
giornale.
Potrei aggiungere che, tanto per integrare questo scritto, si
potrebbe fare qualche cosa, vedi una più integrale applicazione
dell'art. 12 della legge n. 690 del 1981, dove dice che la Regione
collabora all'accertamento delle imposte e sui redditi dei soggetti
con domicilio fiscale nel suo territorio e via di seguito.
Quindi, tanto per andare dietro a quello che scrive il giornale
"Nuova Sinistra", il collega Mafrica dice, tra l'altro, che
potevamo evitare questo disegno di legge chiamando in causa i due
parlamentari.
Come qualcun altro ha accennato, ritengo sia impossibile che i
nostri parlamentari non siano al corrente di questa situazione. I
rappresentanti valdostani al Parlamento non devono essere
sollecitati nello svolgere compiti di interesse della nostra
collettività, anzi, ritengo che dovrebbero addirittura precorrere
questi eventi.
Il collega De Grandis non dà colpa al Ministro Andreatta perché
non invia le quote spettanti alla Valle d'Aosta, in quanto la
situazione nostra è analoga a quella delle altre regioni
italiane.
Ritengo che, per ovviare a questi inconvenienti, che potranno
verificarsi anche negli anni a venire, potremmo percorrere una
strada, anzi più strade.
Primo: esaminare la situazione e vedere se c'è la possibilità di
fare modificare la legge nazionale sulla riscossione delle imposte
dirette in modo che l'anticipo fatto dai cittadini, entro il 30
novembre, avvenga per esempio al 31 di ottobre o eventualmente
anche prima. E'infatti una questione di liquidità temporanea.
Fino al mese di giugno/luglio non ci sono problemi nell'ambito
nazionale.
Quando ci avviciniamo agli ultimi mesi dell'anno, il denaro
scarseggia per poi affluire nuovamente, come voi sapete, presso
ogni Tesoreria provinciale ai primi di novembre/dicembre: fin
quando lo Stato non ha l'esatto importo delle imposte versate, non
fa in tempo a dare ai suoi creditori - Enti locali, Regioni,
Province - quanto loro spetta. Quindi questa potrebbe essere una
via da percorrere.
Il collega Nebbia mi ha preceduto su un punto, cioè quello di
esaminare la possibilità di fare modificare la legge di riparto
690, in modo che i tributi erariali spettanti alla Regione non
vengano più versati dagli uffici riscotitori presso la Sezione di
Tesoreria dello Stato, cioè la Banca d'Italia, ma vengano invece
versati presso la nostra Tesoreria regionale: una volta tanto
potremmo anche noi essere debitori nei confronti dello Stato.
I dati che riporta il disegno di legge sono, nel complesso
esatti, anche perché si tratta, per quanto riguarda l'anno in
corso, ancora di previsioni. Infatti, da dati che possono essere
accertati, lo Stato dovrebbe alla Regione Valle d'Aosta un residuo
di 122 miliardi e 504 milioni di lire per il 1981, oltre ad una
cifra ipotizzabile di circa 10 miliardi per quanto riguarda l'art.
6 della legge che citavo, di riparto fiscale.
Per il 1982, invece, presumibilmente, si può dire di avanzare
oltre 100 miliardi. Quindi, come vedete, si supera la cifra che
emerge dalla relazione (228 miliardi di credito), che pertanto può
essere più alto.
Con la cifra che andiamo ad impegnare non facciamo altro che, se
speriamo di riuscire, spendere fondi dell'anno già decorso.
Mi auguro di non aver tediato troppo a lungo questo consesso e
soprattutto di essere stato chiaro.
PRESIDENTE
: La parola al Consigliere Pedrini; ne ha
facoltà.
PEDRINI - (Indipendente - PLI):
Due parole soltanto
perché mi pare che il dibattito sia stato talmente lungo, largo e
pieno di varie impostazioni che, arrivato alla fine, non credo ci
sia molto altro da aggiungere.
Tengo solo a dichiarare che il mio gruppo prende atto di quanto
è stato fatto.
Noi pensiamo che, in effetti, questa Giunta abbia cercato quelle
strade cui accennavano altri gruppi politici presenti in questa
sala e che evidentemente non vi potevano essere altre soluzioni a
questo problema, al fine di non fermare quello che è il normale
iter della vita finanziaria della Regione.
Pertanto, annuncio il voto favorevole del mio gruppo.
PRESIDENTE
: Ci sono altri che intendono prendere la
parola? Come primo intervento? Nessun altro collega intende
prendere la parola?
Ha chiesto la parola per il secondo intervento il Consigliere
Mafrica; ne ha facoltà.
MAFRICA - (PCI):
Devo rilevare che vengono deformate le
posizioni nazionali del PCI, quindi non mi stupisce che siano
cambiate sistematicamente anche quelle regionali.
A livello nazionale è passata una caricatura della proposta del
compromesso storico, qui può passare una caricatura di quella che è
la nostra posizione su questo argomento.
Noi non abbiamo detto - lo ripetiamo per la seconda volta,
perché abbiamo fatto questo ragionamento già per la Cogne - che
addebitiamo alla Giunta la responsabilità di non avere ottenuto i
soldi. Abbiamo detto, chiaro e tondo, che la responsabilità è del
governo e lo abbiamo precisato.
Abbiamo anche fatto il nome del Ministro per quanto alcune sue
recenti affermazioni sulla necessità di incassare soldi che ci sono
dovuti da altri Stati mi vadano a genio. E' stato fatto il
riferimento preciso alla responsabilità del governo che non ha dato
alla Regione Valle d'Aosta ciò che le spetta per legge dello
Stato.
La responsabilità che attribuiamo alla Giunta è quella di avere
scelto la strada che noi definiamo più semplice, una strada che per
noi è, in questa fase perlomeno, senza avere esperito altri
tentativi, un cedimento, una rinuncia.
Le proposte che abbiamo fatto sono state più di una. Abbiamo
detto anzitutto che, per fare pressione politica sul governo si
può, attraverso i parlamentari valdostani, togliere l'appoggio dei
rappresentanti della Valle d'Aosta al governo stesso: questa è una
pressione politica.
Possiamo comprendere che alle forze che li esprimono risulti una
proposta che non va bene, però crediamo che abbia per molti
cittadini valdostani un suo significato. Abbiamo proposto che, come
fatto per il riparto, rappresentanze unitarie del Consiglio
regionale si rechino a conferire con i Ministri responsabili, con i
Presidenti dei due rami del Parlamento, con chi può intervenire per
sbloccare questa situazione. In questo senso abbiamo
preventivamente espresso la nostra disponibilità. Quindi, non
abbiamo cambiato posizione rispetto ad allora.
Abbiamo detto, al momento della legge, che bisognava ottenere
quanto spettava alla Regione dal punto di vista del principio,
anche adesso che si tratta di fare entrare i denari nelle casse,
siamo nella stessa posizione.
Esisteva anche una proposta, ventilata da ambienti della
maggioranza, che avremmo voluto sentire.
Qualcuno aveva detto che il Ministro Andreatta non rispettava i
suoi obblighi di Ministro, quindi che lo si denunciasse per
omissione in atti d'ufficio. Questa è un'iniziativa che può anche
essere presa; ci potrebbe essere una pressione politica e non
escludiamo la possibilità di avere manifestazioni pubbliche in
questo senso.
Ci sembra che la teoria del Consigliere Faval, secondo cui ai
montanari non piacerebbero i cortei perché poco seri, sia una
teoria inventata sul momento, dato che non corrisponde
assolutamente alla realtà dei fatti.
Ricordo cortei di montanari, mi riferisco ad esempio alle
manifestazioni degli abitanti del Parco, con molta gente,
civilissima, che dimostrava che, quando è necessario, si può
ricorrere a queste forme.
Ricordo inoltre che nell'ultimo sciopero, secondo noi imparando
dal PCI, anche rappresentanti autorevoli dell'Union Valdôtaine,
presenti in questo Consiglio, hanno partecipato al corteo con
bandiere e striscioni.
Quindi non si può avere rispetto al corteo una doppia politica
dicendo che non sta bene farli, solo quando non li si vuole fare.
Il giudizio deve essere di tipo più articolato, diverso.
In quanto alle osservazioni fatte circa i funerali mi sembrano
osservazioni piuttosto rozze, in quanto mi risulta che la civiltà
greca è stata la prima ad utilizzare questi strumenti e credo che
questa civiltà appartenga ad un popolo che non ha niente da
invidiare ad altri.
Credo inoltre che il Consigliere Faval non sia rispettoso del
popolo valdostano impostando facili commenti su abitudini di altri
popoli. Se uno vuole avere il rispetto per le sue tradizioni, i
suoi costumi, deve avere anzitutto il rispetto per le tradizioni e
le abitudini altrui.
Per arrivare alla sostanza del provvedimento, rinnovando la
nostra disponibilità a fare una battaglia che non sia una rinuncia
a priori nei confronti del governo e del Ministro del Tesoro, noi
diciamo che non ci è ancora chiaro, nonostante tutti gli
interventi, perché si accende questa anticipazione di cassa di 120
miliardi, avendo già deciso di tagliare gli investimenti. Non è che
mancavano i soldi per gli investimenti. Adesso, se si fa questa
anticipazione, 120 miliardi possibili ci sono, però alcuni
investimenti sono già stati tagliati a priori e questo per noi
significa che si privilegiano spese che possono non essere così
significative, che seguono una consolidata politica di spesa di
questa amministrazione.
Pertanto questi sono i motivi per cui noi votiamo contro questo
provvedimento.
PRESIDENTE
: Il Consigliere Carlassare per il secondo
intervento; ne ha facoltà.
CARLASSARE - (Dem. Prol. - Nuova Sin.):
In quest'aula si
parla molte volte di serietà della necessità di essere sempre molto
seri, di non fare dell'ironia, e tutto questo mi va bene.
Non mi pare però che l'apporto dato dal Presidente della Giunta
a questo problema sia stato serio. Infatti non è serio prendersela
con la Repubblica e poi dire che all'interno della Repubblica ci
sta pure il Governo. Perché, a questo punto, io posso prendermela,
rubando una battuta, con l'umanità e dire che all'interno
dell'umanità ci sta la Repubblica italiana e ci sta pure il governo
e ci sta Cutolo e ci stiamo anche noi, e anche Andrione ed anche
Carlassare! Noi quindi ci stiamo tutti!
Ritengo quindi sia poco serio, perché affrontare seriamente
questo problema significa fare un ragionamento sulla situazione
reale che stiamo attraversando, che è una situazione di crisi,
nessuno lo mette in dubbio.
Situazione di crisi che comporta scelte da parte delle forze
sociali, da parte delle forze politiche, da parte del governo, da
parte della Regione, da parte dell'amministrazione regionale e da
parte delle forze politiche rappresentate all'interno
dell'amministrazione regionale.
Quindi, non è serio prendersela con la Repubblica in senso lato,
ma sarebbe molto serio fare una arginamento sulla base della
situazione di crisi che c'è, che esiste, da cui derivano scelte
fatte dal governo e concretizzate da certi Ministri, scelte che
vanno messe in discussione. Si può pertanto essere d'accordo con le
scelte di Andreatta in quanto lui fa una sua analisi, la discute
all'interno del Consiglio dei Ministri, passano determinati
provvedimenti e vengono sostenuti come necessità, non come
sfizio.
Si può essere d'accordo, e mi va bene il Consigliere Ricco che
sostiene in questo Consiglio le scelte fatte da Andreatta, su cui
io non sono d'accordo. Mi va bene che le forze che sono della
maggioranza di governo giustifichino l'operato del governo stesso,
non mi va bene però che qui si venga a criticare l'operato del
governo fino in fondo, senza essere conseguenti sul piano politico
generale.
Noi dobbiamo discutere se le scelte, fatte a livello di governo,
di tagliare in modo nettissimo i fondi che ci spettano di diritto
siano scelte corrette o scelte obbligate, in quanto prive di
alternativa, e dire se siamo o no d'accordo su questo: dobbiamo
essere coerenti.
Personalmente non sono d'accordo sulle scelte fatte dal governo,
perché ritengo che si privilegi tutta una serie di interventi a
scapito delle esigenze delle amministrazioni periferiche e di tutta
una serie di investimenti e che si penalizzino sul piano della
riscossione fiscale i ceti popolari, i ceti meno abbienti.
Non c'è lo sforzo necessario per far pagare le tasse a tutti
quelli che dovrebbero pagarle e pertanto non mi va bene il fatto
che si prenda, in sede regionale, un provvedimento che finisce per
essere un puntello a questa politica governativa, in quanto non
apre una contraddizione tra gli interessi dell'amministrazione
regionale e l'operato del governo.
Quindi, mi pare poco serio volersela prendere con tutto il mondo
o con tutta la Repubblica senza identificare un preciso
interlocutore nel governo, senza precisare, fare derivare delle
posizioni coerenti rispetto alle critiche che vengono rivolte al
comportamento del Governo, che è punitivo nei confronti
dell'amministrazione regionale della Valle d'Aosta.
Di conseguenza, dichiaro che voterò contro questo
provvedimento.
PRESIDENTE
: Colleghi Consiglieri, non c'è nessun altro
isoritto a parlare, nessuno chiede la parola?
Dichiaro chiusa la discussione generale.
La parola al Presidente della Giunta.
ANDRIONE - (UV):
Anche se ho l'abitudine di essere breve,
a parte alcune doverose risposte, ritengo non si possa non essere
brevi in casi di questo genere. Anzitutto risponderò ad alcune
piccole questioni tecniche sollevate.
Attualmente non esiste una precisa previsione di anticipazione
di cassa. Lo Stato, come è già stato ricordato in maniera
autorevole, fa la registrazione di cassa attraverso i Buoni
Ordinari del Tesoro o i Conti Correnti del Tesoro, dopo il divorzio
avvenuto con la Banca d'Italia da circa un anno e mezzo.
Questi titoli emessi dal Tesoro stesso sono remunerati in
termini di tassi di interesse ai tassi che sfidano il confronto con
qualsiasi altro tipo di investimento.
Ne conseguono, crisi della liquidità, enormi depositi in banca,
banche che applicano dei tassi che in pratica arrivano al 30%,
spese comprese, ma forse anche oltre il 30%. L'anticipazione di
cassa viene fatta perché non è possibile rispondere differentemente
ad un'esigenza. Mi sia permessa una piccola parentesi: qui si
continua a confondere cassa e competenza dicendo, mi sia concesso,
delle sciocchezze spaventose.
Preciso che è necessario che la cassa copra la competenza e che
la copra aldilà di quella che è la competenza stretta, in quanto è
possibile che la cassa rimanga scoperta anche nel mese di
gennaio.
Giustamente il Consigliere De Grandis si preoccupava
dell'estinzione di quello che è il debito di cassa. L'estinzione
del debito di cassa avverrà attraverso il pagamento delle imposte
anticipate, circa al 100% di quello che i cittadini italiani devono
nel mese di novembre, ricreando quella liquidità che il Consigliere
Ricco sa benissimo esistere nei primi mesi dell'anno, che quindi
estingue i debiti dell'anno precedente, ricreando lo stesso
meccanismo perverso per il seguito.
Se noi non avessimo una disponibilità di cassa, perlomeno
rapportata alla previsione di spesa che va oltre il 31 dicembre
(infatti gli stati di avanzamento, le spese correnti, vengono
riportate naturalmente con una frequenza maggiore da ottobre a
dicembre, al 31 dicembre c'è tutta la liquidazione del bilancio),
se per caso, dicevo, dovesse essere ritardato un attimo l'accredito
dei fondi statali prelevati su quei famosi versamenti di novembre,
noi ci troveremmo in una situazione impossibile da sostenere e
quindi facciamo un anticipo di cassa che è estinto a priori perché
coperto in competenza da entrate sicure, da entrate fiscali. Sicure
come entrate, non come valore di acquisto, perché qui si apre il
triste discorso, cui Lustrissy ha fatto cenno, dell'inflazione, di
chi paga e di chi riceve, che è un discorso molto lungo.
Quindi, venendo al succo del problema, cosa chiede
l'amministrazione regionale sul piano finanziario?
Chiede di avere una disponibilità di cassa proporzionata alla
competenza del bilancio 1982 in corso e del prevedibile bilancio
1983, competenza che a sua volta è stabilita in forza di leggi che
determinano qual è il flusso finanziario della Regione.
Quindi, da questo punto di vista, qui la buca è chiusa, non ci
sono scappatoie. Essendo la presente una situazione di crisi, non
essendoci stati certi versamenti, avvengono le ben note distorsioni
e non solo per la Regione, ma purtroppo in uno Stato generalizzato
dove si devono ipotizzare differenti scenari con maggiori spese
cosiddette sociali e con strette fiscali che riportino ordine nella
finanza.
E' stata citata la Grecia in maniera molto opportuna, a questo
proposito mi permetto di dire che "res publica" vuol dire solo
"Stato" e solo una forma di Stato.
Noi non ci riconosciamo in questo Stato, non l'abbiamo mai
negato, non è una novità, non sono cose inventate.
E' evidente che noi non cediamo nei confronti di quella che è la
linea del PCI, il quale vorrebbe che noi l'assumessimo nei
confronti di questo tipo di Stato.
Noi seguiamo la nostra linea per nostro conto, sia ben chiaro.
E' semplicemente una riaffermazione di principio. Quindi "res
publica" vuol dire una cosa, e quando uno parla di Repubblica,
parla di quello, non parla di altro, non parla assolutamente del
dialogo dei massimi sistemi, né di questioni che comprendono
l'umanità, così come quando si parla di piano etico, si dice
morale. Perché "etos" e "mores" sono esattamente la stessa cosa,
una in greco e l'altra in latino, non sono cose trascendentali.
Qual è il problema che noi ci poniamo? Quello di essere capaci
di assumere noi le nostre responsabilità, di assumere noi quelle
che sono le competenze della Regione; in questo siamo di gran lunga
inferiori, lo riconosciamo, ai vasti, prodigiosi partiti nazionali
che invece pensano magari anche in maniera internazionale, mentre
noi, in modo diverso, siamo ad un livello rozzo, locale, portiamo i
sabots, parliamo di "busa" e di mucche, vogliamo unicamente
dimostrare che siamo capaci di amministrare la nostra Regione.
Per fare questo tipo di ragionamento e per dimostrare che siamo
capaci di amministrare questa Regione, dobbiamo dire sia data lode
a Cesare, quando Cesare in questo caso è il Consigliere Nebbia che,
malgrado il suo nome che significa piuttosto oscurità, ha immesso
delle luci notevoli dicendo che è successo in questa Repubblica che
comuni dispendiosi, allegri - vedasi Roma, Bologna -, abbiano visto
ripagate dal contribuente italiano, a suon di migliaia di miliardi,
le spese fatte, mentre chi non aveva speso è stato punito.
Il nostro prodigioso Consigliere Nebbia si è spinto oltre
proponendo una vasta serie di reati pubblici.
Io non posso dire che moralmente sono vicino ad una posizione di
questo genere, mi sembra però un po' difficile applicarla perché
vedo male il contribuente che viene da me e dice: "Mario, qui ci
sono i 7/10 delle imposte che devo, e affido alle tue preziose
cure, mentre porto i 3/10 alla Banca d'Italia!" Questo non mi
sembra il tipo di risposta che deve essere dato. Perché - e qui il
dilemma è grave - o si agisce all'interno di un dato sistema
giuridico e, di conseguenza, se ne accettano le imposizioni, oppure
si parte con la dinamite. Non ci sono alternative, non ci sono
possibilità di fare i furbetti.
La Costituzione italiana prevede certe garanzie, oppure le
otteniamo con la forza: se qualcuno è capace di farlo, noi ci
inchiniamo.
Non ci crediamo assolutamente perché sappiamo la strumentalità
di certe posizioni, strumentalità che, mi sia permesso di dirlo, è
perfino stupida in quanto è trasparente, perché si vorrebbe far
fare ad altri, in particolare all'Union Valdôtaine, quello che non
si ha il coraggio di assumere in proprio.
Noi a questi giochi non ci stiamo e facciamo la nostra politica
in questa maniera, proponendo fatti reali, tangibili, che possono
essere numerati e che possono rispondere nelle casse della Regione
a dei fatti effettivi, come pagare paravalanghe, arginature,
ecc.
Questo è un dato di fatto. Si dice, ma a questo punto voi
distogliete soldi da spese di un certo livello, grosse scelte tipo
autostrada, metanodotto, ecc., e le riportate su altre
questioni!
Verissimo, ma per il metanodotto, da quanto è stato
autorevolmente affermato - io non so se è vero - la convenzione
potrà essere firmata non prima del febbraio del 1983.
E' cattiva amministrazione tenere congelati dei soldi che
possiamo riportare nel bilancio '83, quindi spendiamoli adesso; non
si vede perché dovranno invece inserire il paravalanghe di Rhêmes o
un'altra spesa in un futuro esercizio.
Per quanto riguarda l'autostrada il 20 ottobre è convocata una
riunione a Roma, ed io sarò presente, e sentiremo ciò che verrà
detto.
Il Ministro dei Lavori Pubblici Nicolazzi verrà in Valle d'Aosta
il 25 ottobre per giudicare certe situazioni: ieri mi ha confermato
telefonicamente la sua venuta in quella data.
Questi sono i tempi ed i modi, pertanto, poiché non riusciremo
mai a spendere quei soldi, previsti nella competenza dell'82, entro
il 31 dicembre, non vale la pena di conservarli, salvo una somma di
riserva.
Questo in funzione di quelle leggi di spesa che giustamente
cercano di impedire l'accumulo di residui passivi, non
controllabili.
A questo punto noi siamo d'accordo e quindi eliminiamo quello
che non può essere speso nell'arco dell'anno.
E' stato fatto anche un accenno ai capitoli vuoti del bilancio
dello Stato che ritengo siano più elastici di una fisarmonica,
perché quando una legge finanziaria, dopo 7 mesi di discussioni,
viene ridotta da 96 articoli a qualcosa come 8 articoli, è chiaro
che i capitoli del bilancio risultano relativamente compressi.
Ci sono quindi grandi possibilità, c'è però una politica
generale, quella che noi abbiamo cercato di impostare,
distinguendo, che sia giusto o sbagliato, lo stato attuale della
Costituzione della Repubblica italiana tra enti, come la Regione ed
i Comuni, che sono parte integrante dello Stato, comunemente
chiamato Repubblica (non voglio offendere nessuno, ma riprendo
l'articolazione della suddetta secondo la terminologia della
Costituzione) e enti come le banche di Stato di interesse
nazionale, l'ENI, l'IRI, l'ENEL, che non hanno, a nostro avviso,
sia ben chiaro, la stessa funzione.
Riteniamo sia più importante garantire l'esatta funzionalità di
quegli enti che sono partecipi della cosa pubblica, perché
rappresentanti del potere sovrano che appartiene al popolo, sempre
secondo la Costituzione, che non quegli altri organismi,
importantissimi, ma che non fanno parte di questo tipo di
categoria, sempre distinzione del diritto costituzionale, non
inventate oggi, ma discusse dai padri fondatori parecchi anni
fa.
In questo senso, dunque, di fronte a questo fare di ogni erba un
fascio, di fronte all'insensibilità dimostrata verso chi
effettivamente in piccolo, come la Regione Autonoma Valle d'Aosta,
o in grande, come la Regione Lombardia, impingua le casse dello
Stato perché vi si pagano le stesse e non riceve indietro se non
generose parole, in questo senso dicevo ci sembra indispensabile
fare le distinzioni assolutamente dovute tra quella che è la nostra
posizione e quella che è la gestione del bilancio dello Stato.
Certamente il bilancio dello Stato sarà retto in altra maniera,
ci potranno essere opinioni qui rappresentate dal Consigliere De
Grandis, le posizioni del Ministro De Michelis, qui rappresentate
dal Consigliere Nebbia, quelle del Ministro Andreatta, qui
rappresentate dal Consigliere Ricco, quelle di Berlinguer e di
Cossutta, ma questo ci riguarda fino ad un certo punto.
Non facciamo un'affermazione partitica, facciamo un'affermazione
di istituzione e come istituzione ci poniamo aldilà della divisione
partitica, in una posizione differente.
Diciamo che noi abbiamo un diritto in quanto Regione e non in
quanto somma di un PCI, di un PRI, di una DC e via dicendo.
In questo senso, ripeto quanto detto prima, perché forse è stato
capito male: non riteniamo sia nostro dovere non spendere e
rilevare, alla fine di una gestione, dei risparmi di bilancio,
poiché non riteniamo che il tipo di gestione dello Stato sia tale
da giustificare da parte nostra un comportamento di questo
genere.
Scottati una, due, tre volte, noi riteniamo che sia opportuno
che il bilancio di cassa della Regione corrisponda esattamente al
bilancio di competenza. Questo significa spendere i soldi a cui
abbiamo teoricamente diritto anche se poi giungono in ritardo,
svalutati e con qualche decretino che aumenta di quattro punti la
revisione dei prezzi, fatto magari dallo Spirito Santo, ma che
significa poi, in concreto, al momento dei pagamenti, centinaia di
milioni. Questi sono sempre fatti non contestabili.
In questo quadro è importante la possibilità di avere, lo ripeto
per la seconda volta, un ricorso elastico ad una cassa che eroga in
caso di necessità, perché evidentemente se introitassimo dei soldi
questo risulterebbe immediatamente. Noi siamo in una specie di
partita di giro con il nostro tesoriere: ricevo, vado in nero, come
si dice, o estinguo se sono in rosso, non ricevo, tiro perché devo
fare fronte comunque come Regione a quelli che sono gli obblighi
della Regione e non ci sono santi che tengano, bisogna farlo. Poi,
se invece la situazione dovesse peggiorare ancora, precipitare, ci
sono i precedenti nella storia italiana di decreti che hanno
diminuito del 12% per esempio tutti i salari, tutti gli
stipendi.
A questo punto ne prenderemo atto, ma fino ad oggi noi
rispondiamo del nostro bilancio che è una legge, pubblicata sulla
Gazzetta Ufficiale della Repubblica, che deve essere onorata almeno
per quanto ci riguarda.
Se non è onorata per altre vie perché risulta impossibile
controllare la spesa dello Stato, ebbene noi l'onoriamo attraverso
canali che sono differenti e in questo non vedo assolutamente
niente di eccezionale.
PRESIDENTE:
Colleghi Consiglieri, passiamo all'esame
dell'articolato.
Do lettura dell'art. 1:
Art. 1
La Giunta regionale è autorizzata a contrarre per l'esercizio
1982 anticipazioni di cassa con l'Istituto Tesoriere o altri
Istituti di Credito a ciò autorizzati, fino alla concorrenza
massima di lire 120 miliardi.
PRESIDENTE:
C'è qualcuno che chiede la parola?
La parola al Consigliere Mafrica; ne ha facoltà.
MAFRICA - (PCI):
Per dichiarazione di voto.
Ribadisco il voto contrario del nostro gruppo sul disegno di
legge e credo che il chiarimento politico, portato dal Presidente
della Giunta, non abbia spostato di molto i termini del
dibattito.
Ricordandoci di avere frequentato il liceo di Aosta, il
Presidente della Giunta, ci ha rammentato che "res publica"
significa cosa pubblica.
Non credo che sia l'unico in quest'aula ad avere frequentato il
liceo classico di Aosta, ma non è questo il problema.
La sostanza politica del problema è che ancora una volta il
Presidente della Giunta dice "noi" e qui non si capisce cosa
significhi quel "noi non ci riconosciamo in questo Stato."
Io ribadisco quello che in altra occasione avevo avuto modo di
dire: se il Presidente della Giunta dice "noi" intendendo l'Union
Valdôtaine, afferma una cosa, mentre se dice "noi" riferendosi alla
Giunta ne afferma un'altra.
Ritengo che in quel caso si riferisse all'Union Valdôtaine,
quindi l'Union Valdôtaine non si riconosce in questo Stato, però si
riconosce in questo Governo, perché il suo rappresentante in
Parlamento appoggia questo Governo.
Noi invece ci riconosciamo nella Costituzione di questa
Repubblica, mentre non ci riconosciamo per niente in questo
governo, negli atti politici dei suoi Ministri che siamo pronti a
contrastare dal punto di vista della lotta politica. Non siamo
affatto convinti che i corni del dilemma siano o accettare
rassegnati lo stato di cose esistenti o passare alla dinamite.
Secondo noi, esiste una via intermedia da seguire, della lotta
politica e democratica, ed è quella che con le nostre valutazioni
cerchiamo di fare.
In questo senso pensiamo che per giustificare, come si è fatto,
come valutazione politica autonoma della Regione, l'andare a
prelevare, pagandoci sopra degli interessi, delle somme che invece
devono venirci per legge esistente, sia un cedimento se prima non
si sono esperiti tutti i tentativi di lotta politica nei confronti
del governo per fare venire alla Regione quanto le è dovuto.
Dichiaro quindi la nostra impostazione che ovviamente su questa
linea siamo disponibili, mentre non possiamo esserlo su altre.
Ognuno dovrà assumersi le proprie responsabilità.
PRESIDENTE
: Metto in approvazione l'articolo 1 per alzata
di mano.
ESITO DELLA VOTAZIONE
Presenti e votanti: 30; favorevoli: 23; contrari: 7
Il Consiglio approva.
PRESIDENTE
: Do lettura dell'art. 2:
Art. 2
L'anticipazione è concessa unicamente a fronte delle quote di
tributi erariali spettanti alla Regione, ai sensi della legge
26.11.1981, n. 690, iscritte nel bilancio di previsione per
l'esercizio 1982, quali risultano dai gettiti dei tributi
ripartibili presso i competenti uffici finanziari dello
Stato.
PRESIDENTE
: Qualcuno chiede la parola? Metto in votazione
l'art. 2 per alzata di mano:
ESITO DELLA VOTAZIONE
Presenti e votanti: 30; favorevoli: 23; contrari: 7
Il Consiglio approva.
PRESIDENTE
: Do lettura dell'art. 3:
Art. 3
L'onere derivante alla Regione dall'applicazione della
presente legge, previsto in lire 6.000.000.000 per l'esercizio
1982, graverà sul capitolo 50350 del bilancio di previsione per
l'anno 1982.
Alla copertura dell'onere di lire 6.000.000.000, si provvede,
per l'esercizio 1982, mediante riduzione di pari importo dello
stanziamento iscritto al capitolo 50150 "Fondo globale per il
finanziamento di spese per ulteriori programmi di sviluppo (spese
di investimento) del bilancio per l'esercizio 1982 ".
PRESIDENTE
: Qualcuno chiede la parola? Metto in
approvazione l'art. 3 per alzata di mano:
ESITO DELLA VOTAZIONE
Presenti e votanti: 30; favorevoli: 23; contrari: 7
Il Consiglio approva.
PRESIDENTE
: Do lettura dell'art. 4:
Art. 4
Al bilancio di previsione della Regione per l'anno 1982 sono
apportate le seguenti variazioni:
PARTE SPESA
Variazione in diminuzione:
Capitolo 50150 - Fondo globale per il finanziamento di spese
per ulteriori programmi di sviluppo (Spese di investimento)
L. 6.000. 000. 000
Variazione in aumento:
Capitolo 50350 - Interessi passivi
L. 6. 000. 000. 000
Lo stanziamento di L. 12.500.000.000 iscritto al settore II -
sviluppo economico - allegato 8 alla legge regionale 3.5.1982, n.
6, è conseguentemente ridotto a L. 6.500.000.000.
PRESIDENTE
: Qualcuno chiede la parola? Metto in
approvazione l'art. 4 per alzata di mano:
ESITO DELLA VOTAZIONE
Presenti e votanti: 30; favorevoli: 23; contrari: 7
Il Consiglio approva.
PRESIDENTE
: Do lettura dell'art. 5:
Art. 5
La presente legge è dichiarata urgente ai sensi del terzo
comma dell'articolo 31 dello Statuto speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE
: Qualcuno chiede la parola? Metto in
approvazione l'art. 5 per alzata di mano:
ESITO DELLA VOTAZIONE
Presenti e votanti: 30; maggioranza: 18; favorevoli: 23;
contrari: 7
Il Consiglio approva.
PRESIDENTE
: Ci sono dichiarazioni di voto prima della
votazione segreta?
Si passa alla votazione segreta sul complesso della legge n.
426:
PRESIDENT
: Résultat du vote relatif à l'objet inscrit à
l'ordre du jour au n°1, il s'agit de la loi n° 426:
Présents et votants: 31; avis favorables: 23; avis contraires:
8
Le Conseil approuve.
PRESIDENTE
: Il disegno di legge n. 426 è approvato Si
passa alla trattazione dell'oggetto iscritto al n. 2 dell'ordine
del giorno.
