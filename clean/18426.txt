Classificazione
INDUSTRIA


Resoconto integrale del dibattito dell'aula
Oggetto del Consiglio n. 1532 del 28 settembre 2000 - Resoconto
OGGETTO N. 1532/XI Determinazioni per l'annunciata chiusura
dello stabilimento "Akerlund & Rausing" di Pont-Saint-Martin.
(Interpellanze)
Interpellanza Preso atto della decisione irrevocabile presa
dalla Akerlund & Rausing S.p.A. di chiudere
l’azienda di Pont-Saint-Martin e di procedere alla
riduzione del personale, accentrando quello in esubero presso lo
stabilimento di Lanzo Torinese;
Ritenendo che tale decisione, anche se accelerata
dall’incendio che quattro mesi or sono, ha devastato
la fabbrica di Pont-Saint-Martin causando la distruzione degli
impianti, l’interruzione della produzione, oltre
alla morte di un operaio, era già prefigurata dalla precaria
situazione aziendale, come attestano le perdite progressive
registrate in questi ultimi anni (17 miliardi al 31 dicembre 1998 e
18 miliardi al 31/12/1999), situazione di cui la Regione era
informata;
Considerato che la chiusura della Akerlund & Rausing S.p.A.
di Pont-Saint-Martin vanifica di fatto le ingenti agevolazioni
economiche elargite dalla regione alla suddetta azienda;
Considerato infine che la chiusura di una fabbrica con 117
addetti si ripercuote gravemente sulla situazione occupazionale in
Bassa Valle;
Ricordati gli impegni assunti dalla Giunta in Consiglio
regionale nella seduta del 24 maggio u.s. (oggetto n. 1342/XI) in
merito alla verifica, insieme alla Direzione aziendale e alle
organizzazioni sindacali, di "soluzioni atte a garantire una rapida
ripresa delle attività produttive e
dell’occupazione";
i sottoscritti Consiglieri regionali
Interpellano
l’Assessore competente per sapere:
1) quali iniziative ha preso la Giunta in questi mesi per
prevenire la decisione della Akerlund & Rausing S.p.A. di
chiudere l’azienda di Pont-Saint-Martin e come
intende procedere per sostenere l’occupazione in
Bassa Valle;
2) a quanto ammontano gli aiuti ed incentivi regionali di cui ha
finora beneficiato, a diverso titolo, la Akerlund & Rausing
S.p.A. e come si intende procedere perché le risorse pubbliche,
erogate per sostenere l’occupazione, non vengano
utilizzate per saldare deficit di aziende private;
3) se, dopo questo ennesimo "frutto" della politica industriale
regionale, non si intenda ripensare la tipologia degli incentivi e
rivedere i criteri con cui vengono scelti i settori produttivi da
sostenere.
F.to: Squarzino Secondina - Beneforti - Curtaz
Interpellanza Premesso:
- che, in base alle notizie diffuse dagli organi di stampa, la
Divisione italiana della Akerlund & Rausing ha deciso di
chiudere entro la fine dell’anno lo stabilimento di
Pont-Saint-Martin e che per i suoi 117 dipendenti (di cui una
sessantina residenti) si profila la disoccupazione;
- che la Regione Valle d’Aosta ha finanziato
congruamente l’avvio dell’attività,
concernente la produzione di imballaggi e contenitori flessibili,
sulla base di una convenzione stipulata nel 1990 e modificata nel
1997;
- che tra gli obblighi assunti dalla società nei confronti
dell’Amministrazione regionale si segnalano
l’occupazione di almeno 60 residenti e il rispetto
di volumi di fatturato, quantificati in 74,8 miliardi sia per
l’esercizio 1999 che per l’esercizio
2000;
- che, nonostante tali obblighi, gli ultimi bilanci
d’esercizio (1998 e 1999) sono stati chiusi con
volumi produttivi inferiori ai valori prefissati e con pesanti
perdite;
- che, come si evince chiaramente dai numerosi articoli
pubblicati, l’industria versava già da molto tempo
in uno stato di crisi manifesta e che l’ipotesi di
chiusura era già stata annunciata;
- che un incendio divampato nello stabilimento nel maggio scorso
ha causato la morte di un operaio e ha distrutto una congrua parte
dell’edificio;
- che, interpellato lo scorso 26 luglio sulla situazione della
Converter, l’Assessore regionale sottolineava:
a) che la Akerlund & Rausing ribadiva con nota del 19 luglio
l’infondatezza delle notizie allarmistiche diffuse
dalla stampa in merito a una definitiva chiusura
dell’unità produttiva sita nell’area
ex Ilssa Viola di Pont-Saint-Martin;
b) che al termine di una riunione intervenuta il 27 giugno
scorso con il Presidente della Giunta Viérin e lo stesso Assessore
Ferraris, i vertici della stessa azienda si erano assunti
l’impegno di comunicare i propri intendimenti entro
brevissimo tempo;
c) che, in una successiva nota del 19 luglio,
l’azienda comunicava che le sue decisioni sarebbero
state assunte e rese note solo nei primi giorni di settembre (?) e
che a quel punto - precisava l’Assessore Ferraris -
faremo un esame della situazione e indicheremo quali sono le
determinazioni che dovranno essere assunte;
- che le convenzioni sopracitate prevedono, in caso di
inadempimento, formule risolutive e richieste risarcitorie a carico
dell’azienda;
tutto ciò premesso, il sottoscritto Consigliere regionale
Interpella
l’Assessore competente per sapere:
1) quali determinazioni intende assumere la Giunta regionale in
merito alla decisione dei vertici della Akerlund & Rausing;
2) se non ritiene che l’Amministrazione
regionale, o Finaosta per essa, avrebbe potuto monitorare con
maggiore attenzione la situazione economico-finanziaria che si
andava evolvendo presso lo stabilimento di Pont-Saint-Martin;
3) qual è l’entità del credito residuo della
Regione e quali sono le misure che si intendono porre in essere per
recuperarlo;
4) quali sono le modalità e i tempi previsti per attuare la
ristrutturazione dell’edificio industriale e chi se
ne farà carico.
F.to: Tibaldi
Interpellanza Vista la nostra iniziativa consiliare discussa
nella seduta del 26 luglio scorso, dove venivano sollevate forti
preoccupazioni circa la possibile chiusura dello stabilimento di
Pont-Saint-Martin dell’Akerlund & Rausing (ex
Converter), in seguito all’incendio avvenuto il 10
maggio scorso;
Preso atto della relativa risposta dell’Assessore
competente che, sugli sviluppi futuri dell’azienda
riportava la nota della società dichiarando
l’infondatezza delle notizie allarmistiche in merito
ad un definitiva chiusura dell’unità produttiva;
Venuti a conoscenza, a meno di due mesi da tale comunicato, del
documento presentato dall’amministratore delegato
della Akerlund & Rausing che annuncia la chiusura dello
stabilimento di Pont-Saint-Martin al 31 dicembre 2000 ed il
conseguente il licenziamento di quaranta lavoratori e il
trasferimento dei restanti settantasette a Lanzo;
Ricordati gli accordi, tramite diverse convenzioni, tra la
Akerlund & Rausing e l’Amministrazione regionale
e che questi non saranno più rispettati dalla società finlandese
dai prossimi mesi;
Preso altresì atto che i gravi danni presenti sul fabbricato
industriale di proprietà regionale, dal valore di venti miliardi di
lire, conseguenti all’incendio del maggio scorso,
hanno provocato l’arresto del ciclo produttivo, e
che, a tutt’oggi, non sono ancora stati riparati né
è stata evidenziata la volontà di farlo;
Evidenziato come la "Akerlund & Rausing" è debitrice, nei
confronti della Finaosta di circa dieci miliardi di lire;
i sottoscritti Consiglieri regionali
Interpellano
l’Assessore competente per conoscere:
1) un’analisi precisa della situazione e le
prospettive future dello stabilimento di Pont-Saint-Martin;
2) quali saranno le determinazioni che dovranno essere assunte
dall’Amministrazione regionale per il mancato
rispetto delle convenzioni stipulate;
3) le prospettive di impiego degli operai licenziati
dell’azienda in oggetto.
F.to: Comé - Lanièce - Collé - Viérin M.
Président
L'interpellation dont au point 39 est discutée
conjointement aux interpellations dont aux points 24 et 25.
La parole à la Conseillère Squarzino Secondina.
Squarzino (PVA-cU)
Lo stabilimento di Pont-Saint-Martin,
l'azienda Akerlund & Rausing chiude. Lo abbiamo appreso ai
primi di settembre. È una decisione che ha delle conseguenze
nefaste in vari settori, nel suo insieme.
Intanto questa chiusura comporta che 117 occupati si trovino
senza lavoro e anche senza stipendio: senza lavoro, vuol dire senza
prospettive; senza stipendio significa senza risorse per vivere. In
alcuni casi entrambi i membri della stessa famiglia lavoravano in
questa azienda.
È vero, secondo il piano che è stato predisposto, che 40 operai
saranno trasferiti a Lanzo, quindi per 40 di loro è possibile
mantenere ancora un'occupazione; non è detto che siano quelli
residenti in bassa Valle, dato che non tutti i 117 operai della
Akerlund & Rausing sono residenti in Valle, molti provenivano
dal Canavese per cui è più facile per questi essere trasferiti a
Lanzo.
Quindi quali sono le conseguenze per questi operai, quali
prospettive hanno? La cassa integrazione, il licenziamento? Sono
dei punti interrogativi molto forti per il loro futuro.
Abbiamo un edificio in cui ci sono dei capannoni che sono in
parte bruciati, ma questo è il meno, ma soprattutto inutilizzabili
per altre tipologie di fabbriche, per produrre altri manufatti, e
questo è sicuramente un'altra conseguenza nefasta di cui parlavo
prima.
C'è una terza conseguenza nefasta, che riguarda l'uso del denaro
pubblico; qui ci troviamo di fronte a massicci investimenti non
solo nel settore industriale, ma particolarmente per questa
azienda, e sono di fatto investimenti inutilizzati, che sono
svaniti nel fumo, investimenti il cui obiettivo era creare
occupazione e invece questo obiettivo non è stato raggiunto. Con
inevitabili conseguenze per l'occupazione in generale in bassa
Valle.
Mi si dirà che si è verificato un incendio; che nessuno poteva
prevedere un incendio. Certo. Avevamo chiesto in Consiglio che
fosse fatta luce sulle responsabilità delle modalità con cui è
organizzato il lavoro, per verificare se tutte le misure di
sicurezza fossero state prese.
Un incendio ha distrutto l'azienda. E allora cosa possiamo fare
di fronte a fatti che nessuno poteva prevedere?
Penso che, se l'incendio fosse stata l'unica causa per cui poi
la fabbrica ha chiuso, la fabbrica non sarebbe stata chiusa. Se
l'azienda avesse avuto interesse a stare qui in Valle, avesse avuto
interesse a mantenere qui la sua presenza, a produrre qui, si
sarebbe preoccupata di chiedere subito il ripristino della
struttura, in modo da poter ricominciare al più presto la sua
attività. In realtà l'incendio è stato solo un pretesto che la
società ha rivendicato per riprendere la sua attività di
ridimensionamento e ristrutturazione, di cui era già esperta.
Tutti sappiamo che l'Akerlund & Rausing non è altro che il
risultato di successivi passaggi e inglobamenti di società, dalla
Converter alla Tecnojolly, adesso Akerlund & Rausing, e che
ogni passaggio è avvenuto con ristrutturazioni e ridimensionamenti.
Quando l'Akerlund & Rausing inglobò la Tecnojolly, si svolse
una trattativa, il 18 marzo 1999, con il Ministero del lavoro e un
accordo tra il ministero e la società.
In quella sede la società Akerlund & Rausing diceva che,
avendo acquisito anche la Tecnojolly, e avendo in tal modo riunito
quattro stabilimenti, a fronte dei 2 sufficienti per la produzione
che riusciva a vendere, era costretta a chiudere lo stabilimento di
Terni con conseguente cassa integrazione di una serie di addetti,
fra l'altro già allora 44 erano dello stabilimento di
Pont-Saint-Martin. Una cassa integrazione che, notate, il 18 marzo
1999 era di durata biennale; quindi non è ancora scaduta; il
termine naturale di scadenza è il 29 marzo 2001.
Questo per dire che i responsabili della Regione sapevano di
questa situazione della Akerlund & Rausing: i dati del bilancio
erano molto chiari e non lasciavano dubbi sul fatto che ci fossero
delle difficoltà.
Sempre in questo documento del 18 marzo 1999 sono elencate le
perdite di bilancio che motivano l'intervento del ministero; nel
1996: 4 miliardi; nel 1997: 11 miliardi; nel 1999: 15 miliardi,
quindi in progressione. È da notare che il fatturato nel 1999 era
di 85 miliardi, quindi 15 miliardi su 85: è una percentuale molto
alta.
I dati poi che l'azienda ha fornito recentemente il 6 settembre
di quest'anno, quando ha chiesto che venga attivata la procedura di
licenziamento, sono altrettanto gravi. L'azienda riconosce che nel
1998 c'è stata una perdita di 17 miliardi e nel 1999 di 18
miliardi, anche qui in progressione.
La domanda che io faccio è la seguente: la Giunta, che sapeva
dal 1999 com'era la situazione, cosa ha fatto per prevenire la
decisione della Akerlund & Rausing di chiudere l'azienda di
Pont-Saint-Martin? Ricordo che questo doveva essere un anno di
tutela e di monitoraggio dell'azienda. E ancora come adesso intende
procedere per sostenere l'occupazione in bassa Valle.
Visto che nella mia introduzione parlavo di conseguenze nefaste
anche per le finanze regionali, vorrei dei dati a questo punto, e
cioè a quanto ammontano gli aiuti e gli incentivi regionali di cui
finora l'azienda ha beneficiato, e come si intende procedere perché
le risorse pubbliche erogate per sostenere l'occupazione non
vengano utilizzate per saldare deficit di aziende private, come
sembra che stia succedendo. E poi una domanda più generale sulla
politica industriale della Regione Valle d'Aosta.
Président
La parole au Conseiller Tibaldi.
Tibaldi (FI)
Come anticipato dalla collega Squarzino,
l'industria valdostana colleziona un'altra croce purtroppo; è un
fallimento, un insuccesso dell'economia valdostana che, come è già
stato ampiamente commentato sugli organi di informazione, ha delle
pesanti ripercussioni a livello occupazionale, produttivo e a
livello di rilancio e di sviluppo della nostra regione.
Mi vorrei soffermare su alcuni passaggi che ritengo importanti
relativamente a questa vicenda, perché il teorema di fondo, a
differenza di quanto detto e dall'Assessore e dal Presidente
durante l'assemblea a Pont-Saint-Martin con gli operai, la Regione
ha delle responsabilità e le responsabilità sono evidenti e
pesanti.
Perché ha delle responsabilità? Perché la Regione non poteva non
sapere, in particolare l'Assessore non poteva non sapere. La
situazione che si è andata evolvendo in questi ultimi anni è agli
atti: agli atti dei bilanci, che sono stati depositati dalla
società presso la Camera di Commercio, agli atti dei documenti che
venivano consegnati di volta in volta e all'Assessorato e a
Finaosta, e, di conseguenza, la Regione comunque non poteva non
conoscere questa situazione che si stava deteriorando.
La cosa che mi fa specie ancora adesso rileggendo le
dichiarazioni che ci rilasciava l'Assessore il 26 luglio scorso, in
risposta ad una interpellanza presentata dal gruppo di Forza Italia
e da altri gruppi in questo Consiglio, è che c'era una certa
leggerezza, scontatezza nel dire, quelle che ho riportato sono
alcune frasi significative:
"Quando conosceremo le decisioni che
saranno assunte, e saranno assunte solo nei primi giorni di
settembre, solo a quel punto faremo un esame della situazione e
indicheremo quali sono le determinazioni che dovranno essere
assunte".
Secondo noi questa è la prova "provata" della
negligenza dell'Assessorato nel condurre la questione, perché se
allora, quando gli interpellanti facevano delle ipotesi e, come di
consueto accade in quest'aula, venivano taciuti di fare inutile
allarmismo, purtroppo questi allarmismi si sono concretizzati
nell'arco di 60 giorni, anzi meno, perché è dai primi di settembre
che c'è stata questa comunicazione, che è stata definita nefasta,
che è giunta a conoscenza di tutti quanti.
Visto che i volumi di fatturato già si conoscevano, perché nel
1997 l'esercizio si è chiuso con un risultato netto negativo per
1.500 milioni - queste sono parole dell'Assessore riportate in
quest'aula - pari al 9 percento del fatturato che era nel 1997 di
15 miliardi e rotti, nel 1998 la perdita è stata di 17 miliardi,
nel 1999 il risultato netto negativo è stato di 18 miliardi, quindi
erano tre anni che questa azienda non andava come doveva andare, ma
al di là dei dati c'è una convenzione, che è uno strumento nelle
mani della Regione, che dava la possibilità di intervenire,
come?
Ma la convenzione l'avete fatta voi, cari signori
amministratori, siete voi che avete stabilito anche con un certo
paradosso l'assicurazione di un fatturato minimo al punto 1.4,
modifica convenzionale, di 70.700 milioni nel 1998, 74.800 milioni
nel 1999, di 74.800 nel 2000!
Siete voi che avevate previsto questi livelli di volume
produttivo affinché questo stabilimento potesse avere una sua
esistenza e una sua continuità e quindi potesse continuare a vivere
e ad operare sul mercato!
Questi volumi di fatturato non sono stati rispettati, questi
volumi di fatturato non sono stati controllati; allora io mi chiedo
cosa stanno a fare tanti organismi tipo il Centro Sviluppo, tipo
Finaosta, tipo la CREEL, tipo l'Assessorato, che oltre a non
stabilire precise linee di politica industriale, addirittura non
fanno quell'opera necessaria e minima di monitoraggio
sull'evoluzione dell'azienda.
È vero, è sulla pelle di queste 117 persone che si consumerà
questa vicenda, però è altrettanto vero che i livelli occupazionali
non si creano dal nulla, le situazioni produttive tanto meno; di
conseguenza, la Regione non può permettersi di disperdere ingenti
risorse per continuare a finanziare la precarietà dei posti di
lavoro!
Assessore, quello che noi vogliamo chiederle è sintetizzato
nell'interpellanza che lei ha già letto da 12 giorni, ma in
particolare ci piacerebbe sapere, e lo abbiamo evidenziato nel
quesito n. 2, se non ritiene che l'Amministrazione regionale, o
Finaosta per essa, visto che sono strutture mastodontiche, ricche
di funzionari e di risorse per poterlo fare, avrebbe potuto
monitorare con maggiore attenzione questa situazione
economico-finanziaria che si andava evolvendo presso lo
stabilimento di Pont-Saint-Martin.
Questa è un'analisi che lei presumo abbia fatto anche in cuor
suo, perché non si può essere al vertice di un Assessorato
all'industria e arrivare il 26 luglio a darci delle risposte che
sono un palliativo, e si è ben consapevoli che la situazione
difficilmente potrà essere sostenuta con questi livelli, con questi
indicatori economico-finanziari.
Innanzi a questa situazione mi sembra ridicolo o risibile fare
dei ragionamenti come sono stati fatti dinanzi agli operai, dicendo
che la colpa è della globalizzazione, è del mercato globale.
Il mercato globale viene indicato comodamente come un demonio,
dove vengono concentrate tutte le responsabilità e le colpe dei
fallimenti degli imprenditori, o di progetti imprenditoriali che
non sono assolutamente credibili, oppure di iniziative pubbliche
che non hanno alcuna credibilità per essere portate avanti.
La globalizzazione, Assessore, è un fenomeno innanzi al quale
dobbiamo attrezzarci con strumenti adeguati. Vedo che perlomeno in
altri settori di questa Amministrazione regionale talvolta qualche
piano arriva in Consiglio regionale, si affronta la pianificazione
di qualche settore; a livello di industria e con il suo
predecessore e, oggi con lei, non abbiamo mai assistito ad una
pianificazione del settore.
Sono sempre state costituite e portate avanti iniziative
isolate, addirittura con l'aggravante di non essere monitorate da
lei e dal suo staff e da Finaosta; di conseguenza, si va avanti con
una formula che oggi non è più sostenibile, proprio perché la
globalizzazione ci impone di essere aggiornati, di avere strumenti
adeguati e iniziative e progettualità che siano all'altezza di
questa situazione.
Noi oltre a soffermarci sulle legittime e doverose problematiche
che riguardano l'Akerlund, vogliamo conoscere quali saranno le
determinazioni che vorrà assumere l'Amministrazione in merito a
questa decisione grave, perché è comodo decidere adesso di
risolvere il contratto e chiedere i soldi, ma si poteva intervenire
prima, a questo proposito si rilegga la convenzione, Assessore, la
violazione del punto 1.4 scritto da voi, ovvero il mancato rispetto
di determinati volumi di fatturato, poteva già essere oggetto di
risoluzione.
Naturalmente non era il caso di intervenire in quel momento con
una risoluzione, però era il caso di intervenire con dei correttivi
o perlomeno non occultare la reale situazione dell'azienda,
cercando di dispensare delle affermazioni in quest'aula e al di
fuori di quest'aula che erano una maschera per coprire una
situazione grave e deteriorata che si andava evolvendo in quello
stabilimento.
Quindi noi sottolineiamo la sua responsabilità e chiediamo che a
queste domande puntuali vengano date risposte altrettanto
puntuali.
Président
La parole au Conseiller Lanièce.
Lanièce (Aut) Già nello scorso mese di luglio, precisamente
nella seduta del 26, il gruppo degli Autonomisti aveva presentato
una iniziativa con la quale aveva sollevato forti preoccupazioni
circa la possibile chiusura dello stabilimento di Pont-Saint-Martin
della Akerlund, in seguito all'incendio avvenuto il 16 maggio
scorso. Ci era subito sembrato chiaro che, dopo quell'incendio, che
aveva procurato gravi danni oltre alla dolorosa perdita di una vita
umana, si sarebbe potuto interrompere il ciclo produttivo causando
la perdita di commesse e di clienti, e mettendo in forse la stessa
sopravvivenza del ramo valdostano dell'azienda di capitale
finlandese, che comunque nel 1999 aveva evidenziato una perdita di
18 miliardi, quindi una situazione già critica dal punto di vista
finanziario.
Un altro aspetto grave, che doveva suonare già come campanello
di allarme e che avevamo fortemente sottolineato in quella sede,
era rappresentato dal fatto che l'azienda non si era subito
preoccupata, né aveva espresso l'intenzione, di riparare i danni,
tant'è che dopo qualche settimana anche la manutenzione ordinaria
era stata interrotta. E questo è un punto importantissimo.
Noi, allora, avevamo fatto questa riflessione: l'incendio è
avvenuto il 16 maggio, siamo al 26 luglio e non è stato fatto
ancora nessun intervento per riparare i danni conseguenti
all'incendio, mentre noi sappiamo che a livello industriale, come
del resto in qualsiasi settore, quando si verifica un incidente, un
guasto, la prima cosa che si fa, quando si produce, è di riparare
al più presto il guasto per permettere il prosieguo dell'attività
produttiva. Noi avevamo chiesto all'Assessore se non era quella una
indicazione fortemente grave e preoccupante della volontà
dell'azienda di "chiudere i battenti".
L'Assessore nella risposta ci aveva tranquillizzato, come ha
detto già il collega, adducendo che l'Akerlund era in fase di
riorganizzazione e che l'Amministrazione regionale era in attesa
delle comunicazioni in merito da parte dei responsabili
aziendali.
Purtroppo a due mesi dalla discussione l'amministratore delegato
dell'Akerlund ha annunciato la chiusura dello stabilimento di
Pont-Saint-Martin, prevista per il prossimo 31 dicembre con il
conseguente trasferimento di una parte degli operai alla sede di
Lanzo Torinese, a ben 70 chilometri da Pont-Saint-Martin e con il
conseguente licenziamento di tutti gli altri operai.
Due gli aspetti fondamentali di questa vicenda, oltre a quello
già sottolineato "del campanello di allarme"; il primo è che il
fabbricato nel quale ora è installata l'Akerlund è di proprietà
regionale, ha un valore di circa 20 miliardi, è stato progettato
appositamente per le necessità di tale azienda e risulta gravemente
danneggiato a causa dell'incendio del maggio scorso; il secondo
riguarda gli accordi, aspetto che ha già sollevato giustamente il
collega Tibaldi, che a partire dal 1990, tramite successivi
perfezionamenti, sono stati presi fra la dirigenza dell'Akerlund e
l'Amministrazione regionale con la stipula della famosa
convenzione, che prevedeva il rispetto di vari passaggi.
Fra questi, non sto a ripeterli perché ne ha già parlato il
collega, ricordo però gli impegni presi in termini di livelli
produttivi e occupazionali, che non sono stati e non verranno
rispettati, così come diversi interventi di ristrutturazione
aziendale richiesti dalla stessa azienda, che non hanno portato a
nessun risanamento oltre al fatto che l'Akerlund è debitrice nei
confronti di Finaosta di circa 10 miliardi di lire.
Ci sembra il mimino, almeno per capire a fondo i risvolti di
questa ennesima presa in giro da parte di questi spregiudicati
imprenditori, chiedere di conoscere con un'analisi precisa la
situazione e le prospettive future dello stabilimento di
Pont-Saint-Martin, quali saranno le determinazioni che dovranno
essere assunte dall'Amministrazione regionale per il mancato
rispetto delle convenzioni stipulate, le prospettive soprattutto di
impiego degli operai licenziati dall'azienda in oggetto, anche
perché mi sembra chiaro che il Governo regionale dovrà usare il
pugno di ferro nei confronti di chi ha sperperato il denaro
pubblico senza alcun vantaggio per la popolazione, ma gettando
nella più chiara disperazione centinaia di famiglie che si trovano
costrette nei casi migliori a dover affrontare 100 chilometri al
giorno per lavorare, o in alternativa restare senza lavoro, e tutto
ciò da un giorno all'altro.
Quindi è opportuno, nel rispetto del mandato che gli elettori
hanno assegnato, che il Governo regionale non si faccia più
prendere in giro, rivalutando e predisponendo un serio processo di
industrializzazione della Valle d'Aosta, secondo le reali necessità
del nostro territorio, senza concedere eterna fiducia a chi da
fuori vede la nostra regione come una "gallina dalle uova
d'oro".
Per le motivazioni sopra esposte esprimiamo dunque forte
perplessità su questa situazione.
Permettetemi di concludere questo intervento a nome del gruppo,
facendo riferimento ad una nota trasmessa dall'ANSA a nome dei DS,
il gruppo politico a cui appartiene l'Assessore all'industria, nota
nella quale il gruppo si dice preoccupato per la chiusura
dell'Akerlund, sottolinea l'importanza e il valore dell'attività
svolta in questi anni dall'Amministrazione regionale, che ha
consentito al settore industriale di tornare a svolgere un ruolo di
primo piano nel panorama socioeconomico della realtà valdostana e
impegna il gruppo regionale dei DS a fare in modo che l'industria
valdostana sappia sempre più affermarsi sul mercato mondiale in
continua evoluzione.
È un comunicato come tanti altri comunicati; ma come mai si
cerca sempre di "curare dopo, invece di prevenire prima?" Perché il
contenuto di questo comunicato non è stato tradotto concretamente
in fatti nel 1999, quando si sapeva già che con 18 miliardi di
passivo l'Akerlund non andava tanto bene, quando c'erano state già
diverse iniziative dei gruppi consiliari della minoranza che
avevano sollevato la situazione di grave crisi di questa
società?
Forse queste belle parole, invece di scriverle su un comunicato
di circostanza, sarebbe stato meglio, visto che sono state fatte
dal gruppo politico a cui appartiene l'Assessore all'industria,
metterle in pratica già nel 1999, o al più tardi nel luglio di
quest'anno, quando era evidente a tutti che, non essendoci stato
nessun intervento per rimettere in sesto le parti danneggiate, la
società aveva intenzione di chiudere.
Questa è l'ennesima dimostrazione che la politica valdostana
cerca sempre di curare dopo, quando intervenire prima è molto più
importante! Questo è anche un invito a riflettere in futuro, per
evitare che si ripresentino situazioni così gravi che, al di là
della battaglia politica, comportano la perdita di lavoro per molte
famiglie valdostane.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Rispetto a questa vicenda vorrei
ricordare alcuni elementi, per inquadrarla nella sua propria
dimensione.
Lo stabilimento Converter del gruppo Tecnojolly era nato, come
era stato ricordato nell'interpellanza discussa nel mese di luglio,
su un'iniziativa dell'Amministrazione regionale con una convenzione
stipulata nel 1990, in una situazione in cui l'area di
Pont-Saint-Martin veniva da una crisi industriale drammatica, a
seguito della chiusura dell'Ilssa Viola: questa, insieme ad altre
iniziative, rappresentava una risposta positiva
dell'Amministrazione per creare nuova occupazione.
Oggi siamo a parlare di una crisi sicuramente drammatica, ma non
dobbiamo dimenticare anche gli insediamenti produttivi che ci sono,
e sono tanti quelli che hanno avuto un notevole successo.
L'Olivetti TechCenter, oggi Olivetti Inget, ha assunto dal 1°
gennaio 2000 ad oggi 130 persone, e si potrebbe continuare; questo
per evidenziare che la politica industriale della Regione non è
solo la chiusura dell'Akerlund.
Dicevo, è stata fatta questa convenzione, che è stata seguita da
altre dove sono stati introdotti degli elementi di maggiore
garanzia per la Regione, vedi i limiti di fatturato, come è stato
ricordato prima, ma anche questioni legate a previsioni di
arbitrato in situazioni di possibile contenzioso.
Credo che non sia corretto pensare che tutti i mali derivino
dalla globalizzazione, però indubbiamente la globalizzazione è un
fenomeno con cui bisogna fare i conti e gli accordi che sono stati
fatti dalla Regione nel 1990 hanno visto una successiva
modificazione; d'altronde qui ci sono alcuni gruppi politici che
sono fautori del libero mercato: nessuno è contro questo, si tratta
di valutare quale accezione di libertà di mercato. Devo dire che la
libertà di mercato non impedisce il passaggio di proprietà, né può
esserci convenzione che può farlo.
Riteniamo, proprio per l'esperienza che è stata fatta in questa
regione, che sia meglio avere rapporti con un'imprenditoria locale,
radicata nella regione; è altrettanto vero che là dove questo non è
possibile, è necessario fare ricorso a imprenditori esterni.
In ogni caso, dicevo tutto ciò per sottolineare che il quadro
dal 1990 è profondamente cambiato per quanto riguarda l'azienda,
non solo dal punto di vista dei mercati, ma anche dal punto di
vista della proprietà.
Gli obblighi della società, ricordati nella passata
interpellanza non credo sia il caso di riprenderli; quello che
vorrei ricordare qui, in risposta alle richieste fatte, è l'entità
dei mutui che sono stati concessi alla società, quanto di questo è
stato restituito e quanto deve essere ancora dato alla Regione.
In particolare vorrei dare un chiarimento alla Consigliera
Squarzino: i soldi regionali non sono andati a coprire deficit
aziendali, nel senso che le normative comunitarie lo impediscono
nella maniera più assoluta; i mutui sono stati concessi a fronte di
acquisto di macchinari, del resto la documentazione prodotta è tale
che lo si può ampiamente dimostrare.
I mutui concessi all'Akerlund ammontano complessivamente a 13,6
miliardi, e qui vorrei chiarire che si tratta di mutui garantiti da
garanzie fideiussorie, non si tratta di finanziamenti a fondo
perduto. In conto capitale, invece, l'Akerlund ha usufruito di
contributi relativi alla formazione professionale e all'assunzione
di lavoratori appartenenti alle fasce deboli per meno di 580
milioni.
Da parte del Consigliere Tibaldi si parla di assenza di
monitoraggio della situazione; faccio presente che Finaosta ha
monitorato la situazione della società attraverso un meccanismo che
è consolidato e cioè quello di acquisire informazioni semestrali da
parte dell'azienda, che la stessa ha fornito, seppure talvolta con
qualche ritardo.
Questo monitoraggio, che si effettua nei confronti delle aziende
aventi delle convenzioni con la Regione, si esplica attraverso una
serie di informazioni riguardanti la situazione occupazionale, il
fatturato, il portafoglio ordini, le scorte, i livelli produttivi,
il portafoglio clienti, l'esposizione finanziaria, i crediti, gli
investimenti, il capitale sociale, la composizione degli organi
societari, eccetera.
Qui potrebbe nascere la domanda: perché non siete intervenuti?
Risponderò dopo.
Attualmente il personale in forza nello stabilimento di
Pont-Saint-Martin ammonta a 117 unità, di cui solo 40 risultano in
eccedenza, mentre alle restanti è stato proposto il trasferimento a
Lanzo.
Per quanto riguarda le comunicazioni della chiusura dello
stabilimento, nel Consiglio del 26 avevo riportato quanto era
scritto in una nota aziendale rispetto all'infondatezza delle
notizie allarmistiche diffuse dalla stampa in merito alla
definitiva chiusura dell'unità produttiva. Non le ha scritte
l'Assessore, le ha scritte l'azienda!
L'azienda ha comunicato in un incontro con l'Assessorato
l'intenzione di concentrare l'attività a Lanzo e di chiudere lo
stabilimento Akerlund il 5 settembre, ma la comunicazione ufficiale
da parte dell'azienda della propria decisione è arrivata alla
Regione il 18 settembre. Credo che valga la pena di leggere alcuni
passi di questa motivazione.
La lettera giunta alla Regione il 18 settembre dice che:
"La
società si vede costretta a recedere formalmente dagli impegni
assunti con la convenzione del 24 gennaio 1990. A tale riguardo non
possiamo che ribadire che il mantenimento dell'insediamento
produttivo di Pont-Saint-Martin non risulta compatibile con la
necessità inderogabile di procedere ad una riorganizzazione
societaria profonda, con concentrazione presso lo stabilimento di
Lanzo delle relative attività produttive.
Il settore in cui opera, a far data dal 1976, la nostra società
attraversa da anni una situazione di mercato difficile e complessa,
caratterizzata da un eccesso di capacità produttiva a cui fa
seguito un'accesa competizione fra gli operatori e una conseguente
contrazione dei margini di redditività.
Deve essere altresì tenuto presente che la nostra società,
essendo il risultato della fusione di 5 diverse società con
relativi stabilimenti dislocati in più regioni, si è trovata
particolarmente svantaggiata nei confronti delle principali
concorrenti operanti sul mercato, a causa di una serie di
duplicazioni di costi e inefficienze. La suddetta situazione di
mercato è stata ulteriormente aggravata negli ultimi anni dalla
grave crisi registrata sul mercato russo, polacco, ungherese, con
conseguente notevole calo delle esportazioni. Si rammenta che a
fronte della predetta grave crisi la capogruppo è stata costretta
ripetutamente a ricapitalizzare la società, in particolare è
sufficiente ricordare che il bilancio Akerlund, già Tecnojolly, il
31 dicembre 1997 si chiudeva con una perdita di 1.500 milioni, il
successivo bilancio del 31 dicembre 1998 evidenziava perdite per 17
miliardi.
Proprio per far fronte alle crescenti difficoltà finanziarie, la
nostra società nel marzo 1999 ha fatto ricorso ad un intervento di
cassa integrazione straordinaria, al fine di sostenere una
riorganizzazione tendente a ridare competitività all'azienda.
Nell'ambito della suddetta riorganizzazione si è proceduto alla
chiusura dell'unità produttiva di Terni e alla conseguente
procedura di mobilità per tutti i 47 lavoratori addetti allo
stabilimento.
Nonostante ciò, anche il bilancio al 31 dicembre 1999 si è
chiuso con perdite ingenti ammontanti a oltre 18 miliardi di lire.
La già precaria situazione aziendale è stata poi ulteriormente
aggravata dal recente grave incendio del 16 maggio scorso, che ha
colpito lo stabilimento di Pont-Saint-Martin con la conseguente
interruzione dell'attività produttiva, per un periodo che può
essere stimato in circa 12 mesi con conseguenti ulteriori danni
economici di ingente portata.
Il suddetto periodo di fermo ha portato al crollo del fatturato
con la perdita di importanti commesse ai clienti acquisiti,
pregiudicando fortemente il raggiungimento degli obiettivi minimi
prefissati nell'ambito del programmato recupero di mercato. Le
previsioni di bilancio per l'anno in corso sono conseguentemente
ancora in linea con le gravi e ingenti perdite degli ultimi due
anni".
Indubbiamente non possiamo addossare tutte le colpe
all'incendio, ma sicuramente una parte determinante l'incendio in
questa situazione l'ha avuta, credo che sia doveroso
riconoscerlo.
Continua la lettera:
"L'attuale situazione non può più
giustificare i corsi di due unità di conversione in un mercato
fondamentalmente statico con margini operativi decrescenti.
L'azienda, per far fronte a questa nuova emergenza, è costretta a
varare un nuovo piano tendente a ridurre al massimo le spese di
gestione e ad accentrare a Lanzo Torinese tutte le attività
dell'azienda, ivi comprese le funzioni amministrative e
commerciali.
Vi informiamo inoltre che a far data dal 6 settembre, abbiamo
dato inizio alla procedura di consultazione sindacale, di cui alla
legge n. 223/91, comunicando alle organizzazioni sindacali il piano
aziendale di riduzione del personale eccedente, pari a 40 unità, e
il trasferimento del personale residuo presso lo stabilimento di
Lanzo".
Questa è la comunicazione dell'azienda, che mi pare
sufficientemente chiara.
A seguito di questo annuncio, Finaosta ha comunicato la
risoluzione dei finanziamenti, invitando la società a provvedere
all'integrale pagamento dell'esposizione.
Nella nota inviata da Finaosta ad Akerlund si legge:
"In
relazione alla vostra comunicazione inerente la cessazione
dell'attività produttiva presso il vostro stabilimento di
Pont-Saint-Martin, ai sensi dell'articolo 4 del contratto
preliminare di mutuo, e dell'articolo 10 del regolamento del
prestito obbligazionario di cui sopra, vi segnaliamo l'intervenuta
risoluzione dei precitati finanziamenti; a tal fine vi precisiamo
che l'ammontare del nostro credito in data odierna - questa era
un'altra richiesta che era stata fatta, quindi a fronte di un mutuo
di 13,6 miliardi - risulta pari a 11.664.690.000 lire, oltre gli
interessi di mora maturati.
Nel contempo vi invitiamo a provvedere all'integrale pagamento
dell'esposizione su indicata entro 15 giorni dalla data della
presente. Nell'ipotesi di inadempimento saremmo costretti a
procedere alla escussione delle garanzie rilasciate".
Questo è quanto ha fatto Finaosta. Per quanto riguarda la
Regione sono in corso di valutazione le iniziative da assumere
anche per quanto riguarda il risarcimento dei danni, perché
indubbiamente l'azienda si era impegnata a continuare la propria
attività in quello stabilimento e l'interruzione rappresenta in
primo luogo un danno sociale con la perdita dell'occupazione, ma
anche un danno economico per la Regione.
Per quanto riguarda la richiesta che era stata fatta rispetto al
ripristino dell'immobile, i relativi oneri saranno a carico
dell'Akerlund, nel senso che la società è coperta di assicurazione;
l'esecuzione degli stessi non è determinabile oggi, in quanto
saranno in funzione del tipo di lavorazioni che vi saranno
realizzate dalla nuova impresa a cui verrà assegnato
l'opificio.
Per quanto riguarda il bene dello stabilimento, questo rimane
comunque un bene in possesso della Regione da utilizzare per altre
attività.
Dopo aver dato alcune risposte di carattere specifico, credo che
rispetto a questa questione sia necessario fare alcune
considerazioni di carattere più generale.
Una prima questione è quella di chiarire quale deve essere il
ruolo dell'Amministrazione regionale nella politica industriale. Da
questo punto di vista credo che il ruolo della Regione sia
fondamentalmente quello di creare delle opportunità per gli
insediamenti produttivi, non sicuramente quello di gestire le
aziende. Le opportunità che vengono create dalla Regione riguardano
la localizzazione delle aree produttive, l'adozione di una
normativa di sostegno alle iniziative imprenditoriali, la fornitura
di servizi.
Per quanto riguarda la normativa, attualmente la stessa è in
fase di modificazione per l'adeguamento alle normative comunitarie,
e in sede della normativa che verrà discussa in Consiglio è
prevista, anche la predisposizione, per quanto riguarda il settore
industriale, di un piano delle incentivazioni.
Un secondo compito della Regione è quello di attivarsi per la
ricerca di imprenditori; un terzo compito, insieme agli enti
strumentali di cui dispone la Regione, è quello di analizzare e
valutare le proposte di insediamento che pervengono.
Ma voi sapete che un conto è analizzare un progetto industriale
oggi, un conto è prevedere cosa succederà in futuro; devo dire che
il livello di affidabilità degli strumenti che sono stati messi in
campo è elevato, sono più di 25 le convenzioni attivate dalla
Regione negli ultimi anni, non siamo qui tutti i giorni a discutere
di un caso come questo, che tuttavia si può verificare proprio
perché l'attività industriale è un'attività soggetta - difatti si
parla di capitale di rischio nell'azienda - ad avere successo, ma
qualche volta a non averlo, purtroppo.
Oltre a questo, le misure che sono previste dalla Regione
riguardano il sostegno ai lavoratori in crisi, perché come sapete
l'obiettivo principale di tutte queste iniziative è creare
occupazione, favorire le possibilità di lavoro. Da questo punto di
vista il piano di politica del lavoro prevede degli specifici
strumenti per i lavoratori che si trovano in crisi aziendale.
Il monitoraggio, come dicevo, è stato fatto; serve per
controllare la situazione aziendale, serve per dare anche dei
suggerimenti agli imprenditori là dove questo sia possibile, e là
dove ci sia una disponibilità dell'azienda ad accoglierli. Vorrei
però sottolineare che comunque la responsabilità della gestione
rimane in capo all'azienda, chi decide della gestione di un'azienda
deve restare l'imprenditore.
Credo che sia chiaro a tutti che monitorare non significa
gestire, di conseguenza le responsabilità di una gestione aziendale
non possono essere messe in capo alla Regione, anche perché qui ci
addentreremmo su un terreno pericoloso, nel senso che se è vero che
non possiamo pensare che tutto sia da imputare alla
globalizzazione, non possiamo però neanche addossare alla Giunta
regionale la responsabilità per l'insuccesso di una strategia di
gestione aziendale adottata da un gruppo multinazionale subentrato
al gestore precedente nell'ultimo periodo.
Non penso che nessuno di voi immagini o auspichi che sia la
Regione a gestire le imprese, d'altro conto molte volte si accusa
la Regione di un eccessivo peso nell'economia valdostana; a questo
punto non è chiaro perché di fronte ad una crisi aziendale si
invochi un interventismo regionale nella gestione aziendale. Direi
che chi reclama il liberismo, lo afferma, poi qualche volta è il
primo a pretendere un'economia pianificata con gestione
pubblica?
(interruzione del Consigliere Tibaldi, fuori
microfono)
? è stato anche chiesto cosa faceva la Regione di fronte a?; non
è richiesta di interventismo, Consigliere Tibaldi, quanto lei
diceva?
Tibaldi
(fuori microfono)
? no?
Ferraris (GV-DS-PSE)
? ma il controllo è stato fatto. Lo
stesso Consigliere Tibaldi riconosceva che di fronte al
monitoraggio e al controllo della situazione una possibilità era
quella della risoluzione della convenzione: egli stesso ha escluso
questa possibilità, in quanto avrebbe creato più problemi di quelli
già esistenti.
Per quanto riguarda l'operato della Regione e le sue
responsabilità, non appena si è verificata la situazione
dell'incendio, c'è stata una particolare attenzione per la ripresa
dei lavori, tant'è che i vertici aziendali sono stati convocati in
Assessorato nei giorni immediatamente successivi all'incendio per
mettere l'azienda nelle migliori condizioni per riprendere
l'attività. È altrettanto vero che non c'è stata una risposta
positiva da parte dell'azienda.
C'è stato un ulteriore incontro fra il Presidente della Giunta,
il sottoscritto e il vicepresidente dell'Akerlund il 26 giugno,
proprio per chiedere alla società un intervento rispetto alla
situazione e soprattutto sollecitare la società ad affrontare la
stessa, dando il massimo di disponibilità sia dal punto di vista
degli aiuti che la Regione poteva mettere in campo, sia dal punto
di vista del sostegno.
Qui viene fuori il discorso del monitoraggio degli aiuti che
Finaosta, presente all'incontro, era in grado di mettere a
disposizione. Le risposte dell'azienda sono state quelle che vi ho
letto prima; vi rendete quindi conto che il monitoraggio da solo
non basta.
C'è stato un incontro il 21 settembre con i lavoratori, lo
ricordava Tibaldi, nel corso del quale è stato ribadito l'impegno
dell'Amministrazione regionale sia per cercare attività
occupazionali, sia per fare in modo che l'azienda restituisca i
finanziamenti e provveda al risarcimento dei danni.
Per la realizzazione di iniziative occupazionali alternative è
necessario rientrare in breve tempo in possesso dello stabilimento:
l'azienda ha dichiarato che occuperà lo stabilimento fino al 31
dicembre 2000, entro quella data ha dato la disponibilità a
spostare gli impianti e a liberare lo stabilimento.
Per quanto riguarda l'Amministrazione regionale sono state
avviate ricerche a tutto campo per l'individuazione di nuove
iniziative imprenditoriali sia del settore sia di altri
settori.
È stata coinvolta anche l'Associazione valdostana industriali,
proprio nell'ottica che ricordavo in premessa quella cioè, di
privilegiare le soluzioni imprenditoriali locali.
Per quanto riguarda la situazione dei lavoratori è aperta la
trattativa sindacale per la mobilità; ci sono stati dei contatti
sul piano tecnico fra il sindacato e il Ministero del lavoro per
affrontare la questione della cassa integrazione.
Rispetto a questo, ci sono delle buone possibilità di avere il
proseguimento della cassa integrazione; un ulteriore incontro ci
sarà questa settimana, venerdì, fra il Ministero del lavoro, le
organizzazioni sindacali e l'azienda per portare avanti queste
questioni. Pertanto, pur in una situazione difficile e sicuramente
non positiva, i lavoratori possono contare su un sostegno al
reddito.
Per quanto riguarda le possibilità di riassorbimento dei
lavoratori, come veniva chiesto nelle interpellanze, il mercato del
lavoro locale soprattutto nella bassa Valle, nel settore
industriale, offre delle buone possibilità di assorbimento.
La domanda di lavoro nel settore industriale è cresciuta in modo
significativo: nella circoscrizione di Verrès la domanda di lavoro
è cresciuta negli ultimi mesi intorno al 60 percento e nei primi
mesi del 2000 la crescita occupazionale nelle aziende industriali
con almeno 40 dipendenti è del 2,6 percento, quindi direi che pur
in una situazione difficile ci muoviamo comunque in un contesto che
offre alcune possibilità.
Non è la prima volta che la Regione deve affrontare problemi di
questo genere, la situazione Conner è un caso analogo e anche
allora c'era stata una tempestività nella ricerca di soluzioni, noi
stiamo lavorando in questa direzione. Soprattutto la vicenda Conner
ha insegnato una cosa: che l'azienda ha pagato e sta pagando fino
all'ultimo i debiti che aveva contratto con la Regione e i danni
che aveva causato. Quindi credo che da parte dell'Amministrazione
regionale sia stato fatto il possibile e soprattutto c'è l'impegno
di far fronte alla situazione che si è determinata, anche perché se
è la cosa più facile attribuire le responsabilità
all'Amministrazione regionale, credo che nessuno auspichi che sia
la Regione a gestire le imprese; non è questo il suo compito e
nessuno di noi intende andare in questa direzione.
Président
La parole à la Conseillère Squarzino
Secondina.
Squarzino (PVA-cU)
Una breve replica, Assessore. Non
voglio analizzare tutti i punti da lei trattati, ma, riassumendo il
suo intervento, potrei dire che lei ha elencato in modo puntuale e
chiaro tutte le attività che post factum l'Amministrazione ha
intrapreso: cioè le iniziative prese, gli incontri avuti, le
lettere inviate, una volta che questa azienda ha dimostrato di non
essere in grado di continuare a produrre qui in Valle e quando sono
venuti alla luce degli errori rispetto alle sue politiche di
strategia aziendale.
È mancata, a mio avviso, un'analisi dell'antefatto, che era
implicita nella nostra terza domanda, cioè un'analisi della
politica industriale e di quali sono le linee portanti di questa
politica della Regione?
(interruzione dell'Assessore Ferraris, fuori
microfono)
? ne parliamo dopo nella mozione. Qui volevo solo accennare a un
elemento. È vero che molti hanno dato la colpa alla
globalizzazione; io credo che, come ricordava il collega Tibaldi,
la globalizzazione è un dato di fatto con cui però dobbiamo fare i
conti. Nel momento attuale io verifico - vedremo nel nuovo piano
che la Giunta presenterà se ci sono delle novità al riguardo - che,
rispetto al settore occupazionale, non ci sono scelte precise su
strategie per far sì che la nostra regione si orienti verso i
prodotti tipici e mi spiego. Oggi come oggi, proprio con la
globalizzazione, tutte le industrie vanno dove c'è una maggiore
attrattiva e rimangono in un certo posto solo se hanno delle
condizioni per svilupparsi.
Da noi invece, o almeno questa è un po' l'analisi che facciamo,
molte industrie vengono e si "ancorano" in quel di
Pont-Saint-Martin o della Valle d'Aosta, stanno qui finché è per
loro comodo, poi tolgono l'ancora e ripartono.
Quindi dobbiamo riuscire a far sì che ci siano delle industrie
radicate qui, ma cosa vuol dire radicate? Non solo perché c'è
imprenditoria locale, ma perché ci sono qui le condizioni perché si
possano fare produzioni dall'alto valore aggiuntivo con alte
professionalità e con alta flessibilità. Rispetto a questa
situazione non ho visto nulla ancora di chiaro e di definitivo.
Ripeto, affronteremo questo problema nel momento in cui ci sarà il
piano sulla politica del lavoro che la Regione presenterà, ma se
non si interviene in questo settore, avremo continuamente degli
altri episodi come quello che stiamo analizzando in questo
momento.
Président
La parole au Conseiller Tibaldi.
Tibaldi (FI)
Devo dire che l'Assessore ha una buona dose
di coraggio a venire a dire certe cose in aula.
La prima, che ci volesse il morto per poter intervenire, e
quando parlo del morto non mi riferisco a quella povera persona che
è deceduta nell'incendio, ma mi riferisco all'azienda Akerlund che
chiude lo stabilimento di Pont-Saint-Martin, mi sembra un fatto
tipico che rientra nel costume italiano.
Il morto c'è stato, muore un'azienda, e si interviene; come?
Presenteremo un piano. Pubblica ammissione che il piano mancava,
sono dieci anni che manca il piano, dieci anni da quando il suo
predecessore, Mafrica, inaugurò insieme all'allora Presidente
Bondaz la Silicon Valley di Pont-Saint-Martin e probabilmente nei
prossimi anni avremo il parco archeologico dell'industria
valdostana lì, il Jurassic Parc, magari anche con fossili degli
Assessori di Sinistra che hanno governato il comparto industriale
in questi anni. Però sta di fatto che, ripeto, Assessore, ci vuole
veramente un bel coraggio!
Come ci vuole anche coraggio a venire a dire che il monitoraggio
è necessario ma non basta. Primo, non lo avete mai fatto un
monitoraggio perché se "monitorare" significa chiedere quattro dati
in croce su quelli che sono i livelli occupazionali, e qui tengo a
rimarcare che lei ancora a luglio ci diceva che 60 residenti erano
occupati nell'azienda e un mese dopo questi non sono più occupati,
comunque, se "monitorare" significa chiedere i valori del capitale
sociale, gli investimenti, eccetera, senza aggiornarsi su quelli
che sono i piani industriali, quando era di dominio pubblico, anzi
pubblicata su quotidiani economici nazionali la crisi del settore
degli imballaggi e soprattutto la dichiarata volontà di questo
gruppo finlandese di procedere ad una riorganizzazione dei suoi
stabilimenti in Italia, ebbene io credo che informarsi, monitorare,
voglia dire chiedere in anticipo, al fine di prevenire, quali sono
i piani industriali che questo gruppo intende adottare in Italia e
quali sono le prospettive dello stabilimento di Pont-Saint-Martin,
che abbiamo dato in comodato fino all'altro giorno a questi
imprenditori. In comodato vuol dire gratuitamente.
Allora non ci venga a dire che monitorare non basta! Cominciate
a monitorare, e qui è la pesante responsabilità che avete come
Assessorato, a meno che Assessorato e Finaosta lavorino a
compartimenti stagni, siano due entità slegate che comunicano
magari per via telefonica ogni tanto su alcuni dati, per rispondere
ad interpellanze che vengono di volta in volta proposte e, direi,
anche con attenzione, dall'opposizione.
Certe risposte che oggi abbiamo sentito senz'altro non sono
esimenti della sua responsabilità, Assessore.
Il processo di razionalizzazione che ha riguardato questa
azienda era prevedibile, secondo noi, che potesse arrivare a questo
punto; addirittura ma non solo noi, anche altri colleghi in
Consiglio regionale lo avevano palesato. Innanzi a queste
informazioni e affermazioni c'è stata solamente una smentita
solenne.
Quindi, Assessore, prendiamo atto di quelle che sono certe
volontà dichiarate e senz'altro vogliamo anche stigmatizzare un
certo atteggiamento che lei ha tenuto davanti a una domanda:
"Quali determinazioni intende assumere la Giunta regionale"
;
non siamo proprio noi a chiedere interventismo o assistenzialismo,
forse questo tentativo di creare un sinonimo fra determinazioni e
interventismo risiede nel suo DNA, che è profondamente diverso dal
nostro da un punto di vista politico. Indubbiamente le
determinazioni per noi sono le decisioni che la Giunta intende
assumere dinanzi a questo problema, ma non come richiesta di
interventismo o assistenzialismo, come peraltro fate in tantissimi
settori dell'economia valdostana.
Per quanto riguarda il singolo caso della Akerlund, abbiamo
preso atto che siete garantiti sotto il profilo finanziario, ci
sono fideiussioni a valenza illimitata che coprono il debito di
11,6 miliardi più gli interessi di mora. Gli interessi di mora
significa, e questo è un altro indicatore, che comunque il gruppo
non era perfettamente in regola con il pagamento dei singoli
canoni, perché gli interessi di mora normalmente si pagano quando
ci sono i ritardi.
Attendiamo, in primo luogo, l'applicazione delle determinazioni
che avreste assunto oggi, in particolare per quanto riguarda la
ricerca di un nuovo imprenditore da inserire nell'area per far sì
che anche i 117 dipendenti abbiano un nuovo sbocco occupazionale.
Non si può addurre a difesa di questo fatto che l'Olivetti Lexicon
ha assunto 130 persone dall'inizio dell'anno, quasi a copertura di
questi 117 posti di lavoro che vengono meno.
Ritengo che adesso sia il caso di cominciare a fare politica
industriale a tutto campo e la presentazione di un piano potrebbe
essere l'inizio, a condizione che questo piano, poi lo
verificheremo, sia effettivamente informato a criteri aggiornati e
attrezzato con strumenti idonei per far fronte a quel fenomeno che
è la globalizzazione. Per quanto concerne quindi la risposta nel
suo complesso, Assessore, staremo a vedere come verranno applicate
queste determinazioni, ma siamo profondamente insoddisfatti per
questo tentativo di speculazione con le parole che lei oggi ha
fatto in aula.
Président
La parole au Conseiller Comé.
Comé (Aut) Sicuramente, dopo la risposta che ci aveva fornito
due mesi fa l'Assessore, anche se non con toni del tutto positivi,
ma comunque aveva riportato una nota della società che diceva che
non bisognava dare adito a delle notizie allarmistiche che erano
apparse sui giornali, sicuramente non pensavamo di essere qui, dopo
solo due mesi, a recitare un "de profundis" ad un'altra azienda
valdostana.
Lei giustamente ha elencato quelli che sono i ruoli
dell'Amministrazione regionale, ha ribadito più volte che il
compito dell'Amministrazione regionale è quello di monitorare,
anche perché queste aziende beneficiano di grossi interventi
economici e finanziari da parte della Regione; quindi lei ha
precisato che il compito della Regione non è quello di gestire ma è
quello di monitorare.
Noi saremmo stati soddisfatti se questo fosse avvenuto, anche
perché abbiamo visto che purtroppo le risposte che ci ha dato lei
sull'Akerlund un paio di mesi fa, come pure le risposte per altre
richieste che abbiamo presentato su altre aziende valdostane che
attraversano dei momenti di crisi, queste risposte sono sempre in
positivo.
Forse questi monitoraggi vengono fatti correttamente e poi
vengono riportati all'Assessore in maniera distorta, e l'Assessore
giustamente porta le notizie che sa, ma queste notizie non
corrispondono effettivamente al monitoraggio, perché non si può
imputare la chiusura dell'Akerlund al fatto che c'è stato
l'incendio. L'incendio ha solo messo in luce quella che era una
crisi industriale che stava attraversando questa società da
parecchi anni. Di questo l'Assessore doveva essere a conoscenza e
doveva dirlo in Consiglio regionale già nei precedenti interventi
che ha fatto!
Siamo anche preoccupati per quello che dovrà avvenire da adesso
in avanti. Speriamo davvero che la Regione, proprio perché eroga
dei forti contributi a queste società, abbia la capacità d'ora in
avanti, attraverso la Finaosta o chi per essa, di monitorare in
maniera non solo semestrale, ma permanente, queste aziende, perché
queste aziende beneficiano di soldi della comunità valdostana.
Una preoccupazione sorge in noi anche per quanto riguarda il
ripristino dell'azienda; l'incendio è scoppiato ormai da parecchi
mesi, oggi speravo di sentire anche dalle risposte dell'Assessore
già una valutazione del danno effettivamente provocato
dall'incendio, invece l'Assessore ci ha detto che la Regione sta
valutando il risarcimento dei danni, senza alcuna specificazione.
Speravo di avere già dei dati precisi, mentre invece siamo ancora
in alto mare.
Per quanto riguarda le iniziative che ha messo in moto
l'Amministrazione regionale per dare la possibilità quanto prima a
questa azienda di aprire, e soprattutto dopo quanto ho sentito da
parte dell'Assessore, e questo mi fa piacere, che si sta cercando
di trovare un mercato valdostano, inviterei l'Assessore a cercare
di dare delle risposte in tempi estremamente brevi, perché se nel
mercato attuale, altamente competitivo, abbiamo un sistema
burocratico che richiede tempi molto lunghi per dare delle
risposte, si rischia di perdere delle opportunità non per mancanza
di imprenditoria, ma per mancanza di efficienza da parte
dell'amministrazione pubblica.
