Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3017 del 22 gennaio 1992 - Resoconto
OGGETTO N. 3017/IX Situazione occupazionale dei dipendenti
delle ex aziende Alluver, Imva e del gruppo Besso.
(Interrogazione)
Presidente
Do lettura dell'interrogazione presentata
dai Consiglieri Agnesod, Perrin, Rollandin, Viérin, Mostacchi e
Voyat:
Interrogazione Venuti a conoscenza del diniego decretato dal
Ministero competente circa la concessione ai dipendenti delle ex
Aziende Alluver, IMVA e del gruppo Besso (ICS - CIS - CUG -
Hôneconf), dell'indennità di mobilità prevista dalla legge
223/91;
Preoccupati per il grave riflesso economico che questa decisione
comporta nei confronti delle famiglie dei lavoratori
interessati;
i sottoscritti Consiglieri dell'Union Valdôtaine
interrogano
la Giunta regionale per sapere:
quali iniziative intende intraprendere per risolvere questa
preoccupante situazione occupazionale.
Presidente
La parole est à l'Assesseur de l'industrie,
commerce et artisanat, Monsieur Mafrica.
Mafrica (PCI-PDS)
Le aziende interessate occupavano,
al momento in cui è iniziata la cassa integrazione, centoottantasei
lavoratori; attualmente sono cinquantuno quelli che si trovano
nella situazione di disoccupati. I dati sono i seguenti: l'Alluver
aveva iniziato la cassa integrazione nel 1985, attualmente ha in
disoccupazione nove lavoratori, sette donne e due uomini; la CIS
aveva iniziato la cassa integrazione nel 1985, attualmente ha
quattro lavoratrici in disoccupazione; la CVG, anch'essa aveva
iniziato nel 1985 la cassa integrazione, attualmente ha dieci
lavoratrici in disoccupazione; l'Hôneconf aveva iniziato con
cinquantatrè lavoratori in cassa integrazione nel 1985, attualmente
sono quattordici; la ICS ha attualmente una sola lavoratrice in
disoccupazione e aveva iniziato con quindici la disoccupazione
stessa; l'INVA aveva iniziato la cassa integrazione nel 1978,
allora erano quarantasei lavoratori, attualmente sono tredici, un
uomo e dodici donne.
La situazione di questi lavoratori (su cinquantuno, quarantotto
sono donne) è complessa proprio perché riguarda persone che da un
certo tempo si trovano in questa condizione di disoccupazione;
l'intenzione dell'Assessorato è quella di procedere con l'Agenzia
del lavoro, d'intesa con l'Ufficio del lavoro, per estendere a
queste lavoratrici la procedura che viene indicata nella legge 223
per la mobilità, cioè fare una sorta di estensione della legge 223
che valga anche per questi lavoratori, e in questo senso si
procederà prima attraverso una verifica puntuale.
Si tratta di verificare: lo stato di salute, l'età pensionabile,
le capacità potenziali residue di lavoro, le aspettative di lavoro,
le disponibilità ad accettare interventi di preinserimento. Da
questi colloqui si potrà ottenere l'individuazione di coloro che
non sono interessati ad essere aiutati a trovare un posto di
lavoro, perché un certo numero di queste persone ha ormai quindici
anni di contribuzione ed è vicina ai cinquantacinque anni; si
tratterà di identificare quelli che eventualmente intendono
attivare un lavoro autonomo e coloro che sono invalidi e che quindi
possono rientrare in una particolare graduatoria, coloro che sono
disponibili ad accettare un lavoro con la mappa delle eventuali
professionalità e disponibilità a corsi di riqualificazione ed a
mobilità territoriale.
Da questi colloqui dovrebbero emergere anche, più concretamente,
le situazioni e le possibilità di soluzione dei problemi
utilizzando gli strumenti che sono previsti nel nuovo piano di
politica del lavoro per il 1992-94, che presto dovrà essere
approvato da parte del Consiglio regionale.
Presidente
La parole au Conseiller Agnesod.
Agnesod (UV)
Questa situazione delle Aziende è venuta
già a verificarsi in seguito al parere negativo espresso dal
Ministero, se non mi sbaglio, sul quesito posto per la concessione
dell'indennità di mobilità prevista dalla legge 223, perché si
tratta di aziende piccole, con meno di quindici dipendenti. E' una
situazione difficile, di disagio e di crisi che va ad aggiungersi
ad una situazione generale in cui è presente, già in questo
momento, della disoccupazione, della cassa integrazione, quindi è
una situazione da affrontare seriamente con l'introduzione di nuove
occupazioni.
Però vi è differenza, secondo me, tra queste aziende e quelle
del gruppo Besso, che, tra l'altro, sono le più recenti anche dal
punto di vista della concessione sia della cassa integrazione che
dell'indennità di disoccupazione speciale. Il gruppo Besso è
suddiviso tra la ICS, la CIS, la CVG e la Hôneconf, aziende che
sono state, per comodità aziendale, per motivi fiscali, non si sa
bene per quali motivi, create in quel momento dall'industria quando
funzionava, ma la situazione di fatto è che questi lavoratori
lavoravano fianco a fianco, e uno era nella CIS e l'altro nell'ICS.
Voglio dire che questo è un gruppo unico, anche se ci sono queste
quattro società diverse che però facevano un ciclo lavorativo
identico; erano interessate alla medesima attività, al medesimo
punto di lavoro.
Quindi in quest'ottica vediamo di far inserire almeno queste
aziende in quanto previsto dalla legge 223 sulla mobilità. In
questo caso i dipendenti sarebbero più di quindici e il parere
negativo cadrebbe d'efficacia, il parere che è stato espresso dal
Ministero a riguardo di tutte queste aziende.
Penso che debba essere affrontato questo problema, perché sono
cinquantuno persone che si vanno ad aggiungere alle centodieci
dell'Ilssa Viola, si vanno ad aggiungere ad una situazione di
disagio nella fascia di marginalità. Ci sono altre aziende che in
questo momento stanno andando non troppo bene, c'è il problema
dell'area Olivetti e non si sa che fine faranno le nostre aziende
in bassa Valle, quindi questo problema va affrontato in modo
radicale e nel più breve tempo possibile.
