Classificazione
CONSIGLIO REGIONALE
Costituzione e funzionamento degli organi consiliari
ELEZIONI



Oggetto del Consiglio n. 2663 del 19 aprile 2007 - Resoconto
OGGETTO N. 2663/XII - Discussione generale congiunta delle
proposte di legge n. 126, n. 168, n. 138, n. 140 e n. 141, relative
all'elezione del Consiglio regionale.
Presidente
- Discutiamo il terzo blocco di iniziative
riguardanti la legge elettorale, più precisamente i punti n. 28, n.
30.3, n. 32, n. 34, n. 35, mentre il punto n. 30 verrà discusso
successivamente come chiesto dal collega Frassy.
La parola al relatore, Consigliere Sandri.
Sandri (GV-DS-PSE)
- Questa è la relazione alla proposta
di legge n. 126: quella presentata dalla "Gauche Valdôtaine" e
firmata dai 4 Consiglieri appartenenti a tale gruppo. Questa
proposta di legge è molto importante perché racchiude in sé la
necessità e il meccanismo che consente di fare un passo in avanti
fondamentale nello sviluppo della democrazia nella nostra Regione e
parte da tale concetto di democrazia proprio perché il dibattito
sulle leggi elettorali avviene nel momento in cui c'è una crisi dei
meccanismi democratici. Se i meccanismi democratici funzionano, non
c'è bisogno di andare a modificare le leggi elettorali, infatti una
democrazia dimostra la propria maturità attraverso la stabilità
della propria legge elettorale. Pensiamo soltanto agli Stati Uniti
d'America, alla Gran Bretagna, alla Svizzera, che hanno lo stesso
meccanismo elettorale da oltre un secolo sia per eleggere il
Parlamento che il Governo e si possono considerare delle democrazie
consolidate. A nessuno di noi verrebbe in mente di pensare a un
Paese come gli Stati Uniti d'America che sta discutendo della
propria legge elettorale... è così, funziona, va bene per loro e
continua ad andare avanti; questa è una democrazia consolidata.
Qualche esempio più vicino a noi dimostra qualche livello inferiore
a questo, che è un livello ottimale. La Francia, fatta salva
l'elezione del Parlamento del 1988 in cui fu tentato un esperimento
del proporzionale, ha gli stessi sistemi elettorali dal 1958, ossia
dall'inizio della cosiddetta "V Repubblica", e dibatte del proprio
futuro - in questo momento abbiamo le elezioni presidenziali -,
delle scelte programmatiche, dei contenuti della politica, ma non
certo di rivedere le leggi elettorali e nessuno dei candidati sta
discutendo se è meglio proporzionale o maggioritario, se è meglio
la preferenza unica o la doppia, o la tripla preferenza: stanno
discutendo del futuro del loro Paese, ossia stanno parlando dei
contenuti della politica, quindi è una democrazia abbastanza
consolidata o in fase di buon consolidamento, ma non certo ai
livelli superiori. Per contrasto abbiamo l'Italia, che in rapporto
a quanto dicevo prima è una democrazia non consolidata, anzi,
tenuto conto del quadro politico a cui stiamo assistendo, possiamo
chiamarla destrutturata in quanto negli ultimi 15 anni si è votato
per il Parlamento con 3 sistemi diversi e il tema ancora oggi al
centro del dibattito politico è un'ulteriore riforma elettorale,
quindi c'è il rischio che andremo alla quarta elezione con un
ulteriore meccanismo diverso. È evidente che questo Paese, che ha
una democrazia destrutturata, è a rischio e quali rischi il nostro
Paese corre sono evidenti. Se c'è una struttura della democrazia
incerta o non consolidata, se non c'è una struttura dei partiti che
supporti in maniera seria e corretta questa democrazia, c'è ampio
spazio per le avventure autoritarie e bisogna dire che il
quinquennio berlusconiano, se non si riuscirà a consolidare la
nostra democrazia, rischia di essere solo un "trailer",
un'anteprima di quello che potrà capitare se il sistema politico
italiano non saprà dare delle risposte serie, consapevoli,
democratiche e soprattutto condivise con la popolazione. La Valle
d'Aosta non è su un altro pianeta e, se oggi siamo a discutere le
leggi elettorali, è il segno più evidente che un equilibrio
democratico si è rotto e un altro occorre ricostruirlo. Per fare
questo cosa ci vorrebbe? Ci vorrebbe una classe politica
illuminata, capace di guardare la realtà con occhi disinteressati,
di comprendere le radici profonde di tale crisi, di proporre delle
soluzioni vere anche se queste potessero rivelarsi sfavorevoli per
la propria parte politica, ma non siamo in tali condizioni.
Mi consentirete di fare alcune osservazioni anche dal punto di
vista della procedura con cui si è arrivati ad oggi. La
presentazione di questa proposta di legge è del luglio 2006,
abbiamo chiesto più volte al Presidente della I Commissione, che è
anche Presidente dell'"Union Valdôtaine", di poterla discutere, di
poterci confrontare, di aprire un tavolo comune e la risposta è
sempre stata: "ma vorrete mica che veniamo a discutere una vostra
proposta politica, noi che siamo i grandi dell'"Union Valdôtaine"?
Aspetta che troviamo una proposta politica nostra e poi le
confronteremo". Abbiamo aspettato fino ad oggi e una proposta
politica dell'"Union Valdôtaine" è arrivata all'ultimo secondo
dell'ultimo minuto, con un metodo di consultazione che si è
rivelato sempre più un metodo di coercizione rispetto agli altri
partiti, perché si voleva far passare una certa linea politica.
Questo allora è il segno più evidente che non c'è da parte
dell'"Union Valdôtaine" la capacità di mettere in gioco il proprio
ruolo in termini democratici, ma c'è sempre la necessità di voler
essere l'ago della bilancia. Stamani anche il collega Lattanzi,
venendo a fare queste piccole chiacchierate di primo mattino,
diceva: "l'importante è che qualcuno di noi si metta con l'"Union
Valdôtaine" o con la Destra, o la Sinistra, magari adesso andremo
noi e poi andrete voi e faremo un favore a voi...", ma è evidente
che anche nel discorso del Consigliere Lattanzi l'"Union
Valdôtaine" è il centro dell'universo, ma noi andremo a capire
perché questo ruolo dell'"Union Valdôtaine" è così importante.
Il ruolo dell'"Union Valdôtaine" è oggi messo in discussione,
questo è evidente perché non è un caso che tale movimento politico
- e qui bisogna ripartire da un'osservazione semantica - non si sia
mai definito un partito, ma si sia sempre definito un movimento,
perché la parola "movimento" non obbliga alla scelta di parte. Il
partito per definizione è da una parte, quindi esiste il partito
"Gauche Valdôtaine", esiste il partito "Alleanza nazionale", esiste
il partito "Forza Italia", ma esiste il movimento dell'"Union
Valdôtaine" e questo per ragioni storiche ha avuto un grande ruolo
in Valle d'Aosta, non è un dato negativo, è un dato e anzi può
anche essere che per un momento fondamentale della storia della
nostra Regione: quello del recupero dell'autonomia che è avvenuto
nel secondo cinquantennio dello scorso secolo, il fatto di essere
un movimento che, al di là delle parti politiche, difendesse
l'autonomia abbia svolto un ruolo fondamentale per recuperare
l'autonomia della Valle d'Aosta. Il problema è che oggi ad
autonomia consolidata - nessuno credo più abbia paura di "Roma
ladrona" se non con la giusta prudenza e attenzione in modo da non
arretrare - i tempi sono cambiati, quindi quel ruolo
omnicomprensivo che consentiva di non doversi schierare è finito! E
questo è importante perché dà il segnale di quale risposta l'"Union
Valdôtaine" deve dare a sé stessa: essa deve trovare la forza in sé
stessa di capire che deve, per continuare a svolgere un ruolo
importante, come molti si augurano - forse anch'io -, nel futuro
della nostra Regione, trasformarsi da movimento in partito, ossia
scegliere quale linea politica decidere per la Valle d'Aosta: se
verso la Destra o se verso la Sinistra, ma non può più svolgere
quel ruolo centrale onnicomprensivo che ha svolto finora. Questo
anche perché - e qui c'è la seconda motivazione - tale movimento
politico ha alla fine proprio per questa onnicomprensività generato
un controllo esagerato sulle istituzioni pubbliche e private, tanto
che non esiste quasi più alcuna distinzione tra il movimento e la
cosa pubblica. Siamo arrivati ad essere l'unico posto al mondo per
cui il simbolo dell'istituzione è il simbolo del partito di
governo. Il simbolo della Valle d'Aosta è una cosa che è stata
definita non tantissimi anni fa ed è non particolarmente brillante
per la rappresentatività della pluralità di quello che è la Valle
d'Aosta oggi, della pluralità che questo simbolo coincida con
quello di un unico movimento. Se vogliamo entrare nel concreto,
basta guardare quest'aula: la Presidenza della Regione, la
Presidenza del Consiglio regionale e appena fuori di qui: il
Sindaco di Aosta, 2/3 dei sindaci eletti con un sistema che
privilegia i candidati dell'"Union Valdôtaine" e garantiti da una
ripartizione dei compiti che ha espropriato i Consigli e li ha
sostanzialmente tramutati in podestà al diretto controllo del
Prefetto, quindi del Presidente della Regione. Ancora: la
presidenza delle più importanti aziende: "Finaosta", "CVA", Casinò,
enti, agenzie, cooperative è sotto il controllo del movimento, con
il risultato che oggi questo sistema è talmente grosso che spaventa
gli stessi politici dell'"Union Valdôtaine", che ieri hanno
approvato una durissima norma sull'ineleggibilità e incompatibilità
proprio in funzione di argine rispetto al rischio che tale sistema
che hanno creato possa ritorcersi contro di loro e spazzarli
via.
Senza volerla fare troppo lunga, anche se l'argomento sarebbe
molto ricco di suggestioni non solo in questo settore principale,
ma anche in alcuni soggetti correlati, la crisi del sistema
valdostano è stata evidenziata dalle votazioni del 9 e 10 aprile
2006, quando si è dimostrato che il movimento onnicomprensivo, che
si avviava ad essere non dico il partito unico tipo "PCUS", ma nel
diritto e nel dovere di rappresentare tutti i Valdostani, ha perso
le elezioni. Si è quindi capito in Valle d'Aosta che la necessità è
quella che le regole elettorali consentano l'alternanza non fra
l'"Union" e la Destra e l'"Union" e la Sinistra, ma fra la Destra e
la Sinistra. Questo è l'errore di coloro che hanno accettato il
compromesso della proposta di legge n. 168, perché quella non
consente di scegliere, mentre oggi in un sistema che va in crisi,
se vogliamo dare una risposta che renda stabili le nostre
istituzioni, dobbiamo dare un sistema elettorale che consenta ai
cittadini di scegliere A o B, non che l'"Union Valdôtaine" possa
mantenere quella posizione centrale e permettersi di ricattare chi
vuole entrare nella forma di governo da Destra o da Sinistra. È un
potere che non ci deve più essere, non si dovranno mai più vedere
delle trattative per la formazione della Giunta regionale che non
avvengano nel Palazzo regionale, ma avvengano nel Viale dei
Partigiani. Questa è la differenza fondamentale ed è per tale
motivo che l'alternanza diventa un fondamento della democrazia. I
sistemi elettorali più rigidi, quelli dei sistemi anglosassoni,
quelli maggioritari, stramaggioritari... funzionano - ovviamente ci
sono delle condizioni politiche completamente diverse dalle nostre,
quindi non possiamo tenerne conto - dal punto di vista democratico
con un principio banale: quello dell'alternanza, ossia che non
esiste nessuno che venga escluso per troppo tempo dal potere. Cito
nuovamente quello che ho già detto in Commissione, ma mi sembra una
frase illuminante, Sir Arthur Lewis, "Premio Nobel per l'economia",
dice una cosa banale, ma importantissima:
"escludere i gruppi
perdenti dalla partecipazione al processo decisionale è un'evidente
violazione del significato originario di democrazia"
. In questa
Regione abbiamo visto l'esclusione di grandi fette politiche, di
grandi fette di popolazione dalla partecipazione al processo
decisionale e non è un caso che io veda in questo momento una certa
virulenza di commenti da una parte dell'"Union Valdôtaine", che
peraltro io più stimo, proprio perché gli ultimi passaggi di
assolutizzazione sono avvenuti per volontà di quella parte
politica. La testimonianza più clamorosa di quanto sto dicendo
adesso è venuta ieri nella relazione e nel comportamento dei
relatori sulla legge per l'incompatibilità e l'ineleggibilità, che
ho trovato una delle migliori prestazioni dal punto di vista
politico di questa legislatura. Il Consigliere relatore del gruppo
"La Casa delle Libertà" si è comportato in maniera perfetta, molto
conscio del suo ruolo e questa è la dimostrazione che, quando si dà
spazio a chi è rimasto troppo tempo lontano dai processi
decisionali, si riesce a risolvere una serie di problemi, si fa una
politica di inclusione e poi, se fosse su dei progetti di tipo
programmatico, chiamerei in un'altra maniera, ma sulle questioni
istituzionali sicuramente è stato un esempio positivo e credo che
in quella direzione dobbiamo andare. Qual è poi il sistema
elettorale corretto per fare tutto questo... evidentemente si
sarebbe dovuto avere la possibilità in Commissione di farne
un'analisi approfondita. È delicato il dover decidere da una parte
che vi sia questa possibilità dell'alternanza, ma dall'altra parte
anche garantire rappresentatività proporzionale e anche garantire
che chi comanda in Valle d'Aosta, che è la Giunta regionale, non
abbia deleghe esagerate. Il progetto che avevamo messo lì quindi
non era e non è la soluzione, ma certamente è una soluzione che
consente di mettere nelle condizioni i cittadini di poter scegliere
A o B, quindi di potersi giocare l'alternanza.
Qui ci sono delle persone che dimostrano palesemente di essere
fatte esclusivamente per stare in maggioranza... l'"Union
Valdôtaine", proprio perché è, come dicevo prima, il movimento
onnicomprensivo, ha senso solo se ha la maggioranza; nel periodo
che era all'opposizione si era affievolito anche in termini di
consenso numerico, oggi abbiamo una situazione molto simile, avrete
visto che, quando c'è qualcuno che va all'opposizione, c'è chi
reagisce e fa l'opposizione... perché un partito può essere in
maggioranza e può fare opposizione, quindi deve comportarsi in una
certa maniera in maggioranza, ma deve vivere anche bene
l'opposizione... e quel qualcuno messo all'opposizione non riesce a
reagire se non cercando di tornare immediatamente in maggioranza in
modo diretto, ossia accondiscendendo al potere, mentre invece la
cosa fondamentale è fare opposizione, così si imparano i meccanismi
elettorali, così si fa battaglia e ci si misura anche con le
contraddizioni che si hanno e ci si prepara a governare per il giro
dopo, ma il giro dopo ci deve poter essere. Qui siamo invece nelle
condizioni che qualcuno vuole mantenere "ad libitum", senza un fine
predestinato, il proprio potere. Per questo motivo il premio di
maggioranza che abbiamo predisposto in tale progetto di legge è
"robusto", è a 22, ma viene - proprio per garantire un meccanismo
democratico - offerto a chi supera il 50% + 1 voto dei votanti e
dei voti validi. Noi quindi abbiamo che con 22 consiglieri di
maggioranza e 13 consiglieri di minoranza esiste una sufficiente
tranquillità per governare serenamente e svolgere il lavoro nelle
Commissioni, arrivando dopo 5 anni a rendere conto agli elettori,
che potranno approvare o sostituire con qualcun altro. Questo
consente ovviamente che i partiti debbano dire prima con chi si
alleano e non sperare in risultati e risultatini, come nella
proposta dell'accordo promosso dall'"Union Valdôtaine", che si
arriva a poter far scegliere i cittadini solo quando sono state
escluse tutte le altre possibilità, perfino uno non arriva al 50% +
1 voto, ma in qualche maniera riesce a recuperare il 18°
consigliere... gli diamo la possibilità di governare o di andare in
Consiglio e fare le sue camarille e potersi decidere: questo è un
tentativo anche abbastanza odioso di togliere il diritto ai
cittadini di decidere della propria vita e di decidere del proprio
futuro.
La collocazione dell'"Union Valdôtaine" deve essere una
conseguenza di un meccanismo politico, oppure poteva essere
l'"Union Valdôtaine" che, capendo la lezione del 9 e 10 aprile, si
faceva promotore di questo cambiamento? Il risultato è davanti agli
occhi di tutti, è drammatico: questo partito non ha la capacità di
rinnovare sé stesso, tenterà ancora una volta un meccanismo
elettorale per poter proseguire su tale strada. L'agonia avrà forse
un allungamento, ma certo è che la storia farà giustizia anche di
questa cosa.
Le ultime 2 osservazioni sono su 2 emendamenti importanti che
presenteremo e che facevano parte del progetto di legge che sto
illustrando: la limitazione a 2 delle preferenze esprimibili e solo
con l'indicazione del numero, perché in questa maniera si poteva
limitare il fenomeno delle cordate e impedire l'effetto psicologico
del possibile controllo del voto, che spesso è un'autosuggestione
che porta a un maggiore controllo di quanto sia realizzato e
realizzabile; l'introduzione di una robusta garanzia di presenza
dei generi nelle liste pari al 30%. Ripeterò qui questa volta, ma
lo ripeterò anche in futuro che la presenza delle donne in lista e
poi nel Consiglio regionale è il segno della vitalità di una
democrazia, del suo consolidamento, del suo valore rappresentativo.
Ieri è stato votato e ha preso pieni poteri il nuovo Governo della
Finlandia dopo le elezioni che si sono svolte circa un mese fa, in
quel Governo 12 Ministri su 20 sono delle donne, il 42% dei
Parlamentari sono delle donne, la Finlandia è il Paese europeo che
ha la migliore scuola, credo che, se vogliamo avere un grande
futuro, sarebbe importante che ci rendessimo conto che questi sono
dei passaggi che prima li facciamo e prima faremo del bene alla
nostra Regione.
Presidente
- La parola al relatore della proposta di
legge n. 168, Consigliere Ferraris.
Ferraris (GV-DS-PSE)
- Come ha appena detto il
Presidente, illustrerò la proposta di legge n. 168. Credo che il
Consiglio, se voterà anche tale provvedimento, farà un lavoro utile
per la nostra Regione, dopo l'approvazione della proposta di legge
sull'ineleggibilità e incompatibilità e della proposta di legge
sulla forma di governo votata ieri. Mi scuso per qualche citazione
che ho fatto all'interno del testo, non vuole essere un'espressione
di un'erudizione che non mi appartiene, ma vuole servire come
spunto di riflessione rispetto a temi che non si sono sviluppati
solo all'interno di questo Consiglio, ma sono stati oggetto di
approfondite riflessioni da studiosi e potrebbero servire a
chiarire le idee in questa Assemblea rispetto ad alcune
affermazioni che ho sentito ripetutamente fare in quest'aula. La
proposta di legge che illustrerò è lo sforzo di una sintesi
unitaria effettuata da un ampio numero di gruppi consiliari e
rappresenta un compromesso tra diverse posizioni che hanno saputo e
voluto dialogare tra di loro. Vorrei fare una nota a "La Stampa",
su cui stamani si dice che questa è la proposta di legge della
maggioranza. Il fatto che noi con il gruppo "Casa delle Libertà"
votiamo con i gruppi "Union Valdôtaine", "Stella Alpina" e
"Fédération" non significa che siamo passati in maggioranza, ma una
cosa elementare della democrazia è che, quando si fanno le regole,
si cerca di farle insieme, poi ci sono alcuni che si vogliono
sottrarre a tale elementare regola della democrazia, preferiscono i
referendum, è una scelta politica anche questa, ma nelle aule
consiliari, quando si fanno le leggi elettorali, si cerca di farle
insieme e "farle insieme" significa trovare un punto di incontro.
Mi sembra sia stato evidente a tutti - ma è un tema sul quale avrei
preferito non parlare - come vi sia stata una divisione all'interno
del gruppo "Democratici di Sinistra", se qualcuno non se ne fosse
accorto, lo hanno sottolineato i giornali. Va detto come
ulteriormente vi sia stato un intervento questa mattina sugli
organi di informazione, in particolare su "La Stampa" di cui si
diceva prima. È improprio ma, quando uno è "tirato per i capelli",
credo non possa sottrarsi; d'altronde non sono stato io a fare i
comunicati stampa e a fare certe dichiarazioni sui giornali
stamani. L'ordine del giorno votato dalla Direzione del mio partito
ha la caratteristica di essere particolarmente didascalico e dà 3
indicazioni: 1) il gruppo "GV-DS" deve richiedere la votazione
della propria proposta di legge n. 126; 2) deve valutare
puntualmente il proprio atteggiamento in ordine alle altre proposte
di legge; 3) esprimere il voto contrario alla proposta di legge n.
168. Come vedete, è stato dato un "vademecum" al gruppo consiliare,
gruppo che è considerato un gruppo a responsabilità limitata, sotto
tutela, vedete voi... una sorta di "GPS" della politica che ci dice
come dobbiamo votare. Personalmente l'ho ritenuto offensivo della
dignità del mio partito e dei compagni che a maggioranza hanno
votato questo ordine del giorno, altri miei 2 colleghi lo hanno
votato, significa che lo hanno gradito. Veniamo ai punti: sul primo
punto non ci sono problemi, voteremo la proposta di legge
presentata dal nostro gruppo, sul punto n. 2 ci siamo già espressi
ieri, mi trovo in imbarazzo sul punto n. 3, esprimere un voto
contrario alla proposta di legge n. 168 del quale sono relatore, ma
qui mi salva l'articolo 67 della Costituzione, nel senso che un
eletto esercita i suoi compiti senza vincoli di mandato e questo
vuol dire anche che esiste l'autonomia dei gruppi consiliari.
D'altronde l'articolo 67 della Costituzione lo ricordava ieri il
collega Capogruppo... peccato che non se lo sia ricordato alla
Direzione dei "Democratici di Sinistra", perché avrebbe evitato al
nostro partito di fare una figuraccia, avrebbe evitato di fare un
errore politico madornale! Io appartengo a un partito dove ci sono
stati Gramsci, Togliatti, Terracini, Berlinguer, Iotti, Amendola,
non sto ad elencarvi tutti i nomi, che ha una storia da difendere,
ma soprattutto chi ha votato questo atto ha dato l'impressione che
i "Democratici di Sinistra" valdostani, invece di invocare la via
per il "Partito democratico" - oggi si apre il Congresso di Firenze
-, vogliano tornare a Mosca e al "PCUS" di brezneviana memoria,
perché, se qualcuno avesse ancora avuto dei dubbi, basta leggere
l'intervista rilasciata dal Segretario del partito che credo si
commenti da sola! Il nostro - ripeto - è stato il partito di
Terracini, dell'articolo 67 della Costituzione, purtroppo in Valle
d'Aosta, invece di Terracini, Berlinguer, ci è toccato Rean,
"purtroppo il bel tacer, non fu mai scritto", come ha scritto il
poeta, e il nostro Segretario a questa norma si è improvvidamente
sottratto. L'impressione è che non si voglia tornare a Mosca, ma
certe dichiarazioni virgolettate che richiamano vagamente alla
legge del taglione, l'impressione è che si voglia andare a Kabul e
non solo fermarsi a Mosca. Non capisco tutta questa irritazione dei
cosiddetti "referendari", soprattutto quelli "dell'ultima ora";
appartengo a un partito che in tutta la vicenda referendaria
purtroppo è andato "al traino": è andato "al traino" di "Aosta
Viva" e del gruppo "Arcobaleno", non c'è stata una nostra proposta
politica in tutta questa materia! Mi auguro che oggi tale Assemblea
approvi la proposta di legge di cui sono relatore, poi svolgerò la
relazione, ma non esiste alcun impedimento a che si facciano i
referendum; se il popolo valdostano si deve esprimere, si esprima.
Non capisco tutta questa irritazione nei confronti di un Consiglio
che sta facendo il suo dovere, dopodiché, se non è la migliore
delle leggi, ci sono 1.000 modi per correggerla, a partire dal
referendum confermativo.
Venendo alla proposta di legge, come è stato ricordato in altre
relazioni, tale provvedimento richiama la necessità di esercitare
le competenze derivanti dalla legge n. 31 del 2001 e quello che
dobbiamo fare anche qui non è usare strane "medicine" della
politica, ma trasformare il libero voto dei cittadini in seggi e
maggioranze capaci di governare; se riusciamo a fare questo,
abbiamo già fatto una buona cosa e insieme a questo dovremmo
assicurare stabilità e qualità di governo. I sistemi elettorali
sono strumenti delicati le cui conseguenze non possono mai essere
completamente previste e padroneggiate. Qualsiasi sistema
elettorale è uno strumento complesso che, per le sue regole e per
la sua collocazione in un sistema politico istituzionale, influenza
anzitutto le modalità con cui gli elettori esprimono il loro voto,
le modalità con le quali i partiti presentano i candidati e danno
luogo o meno ad alleanze, le modalità con le quali i candidati si
presentano più o meno numerosi alla competizione elettorali oppure
desistono, le modalità con cui i voti vengono tradotti in seggi,
quindi le modalità che creano aggregazioni fra i partiti oppure che
creano frammentazioni. Una riforma elettorale deve partire da una
ricognizione delle condizioni esistenti e fornire soluzione ai
problemi emersi, sapendo che riformare un sistema elettorale non
significa agire su una "tabula rasa", agiamo rispetto a un sistema
che si è consolidato nel tempo. Il sistema elettorale della Valle
d'Aosta ha dimostrato evidenti limiti sul piano della stabilità, la
situazione si è manifestata nel corso di questa legislatura in cui
abbiamo avuto 3 Giunte diverse con 2 differenti Presidenti, è stato
detto e non lo riprendo. È evidente che esiste una richiesta da
parte della società valdostana, evidenziata dalla sottoscrizione
delle proposte di legge di iniziativa popolare per la modifica
dell'attuale legge elettorale. Ritengo però che i referendum
rappresentino una forte spinta per la riforma, ma che questa,
soprattutto perché materia tanto delicata, debba essere affrontata
in seno alle assemblee elettive. Mi rifaccio anche a una recente
intervista di Giuliano Amato, del dott. Sottile, che sostiene
l'utilità del referendum e dice che possono essere come "una
pistola carica sul tavolo della politica", ma non possono essere la
soluzione in sé dei problemi della politica.
Il Consiglio regionale della Valle d'Aosta è titolare del
diritto-dovere di legiferare in materia elettorale in forza
dell'articolo 15 dello Statuto speciale e del ruolo politico ed
istituzionale che è chiamato a svolgere. Viviamo un momento di
crisi della politica, di crisi dei partiti; questi ultimi si
configurano sempre più come comitati elettorali e rappresentano
sempre meno il luogo di raccordo tra la società e le istituzioni
allo scopo di concorrere con metodo democratico a determinare le
scelte politiche, secondo lo spirito di quanto affermato
dall'articolo 49 della Costituzione. Non si può neppure pensare che
una riforma della legge elettorale risolva problemi di ben altra
portata, che sia la "medicina" della politica come qualcuno scrive,
perché poi questa "medicina" rischia di trasformarsi in olio di
ricino. Abbiamo una crisi della politica, una crisi delle
ideologie, abbiamo problemi di globalizzazione, abbiamo una crisi
del "welfare", quindi non pensiamo che una nuova legge elettorale
possa rappresentare la "catarsi" della politica e la soluzione
salvifica di enormi problemi esistenti nel rapporto tra cittadini e
istituzioni e tanto meno può configurarsi come una rivoluzione,
secondo quanto scrive Elio Riccarand su "Informazione" del
settembre 2006, perché si attribuirebbero poteri rivoluzionari a
una legge elettorale, ma quante leggi elettorali sono state
sperimentate in Italia, in Europa e nel mondo, abbiamo anche
sperimentato la preferenza unica in Italia, ma la rivoluzione non
l'ho ancora vista! Non ci sono state rivoluzioni né nel nostro, né
in altri Paesi, forse la rivoluzione aspettava le proposte di
iniziativa popolare per "affacciarsi" in Valle d'Aosta, lo vedremo,
ma qualche dubbio mi rimane. Compito di una legge elettorale, come
ho già ricordato, è quello di svolgere il compito di trasformare il
libero voto dei cittadini in seggi e maggioranze stabili capaci di
governare. Sicuramente può influenzare il processo di aggregazione
dei partiti, ma sarebbe sbagliato attribuire al sistema compiti non
propri. Una profonda riforma del modo di operare dei partiti,
capace di renderli autentici organismi democratici e non "lobbies"
elettorali non può che essere il risultato di un profondo
cambiamento del nostro sistema politico. Una legge elettorale non
può da sola farsi carico di compiti non propri con il rischio di
illudere i cittadini. Nella nostra società sono presenti pericoli
di "populismo", quali la competizione che demonizza l'avversario,
che fa promesse a buon mercato, che punta sull'apparenza e su idee
ad effetto poco realizzabili, ma facile da comunicare in modo
semplicistico. Il declino delle ideologie, il crescente ricorso ai
"mass media", l'evanescenza delle strutture tradizionali di
inquadramento sociale - sindacati - e politico - partiti - possono
costituire un terreno favorevole alla deriva populista che
appartiene ai partiti di governo e non solo a quelli di
opposizione.
Non esiste riforma elettorale caratterizzata da "superiore
democraticità" o, come diceva ieri il collega Frassy, un sistema
elettorale perfetto, sono indubbiamente democratici i modelli
maggioritari così come quelli proporzionali consensuali. La
proposta di legge n. 168 propone un sistema elettorale di tipo
proporzionale con possibile premio di maggioranza e una soglia di
sbarramento per l'elezione del Consiglio regionale, un modello che
per le sue caratteristiche meglio si adatta alla nostra Regione. A.
Lijphart - che è molto citato in questi giorni in queste aule - in
un interessante testo sulle democrazie contemporanee, utilizzando
un metodo basato sulla comparazione dei sistemi elettorali di 36
Paesi nel mondo, sottolinea come il modello consensuale
proporzionale risulti preferibile sotto diversi aspetti rispetto a
quello maggioritario. Nel modello consensuale proporzionale si
ritrovano maggior rappresentanza delle minoranze e miglior tutela
dei loro interessi, maggiore partecipazione elettorale, moderni
sistemi di "welfare", migliore rappresentanza delle donne, minori
disuguaglianze derivanti dal reddito, maggiore soddisfazione per la
democrazia, un più forte orientamento comunitario e alla
solidarietà sociale, più attenzione alle tematiche ambientali. Mi
stupisce che il gruppo "Arcobaleno" porti un modello elettorale
profondamente maggioritario, che si mette in contraddizione con
questo, perché i provvedimenti per l'elezione diretta della Giunta
e del Consiglio prevedono che delle minoranze possano diventare
maggioranza e questo contrasta con i principi fondamentali della
democrazia, ma su questo tema torno più avanti. La proposta di
legge n. 168 riguarda diverse problematiche: l'indicazione di
scelte politiche nelle modalità con cui gli elettori esprimono il
loro voto; l'adeguamento della legge n. 3/1993 alle nuove normative
in materia - ad esempio, oggi si va a votare con la tessera
elettorale, mentre prima si andava con il certificato elettorale -
e poi ci sono degli adeguamenti "tecnici" che gli uffici hanno
inteso adottare in relazione all'applicazione della legge in questi
anni.
Le principali novità dal punto di vista politico riguardano: le
condizioni di parità tra i generi (articolo 2), l'inserimento
nell'articolo 4 bis del programma elettorale che può essere comune
a più liste, la modifica delle schede elettorali con l'indicazione
delle liste che aderiscono ad un programma comune o delle liste
singole, l'abolizione del meccanismo di apparentamento tra liste di
candidati espressi dalla minoranza walser e altre liste, le nuove
modalità per la determinazione dei seggi con la possibilità di
assicurare un premio di maggioranza attribuendo 21 seggi alla lista
che abbia conseguito il 50% dei voti validi, l'introduzione di un
turno di ballottaggio tra le liste singole o gruppi di liste che
abbiano ottenuto le 2 maggiori cifre elettorali al primo turno
senza aver superato il 50% dei voti validi o aver conseguito almeno
18 seggi al primo turno e le modificazioni alla legge regionale n.
6/1986, "Funzionamento dei gruppi consiliari", volte a prevedere la
decurtazione del contributo erogato al gruppo consiliare a cui
appartengono uno o più candidati di cui non sia convalidata
l'elezione a causa di ineleggibilità, questo articolo è stato
illustrato bene ieri dal collega Frassy.
Venendo nello specifico, per quanto concerne l'articolo 2,
"Condizioni di parità tra i generi", la proposta di legge n. 168
prevede che in ogni lista un genere non può essere rappresentato in
misura inferiore al 20% arrotondato all'unità superiore. Questa
disposizione modifica quanto previsto dall'articolo 3 bis della
legge regionale n. 3/1993 nella quale la parità tra i sessi veniva
assolta con la presenza di un solo candidato di sesso diverso. Tale
proposta di legge indica un traguardo per la presenza femminile
nelle liste elettorali numericamente più ampio di quello raggiunto
dai partiti presenti alle elezioni regionali del 1998 e del 2003.
Per non parlare in casa d'altri, i "Democratici di Sinistra"
avevano 5 donne in lista pari al 14%, il 20% è qualcosa di più ed è
un punto di incontro fra le diverse forze politiche. Se poi i
"Democratici di Sinistra" vogliono mettere in lista il 60% di
donne, se hanno questa sensibilità politica, la legge non glielo
vieta; va dato atto che il gruppo "Arcobaleno" negli anni questa
sensibilità l'abbia avuta e credo che una legge debba trovare un
minimo denominatore comune fra diverse sensibilità, poi, se uno è
più sensibile, benissimo, lo strumento ce l'ha: metta più donne in
lista. A tale proposito va ricordato come la proposta di legge di
iniziativa popolare - qui vengo all'olio di ricino - in materia di
preferenza unica si ponga in netta contraddizione con l'obbiettivo
di assicurare una maggiore presenza femminile negli organismi
elettivi. Una consolidata esperienza maturata in campo nazionale
dimostra come con l'adozione della preferenza unica il numero delle
donne elette sia significativamente diminuito. Guardiamo il
Parlamento e guardiamo le elezioni che si fanno nelle Regioni e nei
Comuni... questa è una medicina che ammazza il malato, è una
"foglia di fico" mettere il 20% o il 30-40% e poi si votano tutti
gli uomini, qui bisogna fare in modo che non si affronti un
problema vero con delle soluzioni che spesso sono inadeguate,
perché questo è un dato di fatto; dopodiché va bene che si mettano
le donne in lista, ma compito dei partiti è quello di eleggerle e
con la preferenza unica siamo sicuri che questo risultato non si
otterrà.
A proposito della possibilità di individuare un simbolo che
identifichi un'alleanza politica credo che, a prescindere dai punti
di vista soggettivi, il dato qualificante sia la sostanza e in
questo caso la sostanza ci è data dai programmi. Se la politica è,
come deve essere, gestione delle differenze, bisogna avere la
capacità di andare al di là dei propri desideri e superare le
posizioni difformi quando sono garantiti i contenuti essenziali.
Questa legge consente a forze politiche che condividono un
programma di presentarsi insieme. Va ribadito come nella presente
proposta di legge non vi sia l'obbligo di alleanze preventive fra
forze politiche, come spesso ha scritto la stampa, così come
d'altronde tale obbligo non sia presente nella proposta di
iniziativa popolare relativa all'elezione del Consiglio regionale.
Un'alleanza preventiva si può presentare come opportunità, ma non
può giuridicamente configurarsi come un obbligo, ma neanche
politicamente non possono costringere me, anche se andiamo al corso
di inglese insieme con i Consiglieri Frassy e Tibaldi, di qui a
fare la coalizione insieme, rimane qualche differenza. Le
disposizioni di legge adottate fino ad oggi si sono dimostrate
inefficaci nel garantire la presenza dei Walser in Consiglio. Vanno
quindi definiti meccanismi rappresentativi adeguati e a questo
proposito verrà presentato un ordine del giorno sulla questione,
che ribadisce l'importanza politica di avere una rappresentanza
walser in Consiglio regionale. L'articolo 30, "Determinazione del
numero dei seggi da attribuire", prevede una significativa novità.
Il sistema rimane di tipo proporzionale in cui il calcolo dei seggi
avviene applicando la formula dei "resti più alti". Qui entro in
una materia particolarmente tecnica, ho sentito in diverse riunioni
dire che questa è una legge illeggibile, vi invito a leggere la
legge nazionale del 1995 e poi ditemi dov'è leggibile, andate pure
a leggervi la legge di Trento e Bolzano e scoprirete che le leggi
elettorali sono cose complesse, da prendere in quanto tali, per cui
mi scuso della tecnicità. Il quoziente è dato dalla divisione del
totale dei voti validi per il numero dei seggi. Sono previsti 2
sbarramenti: il primo consiste nell'eliminazione da tutte le
operazioni per l'attribuzione dei seggi delle liste che non hanno
raggiunto il quoziente dalla divisione della somma delle cifre
elettorali di tutte le liste per 35; il secondo si attua nei
confronti delle liste che non ottengano almeno il numero minimo
necessario per concorrere all'attribuzione dei seggi.
Esclusivamente le liste che hanno ottenuto o superato i 2 quozienti
concorrono alla suddivisione dei seggi. È previsto un premio di
maggioranza di 21 seggi nel caso in cui nessuna lista o nessun
gruppo di liste abbia superato il 50% della somma dei voti validi e
non abbia conseguito 21 seggi. Si conteggia a tale scopo
esclusivamente la somma dei voti ottenuti dalle liste o gruppi di
liste che hanno raggiunto un quoziente pieno - primo sbarramento -
e non abbiano conseguito 21 seggi. Se una lista o un gruppo di
liste non abbia superato il 50% dei voti validi conteggiati nel
modo precedente e abbia conseguito almeno 18 seggi non si procede
al ballottaggio. Infine se una lista o un gruppo di liste abbia
ottenuto 21 seggi o più di 21 seggi, si procede alla ripartizione
dei seggi restanti alla lista o al gruppo di liste e non si dà
luogo al ballottaggio.
Si procede al turno di ballottaggio previsto dall'articolo 31
qualora una lista o un gruppo di liste non abbiano ottenuto il 50%
della somma dei voti validi e nessuna lista abbia conseguito 18
seggi. Al ballottaggio partecipano le liste singole o i gruppi di
liste che hanno ottenuto le maggiori cifre elettorali al primo
turno. Per il ballottaggio è prevista una specifica scheda
elettorale che entro appositi rettangoli contiene le indicazioni
"programma di lista" o "programma comune"; è stata oggetto di
diverse riflessioni e credo che le schede che sono allegate alla
proposta di legge abbiano il pregio della chiarezza e consentano
all'elettore di scegliere fra liste e programmi diversi.
Il sistema elettorale proposto rappresenta un punto di
mediazione tra le istanze di chi ritiene di dover salvaguardare il
contenuto fortemente proporzionale del sistema in vigore e
l'esigenza di correggere l'attuale sistema con un premio di
maggioranza. C'è all'interno di questo Consiglio anche chi era
d'accordo con l'elezione diretta del Presidente della Regione, ma
si è trattato di trovare un punto di mediazione fra posizioni
diverse. Il sistema proposto contrasta la frammentazione delle
forze politiche, incentiva l'alleanze tra partiti e movimenti che
si riconoscono in programmi comuni e favorisce una scelta
trasparente dell'elettore che può scegliere preventivamente tra
programmi diversi. Rappresenta inoltre uno strumento utile per la
semplificazione del quadro politico e può favorire la nascita di
nuove e più ampie formazioni politiche, assecondando processi di
aggregazione in atto in diverse aree politiche della Regione. Nei
"Democratici di Sinistra" si parla del Partito Democratico, in
altre aree si parla di Sinistra europea e nel Centro-Destra ci sono
altre ipotesi.
In tema di preferenze, a mio avviso, sarebbe opportuna una
riduzione delle stesse. Prendo atto comunque delle posizioni
espresse da altre forze politiche, nella consapevolezza che un
accordo debba necessariamente prevedere punti di incontro tra
posizioni diverse. Non condivido invece posizioni esclusivamente
volte a considerare le preferenze plurime come strumento di
controllo del voto. Studi ed esperienze in materia dimostrano come
molte volte il controllo del voto consista principalmente nella
presunzione del controllo stesso, piuttosto che nella sua realtà e
questo rimane anche con la preferenza unica. Bisogna in ogni caso
fornire risposte concrete alla legittima e non coartabile esigenza
degli elettori che chiedono di esprimere liberamente le loro
preferenze. D'altronde sono stato a sentire i proponenti la
preferenza unica proprio nella sala qui sotto, dicevano che questa
è una "medicina" che va utilizzata per breve periodo e poi bisogna
tornare alle preferenze plurime. In tale contesto la preferenza
unica non è una proposta condivisibile in quanto non elimina la
presunzione di controllo del voto e inoltre tende a favorire
personalismi, "leader" più conosciuti, aumento del costo della
politica, divisioni intrapartitiche e penalizza donne, giovani e
persone capaci, ma poco conosciute. Ritengo che ogni riforma di un
sistema elettorale si qualifichi per la qualità democratica della
stessa: la regola della maggioranza costituisce la regola
fondamentale della democrazia. J. Stewart Mill nelle
"Considerazioni sul governo rappresentativo" già nel 1861 sostiene
che solo un sistema elettorale che produca una situazione
parlamentare nella quale il Governo divenga espressione di diverse
correnti di opinione che rappresentino una maggioranza creerebbe un
vero governo della maggioranza.
Oggi abbiamo una proposta di legge di iniziativa popolare in
materia elettorale che prevede un vero e proprio "governo della
minoranza", in quanto il 43% degli elettori può disporre del 60%
degli eletti del Consiglio. Se poi il 22,5% degli elettori
valdostani deciderà di votare una nuova legge elettorale, come
potrà accadere se verrà approvata la proposta di legge di
iniziativa popolare, quale sarà la legittimazione popolare di tale
norma? Sarebbe auspicabile aspettarci risposte politiche e non
considerazioni meramente giuridiche. In Valle d'Aosta ci sono
104.000 elettori al mese di gennaio, 23.400 elettori possono
decidere per tutti questi, vi sembra un principio democratico?
Qualche dubbio ce l'ho ma, dal punto di vista politico, non dal
punto di vista giuridico, qui facciamo politica, non siamo giuristi
e, come dicevo prima, mi stupisce che questo lo sostengano delle
forze che tradizionalmente sono state per la difesa delle
minoranze. Ci sono studiosi in materia che dicono che la democrazia
è governo di più minoranze, "il governo di una sola minoranza è
un'altra cosa", questo lo dice Robert Dahl, noto politologo
americano, e devo ringraziare Eddy Ottoz che lo cita nel suo
"blog". Per concludere, credo si debba fare attenzione a quando si
maneggiano meccanismi di questa delicatezza.
In Consiglio è giunta una proposta di legge che va valutata per
gli elementi positivi e i limiti che contiene. Ci sono dei limiti,
ma valutiamoli insieme, non facciamo una demonizzazione delle cose
che abbiamo discusso. Sono convinto che si tratta di un compromesso
sostenibile, frutto di un lavoro approfondito svolto dai Commissari
della I Commissione. So che altri Consiglieri sostengono pareri
diversi, si esprimeranno sicuramente dopo, ma non condivido
posizioni politiche esasperate secondo le quali, se il Consiglio
non legifera in tale materia, è inadempiente e, se legifera, vuole
evitare il voto popolare. Definire una legge sul sistema elettorale
è dovere di un Consiglio che non voglia rinnegare il proprio ruolo
e non voglia non adempiere a quanto previsto dallo Statuto
speciale. Le norme della nostra Regione tutelano l'espressione del
voto popolare e l'esasperazione dei toni non favorisce un confronto
sereno e democratico, anche perché la democrazia necessita per
definizione di una dialettica tra idee e posizioni diverse.
Nel concludere, vorrei ringraziare anche i funzionari della
Presidenza del Consiglio e della Giunta regionale, che sono stati
di insostituibile aiuto nella predisposizione di questo e degli
altri provvedimenti all'esame di questa seduta del Consiglio.
Presidente
- La parola al relatore, Consigliere
Bortot.
Bortot (Arc-VA)
- Abbiamo appena assistito a una bella
lezione di correttezza formale, salvo poi nei contenuti essere
scorretti: mi riferisco al collega Ferraris e in parte al collega
Cesal ieri, perché si utilizzano le relazioni per illustrare
proprie proposte di legge e poi si utilizza il tempo per criticare
le proposte di legge altrui. Argomenti per sostenere le proprie
proposte di legge forse non ce ne sono molti, se il Consigliere
Ferraris passa 25 minuti su un'ora di tempo ad illustrare quanto
sono brutte e antidemocratiche, mal fatte ed espropriano il
Consiglio regionale le proposte di legge referendarie. Lo trovo
scorretto, infatti io in quanto relatore leggerò le relazioni
concordate e poi mi riservo, in quanto Consigliere, di intervenire
successivamente sugli argomenti. Tale premessa era necessaria,
altrimenti non si capisce fra sostanziale e formale... e scopro
anche che sono un po' ingenuo ma, quando sento le persone come il
Consigliere Ferraris, tutto sommato, sono orgoglioso di essere
ingenuo, perché a questo modo di illustrare preferisco uno che
"alza i toni", che non parla bene, che non è disponibile a
qualsiasi compromesso di qualsiasi tipo pur di espropriare le
popolazioni e i cittadini nel potersi esprimere con il voto e
chiedere referendum...
Veniamo al dunque. La prima proposta di legge è sulla preferenza
unica, la relazione recita quanto segue:
"Il sistema delle preferenze plurime nelle elezioni dei
consiglieri regionali ha determinato fenomeni preoccupanti quali
quello delle "cordate" e consente un vero e proprio controllo del
voto degli elettori. Occorre quindi eliminare tale malcostume
politico prevedendo l'espressione di un'unica preferenza, in
sintonia con gli orientamenti già espressi dall'elettorato
valdostano nel referendum popolare del 1991 quando il 97% dei
votanti si pronunciò per la preferenza unica."
Proposta di legge n. 140, elezione del Consiglio regionale.
"L'iniziativa propone una modifica alle legge regionale 12
gennaio 1993, n. 3 (Norme per l'elezione del Consiglio regionale
della Valle d'Aosta), al fine di offrire all'elettore informazioni
preventive rispetto alle alleanze e al programma delle liste che si
presentano alla competizione elettorale.
La proposta di legge dispone che le liste dichiarino
preventivamente se intendono allearsi con altre ed indichino il
loro programma. Sulla scheda elettorale comparirà, oltre al
contrassegno delle singole liste, anche il contrassegno di
coalizione e l'elettore potrà scegliere se esprimere un voto per
l'intera coalizione o per una singola lista.
Il meccanismo elettorale rimane proporzionale, con un
eventuale premio di maggioranza. La proposta di legge prevede
l'attribuzione di un eventuale premio di maggioranza alla lista, o
alla coalizione di liste, che abbia ottenuto il maggior numero di
voti senza raggiungere la quota dei 21 seggi necessari per avere
una solida maggioranza consiliare.
Se nessuna coalizione di liste o lista singola dovesse
ottenere almeno il 43% dei voti validi, si procede ad un
ballottaggio fra le 2 formazioni che hanno ottenuto i maggiori
consensi. In caso di ballottaggio, compaiono sulla scheda solo i
contrassegni delle 2 coalizioni o liste singole che hanno ottenuto
i maggiori consensi al primo turno."
Proposta di legge n. 141, rappresentanza di generi.
"Il conseguimento di una parità effettiva fra uomini e donne
nella partecipazione alla vita politica e amministrativa è
un'esigenza sempre più sentita per favorire lo sviluppo democratico
e superare lo squilibrio, a sfavore delle donne, tuttora esistente
tra i 2 sessi nelle assemblee elettive. Un aspetto certamente assai
influente del fenomeno è costituito proprio dai comportamenti di
fatto prevalenti nell'ambito dei partiti e dei gruppi politici
nella selezione e indicazione dei candidati per le cariche
elettive.
Appare quindi necessario, in sintonia con l'articolo 51 della
Costituzione, dare più completa attuazione alla previsione di cui
all'articolo 15 dello Statuto e all'articolo 3 bis della legge
regionale n. 3/1993, "Norme per l'elezione del Consiglio regionale
della Valle d'Aosta", prevedendo un limite minimo significativo
nella presenza di entrambi i generi nelle liste
elettorali."
Presidente
- Dichiaro aperto il dibattito congiunto su
tutte le iniziative.
La parola al Consigliere Lattanzi.
Lattanzi (CdL)
- Vorrei subito spiegare perché non ho
chiesto di intervenire per fatto personale: il fatto personale
infatti si chiede quando il Consigliere presuppone di essere stato
offeso o travisato nelle sue dichiarazioni. Io voglio rasserenare
il collega Sandri, che è scomparso come al solito, ma so che mi
starà guardando dai "monitor" della "hall"... e non mi sono sentito
offeso dalle sue dichiarazioni della nostra chiacchierata
mattutina, perché il mio pensiero è noto ormai da anni in
quest'aula. Quello che stamani ho espresso a lui è quello che vado
dicendo ormai da anni, che lo stallo della politica valdostana ha
necessità di trovare una sua soluzione attraverso delle scelte di
campo politico e, quando esprimo questo pensiero, voi che siete qui
da qualche anno insieme a me sapete che intendo il fatto che sono
convinto che la Valle d'Aosta sia prigioniera delle non scelte in
campo economico, in campo sociale e sono portatore di un pensiero
che insieme a molti milioni di elettori in Italia ritiene che la
libertà del mercato, la riduzione della burocrazia, un minore
impatto dell'amministrazione pubblica nell'economia, ma anche nella
vita dei cittadini sia meglio che uno stato di socialismo reale,
come ho sostenuto in questi anni anche in occasione dei dibattiti
sui bilanci essere ormai divenuta la nostra Regione. Non credo che
il socialismo o il liberismo siano in assoluto le "medicine"
migliori, credo che, come diceva lo storico Kant nei suoi trattati,
ci siano corsi e ricorsi storici, momenti particolari in cui in una
società c'è bisogno di socialismo, in altri momenti c'è bisogno di
liberismo e io vado dicendo ormai da 10 anni qui dentro che questa
Regione ha bisogno di maggiore libertà a tutti i livelli. Questa
mattina esprimevo tale pensiero, ribadendo per l'ennesima volta che
il dramma della politica valdostana è che l'"Union Valdôtaine" non
abbia ancora deciso quale linea politica scegliere per il suo
futuro, visto che nel recente passato una certa impostazione
politica l'aveva data con delle Giunte di Centro-Sinistra,
lampanti, evidenti nei programmi, negli obiettivi, in convinzioni
anche culturali che si esprimevano dicendo che questa è una piccola
Regione, che non ha le potenzialità per stare sul mercato, che ha
bisogno di essere assistita, che non può esistere imprenditore se
non collegato a un aiuto regionale e tutto a dei concetti che hanno
portato questa Regione a uno stallo anche di democrazia. Questo
esprimevo al Consigliere Sandri insieme ai colleghi Fiou e Ferraris
e dicevo non che noi di Destra o di Sinistra si dovrebbe a tutti i
costi essere i "partner" dell'"Union", ma che l'"Union" dovrebbe
prima o poi far fronte a tale dilemma di scelte politiche per
addivenire a una scelta di gestione della cosa pubblica, perché la
politica è scelta e quello che è evidente ormai a tutti,
soprattutto ai cittadini, è che in questa legislatura purtroppo di
scelte ce ne sono state molto poche, se non nessuna.
La relazione del collega Ferraris ha illustrato una di quelle
che rimarrà, a mio parere, una delle scelte più importanti di
questa legislatura: la riforma della legge elettorale, perché se è
vero quello che diceva il collega Frassy che non sono i sistemi
elettorali di per sé buoni o sbagliati, ma che sono più corretti o
meno corretti a seconda dei momenti della politica... e citava il
fatto che in alcune democrazie, dove c'è il maggioritario pieno si
sta ragionando per andare verso il proporzionale e viceversa. In
Italia dove per molti anni ha prevalso il pentapartito grazie a un
presunto proporzionalismo, oggi, se siamo in una condizione per la
quale Prodi vince le elezioni con 24.000 voti e non ha che 1 o 2
senatori, e senza i senatori a vita non avrebbe neanche una
maggioranza nel Parlamento, è per effetto di una pochezza di
maggioritario nel sistema italiano. Se c'è un errore che Berlusconi
ha commesso, quindi è stato quello di ascoltare le "sirene" di chi
anche nella nostra coalizione riteneva il proporzionale
un'opportunità purtroppo un passo indietro rispetto al 1994-1995.
Con tali convinzioni non mi sono sentito offeso quando questa
mattina il collega Sandri ha tentato una manipolazione, che ricordo
essere un comportamento contrario all'etica, Consigliere Sandri,
che intende indurre persone a fare qualcosa indipendentemente dalla
loro volontà, quindi è molto simile al plagio. Cito ancora la
definizione di manipolazione:
"chi manipola lo fa generalmente
per strumentalizzare gli altri ai fini propri"
. Non so se tu
stamani hai tentato di strumentalizzarmi, certo è che ti sei
strumentalizzato tanto perché, quando parliamo delle riforme di
legge, non riesco a togliermi dagli occhi la tua firma, che giace
sotto il titolo della legge di cui stiamo parlando, perché la
proposta di legge n. 166 di cui tu ieri ti sei fatto portatore
contrario vede le firme dei Consiglieri Cesal, Lavoyer, Marco
Viérin, Ferraris, Frassy, Ottoz, Sandri, Vicquéry, quindi, se c'è
qualcuno che tu hai manipolato, sei te stesso. In una
psicoanalitica seduta ti inviterei a trovare un senso al tuo agire
politico, perché è simpatico ascoltarti, ma è difficile
comprenderti!
Per quanto riguarda il testo che stiamo dibattendo, il nostro
gruppo ha lavorato in maniera convinta su questo disegno e dobbiamo
anche dire che i referendari hanno avuto un merito, che non è stato
quello di presentare i referendum, ma di sollevare un dibattito
sulla necessità di cambiare la legge elettorale, ma si è fermato
lì. Il merito di quelle proposte referendarie, che cercherò di
analizzare confrontandoci con le dichiarazioni del collega
Bortot... non hanno avuto nessun altro merito, perché sono
strumenti che, al di là della costituzionalità, sono strumenti
sbagliati, una materia così delicata è difficilmente trattabile
dalla piazza, uno potrebbe andare in piazza a raccogliere firme per
fare delle proposte per ridurre ad esempio le tasse
regionali...
(interruzione della Consigliera Squarzino Secondina, fuori
microfono)
... hai detto bene, non è possibile ed è quello che avete fatto
voi con i referendum, avete fatto una cosa non possibile e ve lo
dimostrerà chi sarà tenuto a dare un giudizio sulla possibilità
dell'applicazione di quei referendum. Fra l'altro, ricordo che il
nostro gruppo votò contro l'istituzione di questo tipo di
referendum proprio perché sapevamo che saremmo andati incontro a
una politica della piazza, che nulla ha a che vedere con la
democrazia.
Quando il collega Bortot sostiene che i referendum hanno una
serie di proposizioni condivisibili, dice in parte delle cose vere;
Ad esempio, si sostiene che è cosa giusta in questo momento
politico presentare una proposta di legge elettorale che imponga e
costringa le forze politiche a fare delle scelte di campo. Fare
delle scelte di campo politiche, dicevo prima, è presentarsi
davanti agli elettori con dei programmi, ma non con i programmi che
siamo abituati con il proporzionale a presentare solo giusto per
presentare la lista in tribunale, ossia quei programmi che nessuno
legge, ma esprimere delle scelte e delle soluzioni rispetto a dei
problemi che i cittadini sentono in maniera molto chiara. Il fatto
che nelle prossime regionali con questa legge e grazie a tale
provvedimento le forze politiche di Centro, di Destra, di Sinistra
debbano comunicare ai cittadini cosa intendono fare nella prossima
legislatura in maniera chiara e su questi programmi magari trovare
delle condivisioni lo riteniamo una cosa buona e giusta. Forse non
è obbligatorio fare una coalizione, ma presentarsi di fronte ai
cittadini con delle coalizioni di programma che non necessariamente
devono avere un unico simbolo, lo riteniamo un passo avanti
importante rispetto all'attuale legge elettorale che dava a partiti
la possibilità di dire tutto e il suo contrario, perché le
condivisioni dei programmi si facevano il giorno dopo le elezioni,
quando si cominciava a cercare la futura squadra e addirittura il
programma, che non era ancora stato costruito! Dopo le elezioni il
candidato alla Presidenza della Regione si incontrava con i
possibili alleati e cominciavano a condividere cosa fare nei 5
anni, perché bisognava presentarsi in questa sala con un programma
unico, che noi oggi con tale legge chiediamo che venga presentato
prima e non è necessario essere dello stesso partito per avere lo
stesso programma, si può essere di partiti diversi, ma con un
programma chiaro presentato agli elettori prima, che hanno il
diritto ancor di più oggi di scegliere i partiti in funzione di
quello che realmente vogliono fare. Noi lo riteniamo un passo
importante, che ci ha convinto a sostenere questa riforma.
Sui premi di maggioranza, Consigliere Bortot, i referendari
propongono che uno diventi forza di maggioranza con il 60% dei
seggi... raggiungendo secondo voi con il 43% della quota... noi lo
riteniamo un fatto antidemocratico, ma scusate, riteniamo opportuno
che chi vuole la maggioranza dei seggi in questo partito almeno
abbia la maggioranza dei voti: il 50% + uno del voto degli
elettori! Capisco che voi avete fatto una legge a vostro uso e
consumo perché fate i conti di "Renouveau" più "Aosta Viva", più i
"Verdi", più "Arcobaleno", più i "Democratici di Sinistra" e
allora, siccome alle politiche avete preso quasi quella cifra, ora
come d'incanto diventa che con quella cifra prendete il 60% dei
seggi! È scorretto! Hai parlato di manipolazione e di scorrettezza
politica, ma gli scorretti siete voi che avete fatto i conticini "a
tavolino", è venuto fuori il 43% e con il 43% volete la maggioranza
dei seggi! Noi, che non abbiamo ragionato di riforma elettorale con
l'interesse personale, ma abbiamo cercato di ragionare su cosa era
giusto, abbiamo ritenuto giusto un sacrosanto principio della
democrazia, ossia prende il 60% dei seggi chi ha il 50% più uno dei
voti. Se non ci sono liste che hanno questi "quorum", si va al
ballottaggio fra le liste che hanno la maggioranza percentuale. Non
siamo quindi tanto distanti da quei concetti di chiarimento del
quadro politico, non siamo distanti dal chiarimento delle
coalizioni di programma e non di simbolo, però siamo più vicini
alla democrazia con questa legge di quanto voi non proponete, ossia
far diventare in questo Consiglio un partito maggioritario con il
40% dei consensi.
Per quanto riguarda la preferenza unica, condivido il corretto
pensiero che il Consigliere Ferraris ha espresso nella relazione.
Ci siamo convinti dopo aver dibattuto sulla necessità della
preferenza unica o di mantenere 3 preferenze di un principio:
libertà di scelta da parte dei cittadini che con la preferenza
unica avrebbero un'opportunità di scelta su 35. Ho il sospetto che
con la vostra ideologia non applicata, perché rimane a livello di
pensiero, voi stiate proponendo la preferenza unica, favorendo i
grandi personalissimi portatori di voti che hanno un unico
referente. Ci siamo quindi espressi con preoccupazione su quel
concetto e abbiamo ribadito la necessità di mantenere più aperta
possibile per gli elettori l'opportunità di scelta dei candidati,
perché alle prossime regionali, se mi presentassi con un'unica
preferenza dei miei elettori, la vedrebbero come una riduzione
della loro libertà di scelta. Con grande serenità riteniamo un
pensiero liberale, esprimiamo su questo concetto... anzi pensavamo
di aumentarle le preferenze, portarle a 5 e perché non 35, poi
abbiamo dovuto mediare. Nel cantone svizzero c'è un foglio grosso
così, si possono esprimere 35 preferenze sui 35 che saranno in
Consiglio e addirittura trasversali sui partiti, il massimo della
libertà! Lì non ci siamo arrivati, ci siamo dovuti accontentare di
mantenere almeno le 3 preferenze che riteniamo essere il minimo
della libertà di scelta per i cittadini.
Sulla rappresentanza dei generi c'è stata una riflessione
profonda. Voi con il referendum avete pressato sul fatto di
decidere se le rappresentanze femminili devono essere, laddove non
si arriva con il ragionamento dei partiti, costrette ad esserci
attraverso una legge. Su questo con la collega Squarzino abbiamo
dibattuto in passato, è vero che in alcune democrazie la forzatura
della presenza delle donne ha contribuito a una presenza effettiva
delle donne in politica e tale concetto ci ha spinto a condividere
in questa riforma elettorale la presenza di almeno il 20% nelle
liste delle donne: questo può costringere i partiti e per noi non
sarà facile, perché nella nostra area politica c'è poco interesse
da parte delle donne a fare la politica, meno di quanto non ve ne
sia da parte delle donne di Sinistra, che vedo molto attive nella
Consulta e che occupano tutti gli spazi occupabili in termini di
attività politica. Ammettiamo la nostra debolezza, abbiamo tentato
più volte di convincere le donne, quelle poche che abbiamo ce le
teniamo nel tabernacolo e tutte le mattine ci chiediamo se sono
ancora con noi! È anche vero che i tempi della politica non sono
quasi mai accettabili dalle donne che hanno una famiglia, perché le
riunioni dei partiti che si tengono di sera tendenzialmente
escludono le donne e anche noi al nostro interno abbiamo cercato di
venire incontro a queste esigenze cercando di aumentare la presenza
delle donne nel nostro partito, nelle liste di rappresentanza. Non
è facile, ma abbiamo accettato la sfida di convincere il nostro
elettorato femminile a candidarsi. La politica la fanno e hanno
anche influenza nei voti le donne quando si muovono nell'ambito
della famiglia, cosa diversa è la loro presenza diretta nella
lista, sulla quale abbiamo avuto grandi difficoltà nel passato, ma
abbiamo accettato la sfida, collega Squarzino - e credo che questo
possa essere un messaggio positivo - di avere nella riforma
elettorale l'obbligatorietà dei partiti ad almeno un 20%. Se posso
esprimere un giudizio personale, non so se questo si tradurrà in
maggiori elette in Consiglio regionale, perché la donna vota uomo:
questo dicono le donne da sempre, quindi fate bene voi come donne a
continuare a promuovere in ambito femminile, e mi stupirei del
contrario, l'opportunità che le donne scendano in campo in maniera
diretta. Sono orgoglioso di avere colleghe come Carmela, o Adriana,
o Dina e auspico che nel prossimo Consiglio vi siano più elette e
finalmente di vedere qualche donna nei banchi della maggioranza e
della Giunta e, per quanto mi sarà possibile, cercherò di farlo...
però non possiamo cambiare i processi culturali di un Paese
semplicemente modificando le regole del gioco, perché le regole del
gioco possono mutare, ma non sono fondamentali. Possono aiutare ed
è per quello che abbiamo accettato di mettere in riforma l'adesione
a una quota di rappresentanza del 20%.
Sulla questione di entrambi i generi il Consigliere Ottoz ieri
ha fatto una battuta come sempre illuminante: "attenzione sui
generi che possono essere confusi con i mariti de...", ossia c'è un
altro aspetto che va affrontato: prima o poi ci troveremo le
rappresentanze degli omosessuali a chiedere la quota di
rappresentanza. Il passo successivo saranno le comunità: quella
mussulmana, quella straniera, che arriveranno con diritti civili a
chiedere, visto che sono cittadini italiani, di poter avere delle
quote di rappresentanza perché altrimenti non eletti. Bisogna stare
attenti che, per non fare un passo avanti, se ne facciano 10
indietro, si torni al Medioevo dove si fanno le rappresentanze di
casta, attenzione! Sono un liberale, un convinto democratico, ma ho
anche preoccupazione che certe forzature, magari fatte in buona
fede, non ci portino indietro di 200 anni, dove a fare la politica
erano le caste che si sceglievano in base ai meccanismi di
protezionismo. Su questo non c'è un grande entusiasmo dentro il
nostro partito, perché crediamo che le persone vadano giudicate per
persone e non per il sesso che rappresentano: sono le persone che
meritano che devono andare avanti e non perché uomini o donne o
transessuali o altro, perché, se fosse così, probabilmente la
vostra Luxuria in Parlamento non fosse entrata mai, se non fosse
che è un transessuale e che avete voluto in questo modo portarvi a
casa i voti di un certo tipo di elettorato. Attenti a queste cose,
credo che molti dei principi che avete pressato per un
miglioramento della politica valdostana, ossia la politica della
scelta, sono stati recepiti da tale legge...
Ritengo che il referendum sia uno strumento tecnicamente
sbagliato, per quello non lo abbiamo sostenuto, non ci interessa...
reputiamo che da quello poteva essere importante cogliere il
messaggio della volontà di cambiare. Questo Consiglio ha accettato
tale sfida, anche voi avete partecipato alla sfida di provare con
degli emendamenti, anche ieri, come avete fatto in tale Assemblea,
ma la democrazia ha i suoi numeri e su questa riforma sono contento
che il Consiglio regionale abbia fatto quello che a Roma con la
Bicamerale prima, con gli accordi bilaterali poi non si è mai
riusciti a fare: una riforma elettorale condivisa dalla stragrande
maggioranza trasversale di questo Consiglio, perché, quando una
parte dei "Democratici di Sinistra", anzi prima tutta poi solo una
parte, e il Centro-Destra riescono a mettersi attorno a un tavolo
insieme alle forze moderate e riescono a costruire una riforma
elettorale, credo sia un sano principio di democrazia, ossia le
regole si costruiscono insieme. Fra me e il Consigliere Ferraris
poi vi sono degli abissi di scelte politiche per quanto riguarda
l'economia, il sistema sociale di assistenzialismo, siamo diversi e
non potremo mai formare un governo di larghe intese fra "La Casa
delle Libertà" e la "Gauche Valdôtaine", si rilassino i cittadini,
siamo troppo diversi politicamente, ma credo abbastanza
intelligenti per dare alla Valle d'Aosta una prospettiva di scelta
e restituire ai cittadini quello che i partiti in questi ultimi 15
anni gli hanno sottratto: la possibilità di scegliere programmi,
coalizioni, uomini per essere governati e questo la riforma lo
fa.
Presidente -
La parola al Consigliere Lavoyer.
Lavoyer (FA)
- Colgo volentieri le sollecitazioni che
sono emerse soprattutto dagli interventi dei colleghi Sandri e
Ferraris a non soffermarci esclusivamente sugli aspetti
tecnico-giuridici dei provvedimenti che andiamo ad approvare, ma a
cercare come forze politiche di fare qualche ragionamento di
carattere politico. Come "Fédération Autonomiste" abbiamo ascoltato
con molta attenzione il dibattito che fin qui si è sviluppato sui
vari testi di legge e, tutto sommato, pensavamo che alla base
dell'opposizione dei pro-referendari vi fossero motivazioni
politiche, socio-economiche di cambiamento della società, alla
quale gli strumenti elettorali dovevano essere una conseguenza e
non un fine. Nulla di tutto ciò invece: abbiamo assistito più che
altro a "slogan" permeati di demagogia, ad interpretazioni su
scelte di carattere generale che forzatamente vengono legate a
singoli soggetti o protagonisti della politica valdostana, una
volontà di sviluppare un dibattito fuori dalla realtà che ci
circonda, la volontà di propaganda elettorale fine a sé stessa,
dove i pochi sanno fare tutto bene e gli altri pensano solo a
giochetti per lo più personali. Ci aspettavamo un'analisi a tutto
campo del momento storico ed economico in cui viviamo e solo dopo
soluzioni tecniche per sistemi elettorali che devono essere
conseguenza del momento storico, non strumento di soluzione di
problemi socio-economici; lo ha detto bene il collega Ferraris,
citando anche una posizione del dott. Sottile (Amato). La gente non
è poi così preoccupata dei referendum, la gente non è assolutamente
preoccupata della legge elettorale che andiamo ad approvare, la
gente non è preoccupata da saggi più o meno saggi, ma da ben altri
problemi. Raccogliendo allora lo spunto dei colleghi Sandri e
Ferraris, noi, come "Fédération", lasciamo ad altri gli aspetti
tecnici per cercare di fare un'analisi politica.
"Non ci sono più valori": questa frase, alla base di ogni
filosofia da bar che si rispetti, serve ai moralisti per spiegare
ogni stortura e ogni bruttura dell'oggi e se invece il crollo dei
valori non fosse una causa, ma l'effetto di un disorientamento che
ha colpito nel profondo la società? Disorientamento che alcuni
"cavalcano" per meri fini elettorali, disorientamento che noi
vogliamo superare per essere invece una bussola di orientamento.
Viviamo quindi in una società disorientata da grandi temi, alcuni
sono già stati toccati: la globalizzazione, l'immigrazione, le
guerre, che generano le nostre ansie, assieme ad una situazione
eccezionale di grandi cambiamenti, mai forse nella storia sono
cambiati in modo così repentino e simultaneo il lavoro, la
ricchezza, il potere, il sapere. Siamo quindi in presenza di una
vera e propria discontinuità epocale: il passaggio da una società
di tipo industriale a una società di tipo post-industriale. Tutto
ciò ha generato progresso scientifico, progresso tecnologico,
globalizzazione, guerre mondiali, risoluzioni proletarie,
scolarizzazione generalizzata, "mass media" invasivi. La spinta
simultanea di questi fenomeni ha prodotto una "valanga ciclopica",
forse la più travolgente di tutta la storia umana, nella quale
abbiamo: da un lato, il privilegio e, dall'altro, la sventura di
essere coinvolti in prima persona, la Valle d'Aosta non è fuori dal
mondo. Capite quindi che questa premessa ad un dibattito sulle
leggi elettorali, che all'apparenza può sembrare fuori tema, ha un
obiettivo: sottolineare che ben vengano le riforme elettorali, ma
non vendiamole come la panacea di tutti i mali; ben vengano i
referendum, ma non sono e non saranno i referendum a modificare a
migliorare l'attuale disorientamento, non risolveranno i problemi
socio-economici che abbiamo "sul tappeto".
La verità è che la nostra classe politica a tutti i livelli è
disorientata, come travolta da cambiamenti epocali repentini che
generano paure e paralisi nell'agire, paure sino a pochi anni fa a
noi sconosciute che ora come classe politica non riusciamo ad
esorcizzare, a guidare, a trasformare in soluzioni di problemi,
sono: la paura della guerra, delle epidemie, degli immigrati, della
sovrappopolazione, dell'inquinamento, del multiculturalismo e dei
crolli in borsa. Ha detto bene il Consigliere Sandri nelle
premesse: dobbiamo parlare di grandi temi, ma poi sono mancate le
proposte. I veri problemi quindi vengono accantonati per
focalizzare il tutto sulle regole per le elezioni di Consigli
regionali e di Parlamenti nazionali; quindi importanza sì a questi
provvedimenti, ma una giusta importanza sia nell'esaltazione di
strumenti come la soluzione migliore... o sia della denigrazione
degli strumenti che andiamo ad approvare come la soluzione
peggiore... la tesi dei referendari. I nostri elettori sono
preoccupati di ben altro, solo noi abbiamo l'illusione di
"narcotizzarli" con 4 referendum o con l'approvazione di leggi di
riforma elettorale. La gente vuole risposte a problemi concreti,
oggi gli apparati politici sono superati, i "leader" scarseggiano,
le classi sociali sono confluite in una "mousse" incolore a cui
corrisponde una progressiva convergenza di programmi elettorali. La
stessa UE con l'introduzione dell'euro ha attenuato i concetti di
patria, di identità, di confine, per i quali si era disposti a
combattere e perfino a morire. Stessa sorte se non vigiliamo
toccherà agli statuti di autonomia e alle Regioni autonome se
"abbasseremo la guardia" distratti da finti problemi. Per questi
motivi noi come "Fédération" riteniamo positive, ma non esaustive
dei veri problemi le leggi elettorali che andiamo ad approvare. La
politica invece deve tornare ad essere sogno, speranza, progetto;
la politica deve saper trasformare questo disorientamento in
opportunità; la politica non deve "cavalcare" in modo strumentale
il disorientamento. Le ondate migratorie possono compensare il
nostro declino demografico con nuove forze lavoro e nuovi rapporti
culturali. Le nuove tecnologie, che possono all'apparenza provocare
disoccupazione quando sono accolte senza criterio, possono invece
assicurare benessere e tempo libero se introdotte con
discernimento. La partecipazione può ridurre l'autoritarismo nelle
istituzioni e nelle organizzazioni, "Internet" può sbrecciare
l'onnipotenza dei monopoli della comunicazione, il movimento degli
ambientalisti può tenere viva la coscienza ecologica giocando non
contro ma per... la globalizzazione realizzata in forme capaci di
evitare la colonizzazione economica può migliorare la qualità della
vita anche nel terzo mondo e può rivalutare le identità locali e le
specificità culturali come la nostra.
Al di là delle semplici formule e regole elettorali, il gruppo
"Fédération Autonomiste" ritiene che la cosa più importante sia la
consapevolezza di tutta la classe politica, quella attuale e quella
futura - di coloro che saranno probabilmente eletti con queste
regole elettorali -, di quali sono i veri problemi che abbiamo di
fronte. Per concludere, è necessario attivare le forze buone del
mutamento in corso e superare il disorientamento generale, occorre
conquistare nuovamente come classe politica la bussola
orientatrice, occorre armarsi di nuova utopia positiva, la politica
necessita sì di fantasia, ma anche e soprattutto di tanta
concretezza: regole sì, ma anche emozioni. Questi sono i motivi per
cui riteniamo positivi i provvedimenti di legge che abbiamo votato
e che voteremo. In conclusione occorre convincerci soprattutto noi
Valdostani che il nostro non è il migliore dei mondi possibili, ma
resta tuttavia per la Valle d'Aosta il migliore dei mondi esistiti
finora.
Presidente
- La parola al Consigliere Bortot.
Bortot (Arc-VA)
- Vorrei iniziare con una premessa, sulla
quale qui dentro siamo tutti d'accordo: i sistemi elettorali e le
forme di governo che vengono proposte non sono sistemi definitivi,
sono sistemi che si possono adottare di fronte a crisi
istituzionali della politica a fronte di problemi sociali ed
economici a cui il Consiglio non riesce più a fare fronte. Io sono
anche uno dei più critici all'interno del sistema referendario su
certe proposte, però il problema è che da qualche parte bisogna
iniziare e come si andava avanti non funzionava: questo il
Consiglio lo ammette, quello che non ammettono la maggioranza e il
Consiglio è che si faccia ricorso ai cittadini, ma a nome di chi
governiamo, da chi siamo stati eletti, per fare cosa? E se
l'istituzione è in crisi, a chi ci si deve rivolgere per risolvere
i problemi?
Intanto una battuta senza polemiche al Consigliere Lattanzi, che
non perde occasione per esaltare privatizzazioni e
liberalizzazioni. Forse non c'era quando ho sollevato il problema
della privatizzazione della sicurezza all'interno del Traforo del
Monte Bianco. La conseguenza di questa privatizzazione si traduce
in maggiori costi per gli utenti, minore sicurezza per gli utenti,
peggiori condizioni di lavoro per i lavori all'interno del traforo
che sono adibiti a compiti molto delicati, quali le funzioni di
sicurezza e antincendio; vorrei che riflettesse su questo. Quando
poi ci accusa di sistemi antidemocratici, ma non vi siete accorti
che i referendum li abbiamo proposti, ma le persone devono ancora
andare a votare. Chi dice che le persone votano come vogliamo noi
con le indicazioni che diamo noi? È questa la fiducia che avete voi
rappresentanti del popolo? Che invece di dare uno strumento di
democrazia in più che rafforzi le istituzioni, che è lo strumento
del referendum, ne avete fatte come maggioranza qui dentro "di
tutti i colori" pur di non andare ai referendum!
Adesso farò un "excursus" sul lavoro della I Commissione, su
come la maggioranza di questo Consiglio non ha "metabolizzato" le
proposte referendarie per tale paura di essere espropriati delle
prerogative di legiferare e soprattutto per paura di confrontarsi
con i cittadini, perché la maggioranza di questo Consiglio ha fatto
un errore madornale: si sta scagliando contro i referendari per
impedire ai cittadini di pronunciarsi in quanto sovrani e
legittimati dall'articolo 1 della Costituzione italiana (che dice
la sovranità è nel popolo, non è nei Parlamenti astratti). Un conto
allora è criticare le proposte, i referendari, le forze politiche;
un altro scagliarsi contro i referendari per impedire l'esercizio
di un diritto sancito dalla Costituzione, che è la sovranità del
popolo di pronunciarsi sulle leggi e sui comportamenti dei loro
rappresentanti!
Tutto il lavoro dal primo giorno... perché, quando il
Consigliere Marco Viérin dice: "ieri i referendari non hanno voluto
confrontarsi", il bicchiere si può vedere metà pieno o metà vuoto,
nel senso che dal primo giorno della prima audizione c'era un
fastidio nei confronti di queste persone, che rappresentavano le
7.000 persone che hanno sottoscritto la proposta di referendum, per
cui, nonostante la legge che diceva che i referendari potevano
partecipare ai lavori della Commissione, a maggioranza avete chiuso
loro la porta in faccia! Allora, si prendono a schiaffi una volta,
si prendono a schiaffi due... e poi non si può in aula - come hai
fatto ieri - accusare i referendari di non essere stati disponibili
a discutere; lo hanno scritto, lo abbiamo scritto e sottoscritto...
e con la collega Squarzino, che ha sempre partecipato ai lavori
della I Commissione, non abbiamo fatto altro che ribadire la
disponibilità. La disponibilità non c'era perché eravate nella
confusione più totale, tanto che le vostre proposte che avete messo
assieme all'ultimo momento, esautorando la Commissione,
convocandola "a spron battuto"... avete dovuto mettere assieme un
"inciucio" del quale neppure voi siete convinti, con l'unico scopo
di evitare i referendum. Se vi fosse stata chiarezza politica,
questa maggioranza non avrebbe avuto bisogno del gruppo "Forza
Italia" e di una parte dei "Democratici di Sinistra" per fare i
progetti elettorali; com'è questo "inciucio"? È la sovranità del
Consiglio regionale?
Volete che vi parli della sovranità del Consiglio regionale, che
improvvisamente salta fuori come un coniglio da un cilindro? Quando
c'è stata sovranità? Forse nel 1966 con l'"affaire fil di ferro"?
Quella crisi è nata qui dentro ed è stata risolta qui dentro o
fuori, quando è nato il Centro-Sinistra? Io ero un ragazzo di 23
anni, avevamo inventato la canzonetta:
"se fu Balestri ad aver
l'idea malsana, fu Colombo a dir di sì, a voltare la gabbana e ad
accodarsi a questa carovana e fu così che ne sortì questo pasticcio
qui!"
. Ma quella crisi è stata extra Consiglio regionale,
volete che vi parliamo della crisi di Rollandin a Barcellona per la
candidatura olimpica, che non si è neppure avuto il coraggio di
metterlo in minoranza con la sua presenza, ma si è dovuto aspettare
che partisse per candidare la Regione alle Olimpiadi! Quella è la
centralità del Consiglio regionale? Veniamo a 2 anni... perché ce
ne sarebbero altre. Dov'è, Consigliere Cesal, la sovranità del
Consiglio regionale quando avete fatto saltare Perrin per mettere
Caveri Presidente della Regione? Dov'è la sovranità del Consiglio
regionale che richiamate, che deve legiferare senza chiamare il
popolo ignorante ad esprimersi? È questa la vostra centralità! E
poi pretendete di essere credibili quando parlate della centralità
del Consiglio regionale nel governare? Quando avete voluto un
Governo che facesse il pari con le elezioni politiche, avete
istituito un Governo per vincere le elezioni costituito in 3
persone fuori da questa sala e adesso avete il coraggio di parlare
di centralità del Consiglio regionale? Ma la centralità è del
popolo! Il guaio è che avete una fifa matta, perché il popolo lo
vedete non quanto persone portatrici dei diritti, in quanto
cittadini che hanno bisogno di lavorare, ma lo vedete in qualità di
clientele politiche per attirare voti! Questa è la cattiveria e
l'argomentazione che non avete e allora dovete criticare le nostre
proposte, ma le nostre proposte sono trasparenti! Il cittadino va a
votare, le può bocciare! Non capisco questo scagliarsi. Ha detto:
"non condividiamo le vostre proposte, faremo una campagna
elettorale affinché i cittadini e le popolazioni le bocciano e noi
proponiamo queste altre", perché tutto tale affanno per trovare
soluzioni che non trovavate, raffazzonate, mettendovi tutti assieme
in una "ammucchiata istituzionale" per modo di dire? Certo che
l'istituzione funziona quando "strizza"... e allora si fa presto a
trovare gli accordi trasversali, non esiste più maggioranza e
minoranza, sono tutti disponibili anche se non si sa bene a cosa:
ad espropriare cittadini e lavoratori di un diritto sacrosanto
sancito dalla Costituzione italiana e da una legge che avete votato
voi a stragrande maggioranza?
Secondo me, una piccola riflessione di tipo politico la si
dovrebbe fare qui dentro, c'è del buono nelle proposte che avete
elaborato, quello che non funziona sono le metodologie che avete
adottato; voi avete elaborato non con libertà di pensiero, ma avete
proposto delle leggi perché sottoposti alla votazione referendaria
ed è già il metodo che è sbagliato. E ancora una volta saltate
l'istituzione, perché quello che avete proposto e che avete
approvato ieri non è stato elaborato qui trasversalmente
coinvolgendo anche noi, ma lo avete elaborato espropriando la I
Commissione consiliare in "camera caritatis", poi in 3 giorni
pretendevate che il sottoscritto, in quanto Commissario, con la
collega Squarzino fossimo in grado di fare proposte! Venite poi a
dirci: "ma come abbiamo riunito la Commissione!". Sì, con il
Presidente della Commissione che per farci fretta convoca la
riunione sabato pomeriggio, quando il sottoscritto doveva andare da
un'altra parte. Per non lavorare il sabato pomeriggio, abbiamo
fatto in fretta "a suon di tambur battente"... per mettere in piedi
quello che avete messo in piedi!
Andiamo avanti, abbiamo parlato del ruolo del Consiglio, non so
se il popolo valdostano ci merita, ma anche qui una riflessione
andrebbe fatta sul fatto che, quando si parla di sicurezza del
tunnel, non perché ne abbiamo parlato noi, eravate tutti
disattenti, quasi in attesa di un altro disastro annunciato per
magari raddoppiare la canna e, invece di far passare di 3.700 TIR,
farne passare 3.500 con problemi di accordo di Kyoto, inquinamenti
e con tutte le conseguenze del caso. Parliamo delle forze
politiche: questa "Union Valdôtaine" è in piena crisi di identità,
ha "smarrito la bussola" sulla quale i padri fondatori l'avevano
fondata. Siamo di fronte a un gruppo di persone che esercita il
potere per il potere in funzione di sé stessi senza ideali e senza
principi, questa è la conseguenza dei ribaltoni fatti extra
istituzione. Si parla del Consiglio, ma quando mai è venuto
qualcuno qui a dire: "stiamo aprendo una crisi!". Addirittura le
vostre leggi sono state utilizzate da una parte di voi per cercare
di far saltare l'attuale Governo e non dite che non è vero, perché
siete venuti a cercarci se eravamo disponibili e noi abbiamo detto
che a tali giochini non ci stavamo! Questo Governo salta e voi vi
assumete le vostre responsabilità, ma non imputando ad altri
responsabilità che non siete capaci di assumere, in tale senso
parlo di crisi di identità!
Vi rileggo alcuni passaggi della relazione del Consigliere
Cesal:
"... les forces politiques qui ont signé ce projet de loi
estiment qu'il est indispensable de réaffirmer ces principes et
refusent toutes les initiatives qui visent à déplacer le pouvoir
décisionnel..."
, ma come le "pouvoir décisionnel" è solo qui
dentro, o forse neanche qui dentro, nei "pourparlers" fra qualcuno
di voi, neanche a livello istituzionale, perché non vi fidate
neanche più fra di voi? I Capigruppo hanno elaborato... con
Capigruppo e qualcosa del genere... o sono stati tutti
"pourparlers" presentatici all'ultimo momento e adesso inneggiate
alla democrazia e al Consiglio che viene espropriato delle sue
prerogative, perché si chiede alla gente di andare a votare? Ma un
po' di esame di coscienza! Andiamo avanti, cito sempre dalla
relazione:
"... le modèle qui a régi, dans le récent passé,
cette Région se base sur le principe de la démocratie
représentative..."
. Sì la democrazia rappresentativa non è una
delega in bianco, non vuol dire che il Consigliere Bortot va a
votare ogni 5 anni e vi firma una delega in bianco; voi avete
sottoscritto dei programmi di alleanze e li avete stracciati, altro
che democrazia rappresentativa! Quello che dice lei,
"rappresentativa", vuol dire che qualcuno si arroga il diritto,
forse non siede neanche qui dentro - Rollandin - e di cui
moltissimi di voi sono succubi e non hanno neanche la dignità di
essere persone perché, se non vi prende per mano e non dite quello
che vuole, non sapete neanche "tirarvi su i pantaloni" o il resto:
questa è la realtà del livello istituzionale qui dentro! Leggo un
altro passaggio: "...
nous laissons à d'autres, qui se sont
improvisés acteurs de l'actuel scénario..."
, ma come? Ma sapete
quante ore il sottoscritto, per esercitare democrazia, diritti,
cercare di cambiare le cose e migliorarle, ha passato a raccogliere
firme, a quante persone ha spiegato che occorre far qualcosa?
Quanti dei gruppi "Union Valdôtaine", "Stella Alpina", "Fédération"
o "La Casa delle Libertà" hanno firmato? Non lo sapete neanche. A
nessuno si chiedeva la tessera, di sottoscrivere le proposte
referendarie, che non sono le più belle, è solo un tentativo, e si
pronunceranno i cittadini, di cambiare le cose che non vanno bene,
ma siete voi che avete la responsabilità di questo Governo e della
maggioranza, che dovreste farle andare meglio! Come reagite? Leggo:
"... les modèles élitaires sont peut-être suggestifs à une
première approche superficielle..."
. Sono l'ottavo di 11
fratelli, ho fatto la terza media con le 150 ore e il resto ho
lavorato da tornitore, meno male che a fare il tornitore si impara
anche a ragionare e sarei elitario? O Riccarand, o Dina Squarzino,
o Venturella... saremmo noi gli elitari che facciamo approcci
superficiali? Noi saremmo quelli che gestiscono e vorrebbero
governare questa Regione in modo superficiale? Ma tutte le proposte
che sono venute fuori da noi e da questa componente che è
superficiale, perché non le mettiamo sul tavolo, le confrontiamo,
vediamo cosa c'è di superficiale, se Rollandin è alla "CVA" se è
una cosa superficiale che abbiamo proposto noi, su come gestite il
Casinò, su come gestite la crisi industriale, sul modo clientelare
con cui gestite l'agricoltura e i lavori pubblici? Volete che vada
avanti? Noi saremmo i superficiali, Consigliere Cesal?
Nemmeno la capacità di confrontarsi, l'unica cosa che sapete
fare - e il Consigliere Ferraris accusa noi - è l'integralismo
stalinista, quello di chiamare i vostri a chiudersi su sé stessi di
fronte a non si sa bene quale attacco del nemico e il nemico della
Valle d'Aosta saremmo noi, o noi siamo i nemici del vostro potere
personale, che vorremmo mettere in discussione? Potere che noi
vogliamo che finisca, perché voi gestite questa Regione in modo
personale, clientelare, senza ideali e senza programmi e senza
strategie: questa è la realtà!
Vado avanti. La gestione che avete del partito, l'"Union
Valdôtaine", Consigliere Vicquéry, non importa se non
interessa...
(interruzione del consigliere Vicquéry, fuori
microfono)
... Consigliere Vicquéry, guardi, all'"Union Valdôtaine"...
tutta la mia vita lo dimostra, sono stato di un duro incredibile,
ma le ho sempre voluto bene, perché non si può essere contro i
popoli, però si può essere contro i popoli quando sono gestiti dal
Duce, contro Hitler e contro Stalin, perché quando il Consigliere
Lattanzi mi accusa dell'Unione Sovietica... io non ho mai avuto la
tessera del "PCI" e ci sarà un motivo. Può darsi che voi, se foste
in Unione Sovietica, sareste al potere e forse noi saremmo nel
"gulag", ma non voglio allargarmi troppo. Sto dicendo che la dovete
smettere, dovete maturare e diventare adulti e liberarvi delle
tutele, ma se le tutele rappresentano la vostra rielezione, una
gestione del potere extra Consiglio: ecco dov'è la crisi di questo
Consiglio regionale, è che le cose non si decidono qui, si
riversano qui e al popolo facciamo vedere che qui dentro si
decidono le cose.
Mi rivolgo alla stampa, l'altro giorno foto e giornali, il
teleriscaldamento ad Aosta... io avrei titolato: "Era ora!". Il
teleriscaldamento a Brescia con l'acqua calda della siderurgia lo
hanno fatto negli anni '60, noi siamo in ritardo di 40 anni e
questa diventa la notizia: "
Che bravo il nostro Rollandin che fa
il teleriscaldamento
!
"
Tutti quanti poi sapete come
gestisce le assunzioni dentro "CVA" e lo sapevate dal primo giorno
che lo avete nominato lì dentro che uso fa dei suoi cittadini: il
ricatto del voto in cambio del posto di lavoro, il ricatto al
Sindaco per la rielezione, il ricatto al Consigliere o
all'Assessore perché possa tornare qui dentro! Ma esiste ancora
nell'"Union Valdôtaine" un briciolo di dignità per disfarsi di tali
personaggi così deleteri, che distruggono questa Regione e svuotano
le istituzioni? Esiste qualcuno che ha il coraggio di dire: "ora
basta", ma non solo andandosene dall'"Union", anche dentro
l'"Union". E non mi si venga a dire che questo è un dibattito
interno al partito di maggioranza relativa, perché tale questione
riguarda tutta la popolazione valdostana ed è ora di finirla perché
le scelte strategiche non sono fatte qui dentro, ma neanche dal
Governo, vengono fatte che ognuno arriva con la sua velina dove c'è
scritto: "io voglio tot soldi per questa clientela politica"!
Quando è che c'è uno scatto di dignità in noi che rappresentiamo il
popolo e poi, quando il popolo lo chiamiamo a votare, "ce la
facciamo sotto"!
È questa l'incapacità dell'istituzione, non che si chiami il
popolo a pronunciarsi e allora, Consigliere Ferraris, si svuota
l'istituzione e chissà quale demagogia andremo a fare. Questa
istituzione è già vuota, perché c'è qualcuno che "tira le fila" per
la stragrande maggioranza delle persone, quand'è che la finite nel
rispetto della vostra dignità e nel rispetto dell'interesse dei
Valdostani e non nell'interesse di qualcuno, a cui continuate ad
assegnare potere. Lo potevate fermare con tutta la sua clientela e
invece vi ha tutti in mano e forse anche qualcuno dell'opposizione.
La dignità consiste in quanto forza politica di maggioranza di
farla finita, nell'interesse della vostra dignità e dei cittadini
valdostani. Avete già avuto una lezione l'anno scorso ad aprile,
quando il Senatore ne ha fatto di tutti i colori, ha
strumentalizzato il vostro movimento, per candidarsi ha rotto
un'alleanza - come ha detto bene il Consigliere Sandri - del 2003,
per candidare Collé e "fare il bello e il cattivo tempo"... e la
lezione non è servita... anzi è servita ad accentuare il
servilismo, i compromessi, l'andare a chiedere scusa e fare altri
"inciuci" e a questo personaggio la forza gliela date voi, perché
non è un padreterno! Poi succedono i "patatrac"... "ma io ubbidivo
agli ordini", "io non posso espormi, non posso pronunciarmi"... ma
chi me lo fa fare! Così "seminiamo" un livello infimo di dignità
politica e di coscienza civile nella popolazione valdostana, non ce
n'è più uno che vuole pronunciarsi apertamente su quello che
avviene in questa Regione, perché la paura che gli state incutendo
con la vostra complicità - intendo quella della maggioranza -
porterà dei danni e lo vediamo in economia, dove non abbiamo
un'azienda che non sta in piedi da sola, se non è gestita dalla
Regione e in tale senso ha ragione il Consigliere Lattanzi. Vediamo
il livello di istituzione, le code per avere udienza ed essere
accontentati, ma non ci sono i passaggi istituzionali: quelli che
voi continuamente richiamate quando si tratta di avere paura di
essere esautorati dalle vostre e nostre prerogative qui dentro? So
bene che gli "accenti morali" non servono, perché qui c'è una banda
di "navigati" che fa paura e mi ci metto dentro, ma quando sarete o
saremo in grado di dire: "basta", in grado di mettere ognuno al suo
posto, in grado di assegnare i posti in base alle capacità
professionali, in grado di dare respiro ai giovani che non siano
solo dei "leccapiedi", in grado di mettere le persone giuste al
posto giusto, in grado di dare respiro professionale mettendo chi è
bravo all'interno e all'esterno dell'Amministrazione regionale?
Come mortificate le professionalità all'interno
dell'Amministrazione regionale, perché si ha paura che qualcuno ne
sappia più di noi!
Io sono tutti i giorni contento di incontrare gente che ne sa
più di me, perché tutti i giorni imparo qualcosa e in questi giorni
e nei lavori dei 4 mesi della Commissione ho visto come è stata
usata la Commissione e poi mi parlate di svuotamento
dell'istituzione! Ho visto come è stato usato "a colpi di
maggioranza" il Consiglio regionale, ho visto il Presidente della
Regione assumersi prerogative per impugnare leggi di fronte alla
Corte costituzionale con pareri di costituzionalisti... che esulano
dal suo compito, ma perché il Presidente, che vuole fare bella
figura in migliaia di inaugurazioni, di presenzialismo, non fa la
bella figura di dire: "giusti o sbagliati i quesiti referendari
posti dai comitati, è giusto che il popolo sovrano si pronunci". Si
fa una bella propaganda elettorale confrontandosi gli uni con gli
altri, si dà informazione ai cittadini, ma perché pensate che i
cittadini siano scemi e che non siano in grado di scegliere?
Altrimenti c'è la paura e, quando i cittadini vengono qui a
manifestare per una fabbrica che chiude, o richiedono la
possibilità di esprimersi, tramite una legge sancita dalla
Costituzione, su dei quesiti, allora scatta il panico e la crisi di
identità della "Union" e del partito di maggioranza sta proprio in
questo: quello che avete elaborato non è di vostra convinzione, ma
è un palliativo per cercare di evitare di andare a un confronto,
perché il confronto sul referendum non è il confronto alle elezioni
politiche regionali, dove pesa il posto di lavoro, pesa l'incarico,
pesa l'appaltino... il confronto referendario è molto più slegato
dalle necessità quotidiane che la maggioranza strumentalizza qui
dentro e allora avete paura: questo è il vero problema di questa
Regione, ma noi ci facciamo carico per quanto riguarda la nostra
parte, spero che voi siate in grado di farvi carico di quello che
compete alla vostra parte. Vorrei riavere una "Union" con dignità,
orgoglio, che non si presenti a Roma o in Europa come mendicante,
dove l'unica cosa che siamo capaci a fare è piangere. Abbiamo
risorse quasi infinite e non si fa mai un esame di coscienza come
vengono utilizzate; proviamo a fare un esame di coscienza, può
darsi che saltino fuori un po' di soldini per aiutare qualche
popolazione che sta dall'altra parte: la Valle dell'Orco o la Val
Soana. Le battute... si riducono i bisogni delle persone a
questioni istituzionali e i referendum sono validi, non sono
validi, la Corte costituzionale... ma il problema è che quelle
popolazioni, siccome la Regione Piemonte le ha abbandonate, anche
perché ha meno soldi di noi... e di noi sono "cugini primi"
dall'altra parte... fare 2 progetti sulle acque, sull'agricoltura,
sul turismo, faremmo bella figura in tutto il mondo, invece si
preferisce nascondersi dietro le questioni istituzionali,
diventiamo tutti costituzionalisti, salvo poi "prendere le
bastonate sul naso", ma non bastano "le bastonate sul naso",
l'importante è "chiudere le porte"! Facciamo poi convegni sul
clima, dove risulta che sulle acque non abbiamo nessun problema e
dipende tutto dal clima, piove meno e non siamo capaci di fare un
esame su come gestiamo le acque, non siamo capaci a fare un
bilancio sul perché abbiamo una crisi industriale che crea problemi
occupazionali - basta aprire i giornali oggi -, abbiamo dato dei
suggerimenti anche all'Assessore, l'Assessore è senza soldi e
nessuno qui dentro se ne fa carico. Penso che ognuno di voi vada
dal suo referente e gli dica: "non ti preoccupare, in qualche posto
sistemo io". È ora di cambiare, come quando chiediamo di cambiare
all'interno del Casinò, è ora di cambiare sul modo di gestire la
politica, l'economia e il sociale in questa Regione: questo è il
nostro appello, non so se servirà a qualcosa, ma non si poteva non
farvelo in tale occasione.
Présidente
- La parola al Consigliere Vicquéry.
Vicquéry (UV)
- Vorrei iniziare il mio intervento - che
voleva essere breve, ma sarà leggermente più lungo per rispondere
alle cortesi sollecitazioni che sono state anche ultimamente fatte
dal collega Bortot - esprimendo innanzitutto una grande
soddisfazione per la metodologia usata nel predisporre questi
disegni di legge: cosiddetta "bipartisan". Ringrazio tutti i
componenti del gruppo di lavoro coordinati dal collega Cesal,
perché hanno avuto la capacità di mettersi attorno a un tavolo non
"en cachette", ma con il preciso obiettivo di lavorare per il bene
della Valle d'Aosta e di proporre 3 disegni di legge che andassero
nella logica di dare delle risposte al cosiddetto "comune sentire"
dei Valdostani. Auspico che la stessa metodologia, che è stata
molto fruttuosa, perché ognuna delle forze politiche ha lasciato da
parte le proprie posizioni per cercare di raggiungere una posizione
comune, sia usata nei lavori prossimi della Convenzione per la
riforma dello Statuto. Non vorrei che si ripetessero le esperienze
della "Commissione Nicco" e della "Commissione Louvin", che ci
hanno visti contrapposti in modo anche forte e che non hanno
portato a nessun risultato. È un auspicio che faccio a noi
dell'"Union Valdôtaine", ma che estendo a tutte le forze politiche,
perché questa è la metodologia giusta per lavorare. Si poteva fare
anche in ambito di Commissione consiliare, ma tornerò su questo.
Stiamo attraversando una fase storica di forte sfiducia nelle
istituzioni, i "mass media" non perdono occasione per attaccare i
privilegi della classe politica, per cui c'è la necessità da parte
della classe politica di dare delle risposte forti. Riprendendo
quanto diceva il Consigliere Bortot rispetto alle dittature, le
dittature sono nate sì, come dice lei, ma non solo perché l'uomo
era particolarmente forte, ma perché l'uomo era sostenuto dai
poteri forti, che si tratti di Mussolini o di Hitler, e viveva in
un contesto sociale nel quale la popolazione lo pretendeva. Per
certi versi il sistema economico-sociale italiano sta dando segnali
in tale direzione. Noi se lavoriamo in modo serio, possiamo dare
delle risposte ai cittadini, se lavoriamo, al contrario, per fare
della politica partitica nel senso peggiore del termine, non saremo
in grado di dare nessuna risposta. Spetta a noi dare delle
risposte, perché è vero che, andando nelle strade della Valle
d'Aosta, ci sentiamo a volte in imbarazzo, cosa che non succedeva
anni fa, e allora dobbiamo chiederci il motivo. Sicuramente ci sono
delle responsabilità da parte del partito di maggioranza relativa,
ma non potete dire che solo nell'"Union Valdôtaine" ci sono le
responsabilità. Le responsabilità sono a 360 gradi, il problema è
capire come e dove possiamo dare delle risposte migliori alla
popolazione valdostana. Io sono dell'idea che questo sia il
principale consesso in cui possiamo dare delle risposte, tant'è che
le 3 proposte di legge le abbiamo fatte perché era precisa
intenzione di farle essendo previsto nel "programma di governo
della Giunta Caveri". È pur vero che 3 mesi dopo l'approvazione del
programma di governo è partita l'iniziativa referendaria ed è pur
vero che questa ci ha spinti ad accelerare i tempi, ma è indubbio
che era nel programma elettorale: 3 leggi importanti, che daranno
delle risposte ai Valdostani, così come spero lo sarà la riforma
dello Statuto. Si tratta di 2 argomenti importanti, così come le
tematiche del Casinò e dell'Ospedale, sui quali dobbiamo chiudere
definitivamente nell'ambito di questa legislatura. Non possiamo
continuare a discutere per anni di Casinò, senza trovare una
soluzione - difficile, senza dubbio - o discutere per anni di
Ospedale, senza dare delle risposte ai Valdostani. Su questi 4
argomenti importanti: Riforme istituzionali, Statuto, Casinò e
Ospedale ci vuole un impegno comune, lo dico a tutti: al
Consigliere Sandri "in primis".
Non è cercando di affossare l'"Union Valdôtaine" che si fa il
bene della Valle d'Aosta, Consigliere Sandri, o che si fa lo
sviluppo! L'"Union Valdôtaine" è e rimarrà al centro del sistema
politico, perché è e resterà fortemente "enracinée" nella Valle
d'Aosta. Quando ci si accusa di considerarci a volte nello stesso
tempo movimento e istituzione, può essere un'accusa fondata.
Purtroppo noi a volte rischiamo di sentirci istituzioni anche
quando siamo liberi cittadini, perché il cittadino identifica in
noi il suo rappresentante, i risultati elettorali ce lo confermano.
Allora, se è vero che all'interno dell'"Union Valdôtaine" ci sono
anime differenti, e ci sono, (non c'è nessun problema ad ammettere
questo), le anime differenti dell'"Union Valdôtaine" sono nel
contempo forza e debolezza dell'"Union Valdôtaine" e direi più
forza che debolezza. L'"Union Valdôtaine" è nata nel 1945; sulla
scia della Resistenza valdostana, quello è e quello dovrà rimanere
il punto di partenza, Resistenza valdostana che si è identificata
nella lotta al Fascismo e per l'autonomia. Questo non significa che
in questi 60 anni non ci siamo evoluti nel senso ideologico del
termine. Evidentemente abbiamo seguito l'evolversi della
situazione, abbiamo avuto la capacità di seguire le differenti
sensibilità della gente: il momento del grande sviluppo degli anni
'60-'70, il momento della crescita culturale, il momento del
benessere. Nell'articolo 1 dello Statuto dell'"Union Valdôtaine" è
scritto che la finalità principale è "l'épanouissement du peuple
valdôtain" e ciò significa semplicemente far stare bene la gente,
non ci si deve né nascondere né costruire grandi identità
ideologiche dietro questo: far stare bene la gente! Come potete
allora continuare ad accusarci di avere troppi soldi! Potete dire:
"non li spendete sufficientemente bene": questo sta nella logica
dei partiti d'opposizione, ma non potete andare a Roma a sostenere
che bisogna tagliare i fondi all'Amministrazione regionale, perché
così fate il contrario del bene della Valle d'Aosta! Ed è per
quello che i Valdostani si identificano nei Consiglieri dell'"Union
Valdôtaine", piuttosto che nel collega Bortot.Chi ha i voti
governa: questa è la legge della sovranità popolare, e poi che
ognuno di noi abbia i suoi ambiti di riferimento è di tutta
evidenza! Noi queste cose le diciamo alla gente in "patois" e sanno
capirci! Voi continuate pure ad attaccare l'"Union Valdôtaine",
continuate a farlo come lo sta facendo il movimento referendario,
perché, come insegnano le guerre risorgimentali, più ci attaccano
più ci si arrocca. Noi ci stiamo chiudendo nel nostro fortino e le
diverse anime dell'"Union Valdôtaine" sono più unite che mai.
Fatelo perché in politica ci sono alcuni principi che ancora ci
tengono in vita. La storia ci insegna che nei momenti di crisi
economica la storia ci siamo uniti. La storia della società
valdostana ci insegna che la società sopravviveva grazie al fatto
che nei villaggi uno era in funzione dell'altro, ognuno aiutava
l'altro. Sta succedendo questo in tale fase politica: ognuno di noi
diventa sinonimo del tutto, questa è l'identificazione con la
società valdostana. In termini matematici potrei definire questa
una logica sistemistica, in termini economici potrei definire
questa una logica solidaristica, in termini politici è la logica
federalista, articolo 2 dello Statuto dell'"Union Valdôtaine" ed è
questa la strada che anche voi dovreste seguire.
Caro Consigliere Bortot, non abbiamo paura di confrontarci con i
referendari, non abbiamo assolutamente paura che il popolo si
pronunci, vorremmo semplicemente che il popolo si pronunciasse
sapendo su cosa deve pronunciarsi, altrimenti faremmo un'operazione
non solo sbagliata, ma assolutamente controproducente per la
cosiddetta "sovranità del popolo". Presentando i 4 referendum come
sono stati presentati, non si sta seguendo una logica di sovranità
del popolo: si sta prendendo in giro il popolo! Se così non fosse,
spiegatemi come è possibile che si presenti un referendum
sull'Ospedale senza spiegare alla gente con quali finanziamenti e
su quale area si costruisce, ma soprattutto senza dire alla gente
che, se si decidesse di costruire un ospedale nuovo, bisognerebbe
istituire una tassa di scopo: quella che è stata istituita
nell'ultima finanziaria, che alcune Regioni stanno già utilizzando,
ossia un'ulteriore tassa a carico dei cittadini per finanziare la
costruzione del nuovo Ospedale. Andiamo a chiedere ai firmatari
dell'Ospedale nuovo se sono disponibili a pagare 100-200-300 o
1.000 euro al mese per finanziare l'Ospedale nuovo e vedremo qual è
la risposta. Non si può allora fare della demagogia un principio
astratto, accusando semplicemente l'"Union Valdôtaine" di voler
essere contro principi della democrazia popolare, perché questo è
un metodo sbagliato di pronunciarsi.
"La sovranità del popolo"
, dice il Consigliere Bortot: è
vero, l'articolo 1 della Costituzione dice che la sovranità
appartiene al popolo che la esercita nelle forme e nei limiti della
Costituzione. L'articolo 4 dice che ogni cittadino ha il dovere di
svolgere secondo le proprie scelte un'attività e una funzione che
concorre al progresso materiale e spirituale della società.
L'articolo 18 dice che i cittadini hanno diritto di associarsi
liberamente senza autorizzazione per fini che non sono vietati ai
singoli dalla legge penale, e qui siamo nella fase costituente
post-fascista. Dico questo perché, riallacciandomi all'intervento
del Consigliere Sandri, l'"Union Valdôtaine" vuole rimanere
movimento non perché intravveda nei partiti il demone, ma perché il
partito significa parte, schieramento. Vogliamo rimanere al centro
del sistema politico, chi ci ama ci segua, chi non ci ama ci
attacchi, più ci attaccate più ci uniamo!
Quando si parla di centralità del Consiglio e di crisi
extraconsiliare, concordo perfettamente con il Consigliere Bortot,
le crisi extraconsiliari che si sono prodotte in quest'aula sono da
vituperare al massimo, non devono ripetersi ed è per tale motivo
che nel provvedimento approvato ieri abbiamo previsto la mozione di
sfiducia costruttiva, che è uno strumento importantissimo per
evitare le crisi extraconsiliari, che permette di discutere di
sostituzione di un Presidente di Regione solo avendo un programma
alternativo.
Il testo della "proposta di legge Riccarand" rispetto alla
proposta di legge che presentiamo noi non è poi così distante,
perché anche Riccarand dice, quando parla di programma elettorale,
all'articolo 4 bis:
"i partiti, i movimenti o i gruppi politici
possono effettuare il collegamento delle liste"
. Noi diciamo:
ogni partito, movimento o gruppo politico presenta un proprio
programma elettorale, che può essere con uno o l'altro. Noi
vogliamo presentarci con la nostra faccia, non vogliamo camuffarci
dietro coalizioni indistinte dove si passa da "Rifondazione
Comunista" al futuro "Partito democratico", con posizioni
totalmente diverse all'interno dove c'è il centrista, il vecchio
Democristiano - senza toni dispregiativi - e c'è il rifondarolo.
Giustamente il collega Ferraris, che ha fatto un intervento
politico di altissimo livello, mettendosi in discussione, ma al
contempo difendendo la sua storia politica, parla di sistemi che
sono aborriti. Come è possibile che un Ministro di Governo
partecipi e manifesti contro il Governo! Voi con il vostro sistema
fareste questo, perché il vostro sistema è il tutto e il nulla,
dove potrete dire: "qui dobbiamo raccogliere voti da Rifondazione
al "Partito democratico", dove uno dice il contrario dell'altro e
scende in piazza contro l'altro". Noi vogliamo proporci con il
nostro programma, ecco la differenza. Ci vogliono? Ci votano. Non
ci vogliono? Ci votano contro. Semplice, ma fondamentale differenza
e questo lo facciamo per il rispetto del cittadino, perché quanto
state proponendo voi è il contrario del rispetto del cittadino.
"È stato espropriato il ruolo della I Commissione", ci viene
detto. Ma vi rendete conto di cosa state dicendo? Vi rendete conto
che voi, partito eletto dal popolo e presente in quest'aula, non
avete deciso di presentare una proposta di legge in quanto gruppo
"Arcobaleno" in I Commissione, avete deciso di aderire alle
proposte referendarie in ambito extraconsiliare. Per favore, non
parlateci di queste cose, perché il vostro atteggiamento corretto
sarebbe stato quello di investire in quella fase il Consiglio
regionale di proposte di legge e si sarebbero dibattute in ambito
di I Commissione, seguendo l'iter normale. È comodo raccogliere le
firme per il referendum, però l'importante è che nel momento della
raccolta vi sia chiarezza rispetto a quello che si va a chiedere.
Per finire, noi sosteniamo con forza la nostra proposta di legge
che è seria e concreta, che risponde al comune sentire della
popolazione. Non siamo convinti che sia il massimo, perché sarebbe
illusorio e un po' prepotente da parte nostra dire che andiamo a
costruire un sistema perfetto, perché i sistemi perfetti nei
sistemi elettorali non esistono: questo è dimostrato dal dibattito
che si sta sviluppando a livello nazionale, dove non più di 6-7
anni fa si demonizzava il sistema proporzionale, salvo sentirsi
dire da Destra e da Sinistra nell'ambito della Conferenza
Stato-Regioni:
"voi Valdostani siete più furbi perché avete
mantenuto il sistema proporzionale"
. Ora si sta tornando al
sistema proporzionale e questo dimostra che ognuno cerca di seguire
i tempi, ma che il sistema perfetto non esiste, per cui non siamo
convinti che quello che stiamo costruendo sia perfetto ed è
probabile che si dovrà nel tempo portare delle correzioni. Abbiamo
cercato di mettere in atto un sistema che non risponde
necessariamente alle esigenze del singolo partito, ma che cerca di
dare al cittadino la possibilità di scegliere in tutta libertà.
Concludo dicendo che presentiamo come forze di maggioranza un
ordine del giorno collegato alla proposta di legge, che vuole -
senza che nessuno ipotizzi una prevaricazione dal parte del
Presidente della Regione, piuttosto che del Consiglio regionale -
chiedere alla Commissione dei Saggi di verificare in tutta
trasparenza e libertà di coscienza se i dubbi espressi in
quest'aula presentano dei legittimi punti di contrasto con la
Costituzione o no. L'impegno di tale ordine del giorno recita:
"Il Consiglio impegna il Presidente della Regione, in
relazione agli adempimenti al medesimo spettanti ai sensi
dell'articolo 13, comma 5, della legge regionale 25 giugno 2003, n.
19, a sottoporre alla Commissione di cui all'articolo 40 della
citata legge regionale, considerata la generale competenza ad essa
spettante nella materia referendaria, la questione relativa alla
fondatezza dei dubbi sopra rappresentati".
Nelle premesse dell'ordine del giorno si dice:
"Ritenuto necessario verificare, a tutela dell'ordinamento e
del buon funzionamento delle istituzioni regionali, oltre che
dell'efficace e fruttuoso pronunciamento e a tutela del corpo
elettorale, che gli atti scaturenti dal procedimento referendario
risultino pienamente legittimi sotto il profilo procedimentale, al
fine anche di ovviare al rischio che sia inficiata la validità del
procedimento elettorale, in conseguenza di eventuali censure di
illegittimità sollevate successivamente alla loro
approvazione"
.
Viene investita la Commissione di approfondire l'argomento,
essendoci dei pareri legali contrastanti. La Commissione darà le
sue risposte positive o negative e noi ne prenderemo atto.
Si dà atto che dalle ore 11,55 presiede il Presidente
Perron.
Président
- La parole au Conseiller Viérin Marco.
Viérin M. (SA)
- Parecchi colleghi hanno già anticipato
alcuni pensieri, è fondamentale però per il gruppo "Stella Alpina"
esprimere intanto un ringraziamento a tutti coloro che hanno
lavorato al tavolo per cercare di togliere ognuno qualcosa di suo
per giungere a un bene comune. Perché lo chiamiamo "bene comune",
amico Bortot? Mi permetto di chiamarla così perché facciamo
parecchie chiacchierate di cui condividiamo i contenuti e questo è
positivo, perché siamo stati eletti ed è indispensabile
confrontarci affinché ognuno riesca a trasferire agli altri
qualcosa di suo per arrivare a dare dei risultati tangibili. È
questo l'obiettivo che ci diciamo nei corridoi, anche se quando
discutiamo in Consiglio "ci facciamo prendere un po' la mano"... ma
io sono come te ed è meglio essere così che nascosti dietro le
quinte.
Noi abbiamo detto fin dall'inizio della raccolta firme...
infatti ci sono anche alcuni appartenenti alla "Stella Alpina" e
altri che hanno firmato la proposta referendaria: questo dimostra
che noi siamo fermamente convinti della necessità della permanenza
dell'istituto referendario, ma dell'istituto referendario! Ieri ho
cercato di far capire ai colleghi dove l'istituto referendario in
questo ambito abbia sbagliato e dove qualcuno su tali temi stia
cercando di giocare in maniera scorretta, noi come movimento 3-4
mesi fa per chiarezza abbiamo approvato un documento sui punti che
ritenevamo necessari, che una legge approvata da questo Consiglio
mantenesse come punti fondamentali. Tali punti riguardano un
programma preventivo, sapere chi condivide questo programma
preventivo, dare un premio di governabilità, ma al tempo stesso non
esageratamente, altrimenti andremo a finire sulla vostra proposta,
dove chi prende il 19% dei consensi ha il diritto di governare la
Valle d'Aosta, perché questo avete detto nella vostra forma di
Governo, e poi avete detto anche che se il Presidente dimissiona si
va tutti a casa! E questa sarebbe la centralità del Consiglio? Si è
alla mercé di un uomo, quando la Sinistra più estrema ha sempre
attaccato per 10 anni - mi ricordo Riccarand su quei banchi -
dicendo che il Presidente della Regione aveva già troppo potere!
Adesso non si può rinnegare questi aspetti dichiarati per anni
perché c'è un "giochino" politico di convenienza! Questo diciamo,
nessuno ha mai detto che si vuole giocare per non andare al
referendum; se ci sono i referendum, ben vengano! Ci confronteremo
sulle piazze! La "RAI" se, anziché fare quelle trasmissioni dalle
20,00 alle 20,30 comprando i documentari all'estero, facesse per 10
giorni consecutivi in quella stessa fascia oraria uno scontro
diretto fra le forze politiche presenti qui e fuori su queste
materie, forse i cittadini deciderebbero in maniera più equa,
sentendo dalle nostre parole cosa riteniamo preveda la normativa
presentata o un'altra, o quello che andiamo ad approvare oggi. Qui
si gioca troppo sull'emotività dell'informazione e a volte si va
meno nei contenuti e qui rivolgo l'accusa anche a noi, perché un
po' tutti siamo impreparati su certi argomenti, non c'è nessuno
preparato su tutto. Su questo argomento però dobbiamo essere
chiari: la gente non sa bene le cose all'esterno, perché siamo
stati in questo mese in parecchie sezioni e, quando gli si fa
leggere i contenuti delle vostre proposte, la gente non capisce.
Facciamo allora le fotocopie delle vostre proposte e le diamo alle
riunioni, è l'unica via che ci rimane per smentire le accuse che ci
fate di avere come maggioranza la padronanza di dare
informazioni.
Detto questo, abbiamo fatto anche un ragionamento di volontà al
confronto: quello che ha dato fastidio a noi è che si è partiti con
i discorsi referendari non per cercare un confronto, trovare una
condivisione, ma si è partiti per dire: "questo è il treno sul
quale fare politica" e non i "terreni" che tu hai detto prima di
condividere in pieno, ossia l'industria, l'agricoltura, il
Casinò... non si è fatta su questi problemi la politica di quello
che voi chiamate la lista del Gallo. Qualcuno sa oggi cosa pensa di
quella lista sul Casinò, sull'industria? Sì, l'unico è l'Ospedale,
ma abbiamo avuto 2 Presidenti della Regione che hanno risposto al
sottoscritto per 2 volte che ero pazzo a fare un discorso di
Ospedale nuovo quando si poteva ancora fare perché non si erano
spese le risorse! Oggi abbiamo speso la metà... cambiato idea!
Quando erano lì a guidare la squadra, idea contraria! È comodo...
ma le bugie quando si va sul territorio escono! Sull'Ospedale
avremo tempo di discutere il prossimo Consiglio, perché è iscritta
la proposta referendaria. Capisci Consigliere Bortot che i metodi
del non volersi mettere assieme vanno visti su tutti i lati e
allora, quando tu parli di Commissione, sai che la Commissione deve
prendere in esame le proposte presentate. Se qualcuno vuole
lavorare, deve lavorare per predisporre un testo e lo porta nelle
Commissioni.
Quindi non si è voluto nascondere quel lavoro fuori dalle
Commissioni... si è cercato di fare un lavoro in più per... e
arrivo al dunque - ho già detto questo ieri ma, visto che non viene
mai riportato, lo ripeto oggi -: il sottoscritto ha chiesto ai
referendari - tu lo hai confermato, ti ringrazio - se c'era uno
spazio per trovare un'intesa nella quale ognuno "smussasse i suoi
angoli", la risposta è stata precisa...
(interruzione del Consigliere Bortot, fuori
microfono)
... no, se vai a vedere i verbali, nel primo incontro chiesi e
mi sembra Tamone e un altro hanno detto: "o si risponde come
abbiamo proposto noi sulla raccolta firme o niente!". Questa è la
prova lampante che si è voluto fare un ragionamento solo politico
sul quale alla gente, se spiegato, non gliene frega niente! Mi
dispiace che vada contro i tuoi pensieri, perché so che tu sei una
persona onesta e tu hai detto anche oggi che sei il più critico sul
discorso di alcune proposte referendarie, perché ti sei accorto che
sul territorio non è proprio così. Vista questa onestà
intellettuale reciproca, dobbiamo essere anche onesti con noi
stessi sulle cose che diremo alla gente, perché qui mi sembra che
si giochi la partita perché ormai avete la percezione che queste
cose riusciranno ad essere capite dalla gente... e allora accusate
la maggioranza di voler solo giocare la partita di dire: "facciamo
la battaglia sull'incostituzionalità... sono cattivi e brutti
perché fanno quella battaglia...". Se la maggioranza pone questo
tema, come i referendari lo hanno posto con un altro parere che ci
avete consegnato ieri... ben venga per noi, perché tutti i pareri
vanno confrontati...
(interruzione della Consigliera Squarzino Secondina, fuori
microfono)
... allora chiedo che vengano consegnati, però questo per dirvi
che il nostro obiettivo e di questa maggioranza è quello di evitare
"ingorghi", prese in giro, situazioni anacronistiche solo su alcune
enfatizzazioni di tipo politico: è questo il nostro obiettivo!
L'ordine del giorno che il collega Vicquéry ha presentato e che ho
firmato insieme ad altri va in quella ottica, non deve essere preso
come un discorso di porsi contro, perché è invece la volontà di far
chiarezza su questi aspetti, per non doverci domani "cospargerci
del sale in qualche posto".
Vorrei ora entrare nei contenuti. L'obiettivo è comune al 95% e
prendo solo questa proposta di legge: la n. 168, dove l'obiettivo
comune è il discorso della rappresentanza e della stabilità, lo
abbiamo ribadito ieri; poi si può mettere insieme la rappresentanza
con la centralità del Consiglio e il discorso della stabilità con
la governabilità. Le proposte referendarie su questo tema e la
nostra proposta di oggi sono identiche al 95%, allora perché si
vuole giocare con la gente? Ho detto ieri: "a noi credo che le
proposte referendarie ci siano state da "pungolo" per obbligarci a
ragionare più velocemente", nessuno lo nasconde, ma ora andiamo
sulla concretezza. Informare la gente preventivamente sulle
alleanze e sui programmi è previsto nella proposta referendaria ed
è previsto in questa proposta di legge n. 168. Il discorso della
critica su tale aspetto che ho sentito nei corridoi anche da parte
di giornalisti è: "la vostra proposta permette di presentare una
lista singola". Vorrei dire a qualcuno che bisogna che si legga i
testi di legge, perché nella relazione della proposta referendaria
sull'elezione del Consiglio regionale della Valle d'Aosta si dice:
"la proposta di legge dispone infatti che le liste dichiarano
preventivamente se intendono allearsi con altre"
, quindi, anche
se passasse questa, ci potrebbe essere comunque la lista singola.
Perché allora si devono dire delle falsità all'esterno, mettere
confusione alla gente e poi mettere la gente in difficoltà? Siamo
chiari, lo avete scritto voi nella relazione, è uguale alla
nostra!
Altro problema: il meccanismo proporzionale, lo avete scritto
qui, il meccanismo rimane proporzionale, identico anche questo.
Secondo turno: c'è il secondo turno, l'unica differenza è che, per
prendere il premio di maggioranza, voi avete messo 43%, non voglio
discutere perché avete scelto 43%, però noi abbiamo detto: si dà il
premio di maggioranza se una coalizione o un programma condiviso
raggiunge il 50% più un voto, che ha il senso della democrazia più
completa, che ha il senso - visto che avete accusato l'"Union
Valdôtaine", e non sono qui a difenderla - di dire all'"Union
Valdôtaine": "non pensate di fare quello che volete nella futura
gestione di questa Regione": questo è il ragionamento che avete
sempre fatto anche voi in questi 10 anni e che con la vostra
proposta del 43% state negando in senso materiale!
La differenza minimale: qui è il fatto che se uno ha 21-28% e va
al secondo turno e lo vince, con la percentuale che ha preso al
primo turno dovrebbe avere 8 seggi, ne vogliamo dare 21? Diamo un
premio di 13, 14, 15 seggi, metà di questo Consiglio a una forza
che non li ha presi? Ma che rispetto del voto del cittadino
sarebbe? Mi richiamo al tuo messaggio, Consigliere Bortot, che
rispetto è del voto? Tu mi insegni che è sufficiente che ci siano 2
liste che prendono più del 21% e vanno al ballottaggio... e poi
faccia prendere 21 seggi... noi non siamo d'accordo, è giusto che
governi e abbia la responsabilità, ma che abbia una responsabilità
oggettiva e vera, che venga qui con 18 e sappia che la maggioranza
dei Valdostani non ha approvato il loro programma... quindi deve
avere la capacità di "smussare gli angoli", altrimenti avremo tanti
piccoli potestà in questa Valle! Vedi allora che sulla legge
elettorale abbiamo avuto al 95% le stesse sensibilità e dobbiamo
fare uno scontro politico su queste cose?
Vado sulle preferenze. Il discorso non è 2... qui è il discorso:
preferenze plurime o una singola? Abbiamo sentito i sindaci che
hanno avuto già i primi effetti della riduzione a 2, che la
politica ha diviso sul territorio famiglie, parenti, amici da una
vita, ma è questo il compito della politica? Non si può dire:
"comunali 5 o 4 preferenze, qui 1", è demenziale! Ogni situazione
non può essere affrontata... rispetto a come ci si alza al mattino,
o in che posizione ci si trova! Ma siamo pazzi qui? Noi queste cose
le diremo alla gente, giustamente. Per adesso abbiamo voluto dire
solo certe cose per cercare quella sensibilità che non è venuta da
parte vostra di trovare una via comune sulle cose istituzionali, ma
non da tutti voi, altrimenti sarei scorretto, perché da qualcuno di
voi qualche mezza apertura si poteva avere. Non posso dire che ho
sentito dire, perché io che volevo fare questi ragionamenti li ho
posti ai referendari 2 mesi fa circa e ho avuto risposte come delle
paratie, che chiudono completamente il passaggio dell'acqua. Noi
non vogliamo che l'acqua debordi, perché, se deborda l'acqua, c'è
l'alluvione per tutti: per la democrazia, per la rappresentanza,
per la governabilità. Noi vorremmo confrontarci con dei referendum
sulle cose da fare e condivido in pieno il passaggio che ha fatto
Bortot.
Anche sul tema delle donne, abbiamo avuto una riunione con le
donne del gruppo "Stella Alpina", che si sono all'unanimità
espresse contro. Abbiamo "smussato il nostro angolo" dicendo il
20%, ma il ragionamento delle donne che sono iscritte al nostro
movimento è stato molto semplice e c'è qualche donna che vota
"Verde" che ci ha detto le stesse cose: le donne non vogliono
sentirsi come degli oggetti messi in gabbia e per esporli bisogna
trovargli una gabbia su misura. In certi comuni c'è l'80% di donne,
l'82 a Rhêmes; in certe Giunte c'è il 60%, come ad esempio a
Rhêmes, questo è emerso dall'audizione con i sindaci, ma questo
cosa vuol dire? Avete provato a fare delle liste nei comuni? A
chiedere per favore alla gente di andare a candidarsi? Ma avete
provato? Se sulla legge degli enti locali non abbiamo messo questa
cosa, è perché avevamo avuto delle storie nel dire che bisognava
andare a chiedere alla sorella, alla mamma del marito di mettersi
in lista, altrimenti non era possibile fare la lista e poi veniamo
qui a dire che è sbagliato dove c'è una lista unica nei vari
comuni... concetto che condivido e arriveremo con una proposta
sugli enti locali, ma successivamente per "non confondere le
acque". Se non vogliamo che vi sia solo una lista in tanti comuni,
però dobbiamo anche evitare alcune situazioni sgradevoli. Avete
visto in quante liste nelle elezioni comunali sono uscite persone
con zero preferenze? Non vi siete chiesti perché? Una di queste
persone ha detto:
"se volete il piacere, mi iscrivo alla lista,
perché è giusto che ci siano liste di minoranze, ma non vado a
votare, perché non condivido e, se vado, non mi voto"
, infatti
zero preferenze. Nelle ultime elezioni comunali, ce ne sono come
minimo 20-30 anche ad Aosta, allora chi vogliamo prendere in
giro?
Noi siamo favorevoli ai referendum, purché su cose concrete e
non a discutere di cose aleatorie e trovare le scuse per non
arrivare a una condivisione. Ora qui, noi condanniamo tale metodo
di voler fare politica su queste cose, non il referendum che va
benissimo, anzi. Anche queste ultime irritazioni che hanno avuto i
referendari credo siano dovute dal fatto che sostanzialmente la
nostra proposta di legge risponde al 95%, ossia ha colto la voce di
questi 7.000 cittadini, mettiamo anche che l'abbia colta al 70% o
al 65%, però ha accolto gran parte delle proposte referendarie. Non
si può adesso giocare la partita fuori dai contenuti, ho visto
Riccarand, glielo ho detto personalmente ...
(nuova interruzione della Consigliera Squarzino Secondina,
fuori microfono)
... non abbiamo paura di niente! Saranno i saggi a decidere
quello che è. Ti vuoi sostituire ai saggi? Li hai difesi fino a
ieri! Che i saggi abbiamo tutti i documenti: abbiano quello dei
referendari, quello della Giunta, se ne abbiamo un altro,
consegniamoglielo. L'importante è che questi Signori non ci mettano
in una situazione di non ritorno e credo che anche voi condividiate
tale ragionamento. Quello che dispiace è che quello che ci divide
sia solo la politica, quella politica che la gente non vuole... sia
solo il discorso dell'appartenenza a una casa, piuttosto che a
un'altra. Abbiamo cercato fra tutte le altre "case", ad eccezione
di una parte dei "Democratici di Sinistra", che prima c'era e poi
non c'era più, e mi ha fatto male che Laurino, perché lo conosco ed
è anche lui persona a modo, abbia rilasciato delle dichiarazioni
che non gli fanno onore. Dice che è una legge sbagliata, ma ha
messo a confronto i testi di legge? Oppure non sa neanche cosa è
scritto nelle proposte referendarie? Non so se ci capiamo.
La "legge pasticciaccio", se vanno avanti le 4 proposte
referendarie, ci sarà e l'ho detto ieri: una maggioranza che non
sarà rispondente alla Giunta, obbligatoriamente, perché nel
Consiglio ci sono 7 o 8 forze politiche come minimo, una Giunta
potrà essere l'espressione di solo movimento o di un movimento più
qualcosina, sicuramente non avrà la maggioranza in questo
Consiglio. Quella istituzione o quelle istituzioni un domani, se
passa la legge referendaria, dovranno dire ai cittadini che
programma seguiranno: il programma dell'aula del Consiglio o i
"diktat" di un Presidente nominato lì che, se vuole, manda a casa
tutti? Cosa sceglieranno i nostri futuri colleghi? Noi non siamo
per un presidentissimo, per utilizzare il gergo che usava il
Consigliere Venturella ieri, siamo per un'altra cosa. Oggi il più
grande vizio che hanno le proposte referendarie è che ci portano a
quelle situazioni, allora non possiamo che sperare che questa legge
venga votata da più colleghi possibili, lavorare perché i contenuti
siano espressi in maniera chiara ai cittadini, perché c'è
un'informazione assente su tale aspetto, come abbiamo verificato
nelle riunioni: la gente non sa di cosa parliamo, sa solo per
"slogan" - "non vogliono riformare", oppure "vogliono riformare" -,
allora credo che quest'aula non abbia il dovere di cercare di far
vendere 10 copie in più di giornali ad una o all'altra testata,
abbiamo il dovere di far capire alla gente di cosa si parla. La
politica comincia a perdere credibilità, ma ci sono anche altri
istituti che iniziano a perdere credibilità e la democrazia è
basata su 3 istituti: la politica, l'informazione, la Magistratura.
Se uno di questi "angoli" cede, cade l'istituto della democrazia.
Facciamo allora in modo che tutte le tre "colonne" mantengano la
loro dignità e la loro credibilità, purtroppo noi vediamo che
queste colonne stanno perdendo la loro credibilità e noi di questo
dobbiamo occuparci, perché è pericolosissimo. Il discorso di fare
esplodere un sistema vede l'implosione dopo, non è che esplode solo
un sistema, ma c'è l'esplosione di tutto!
In conclusione ribadiamo il voto favorevole, ringraziamo tutti
coloro che hanno voluto lavorare per questa proposta di legge,
ringraziamo anche i referendari che hanno spinto le forze politiche
a trovarsi attorno a un tavolo, ringraziamo coloro che avrebbero
voluto condividere con noi questa cosa, ma non hanno potuto per
dovere di strategia politica diversa, e ci troveremo sul
territorio. Mi piacerebbe trovarci non con le piccole assise
personali, invitiamo la "RAI" a fare per un mese di fila mezz'ora
di dialogo diretto... sono soldi dei cittadini quelli che spendiamo
per la "RAI"... non parlo dei giornali, che sono società private,
ma la "RAI" faccia lo sforzo per trasmettere dei confronti in modo
che tutti possano sentire dalle nostre bocche cosa pensiamo. Con
questo invito chiudo e mi rivolgo al collega Bortot per dirgli che
non siamo contrari ai referendum, anzi vediamo di non "annacquarli"
sposando in maniera ottusa le proprie posizioni.
Presidente
- La parola al Consigliere Sandri, per mozione
d'ordine.
Sandri (GV-DS-PSE)
- Per mozione d'ordine perché, a mio
parere, l'ordine del giorno che è stato distribuito non è
ricevibile dal Consiglio ai termini dell'articolo 64 del
Regolamento, che prevede che gli ordini del giorno possono essere
presentati durante la discussione generale, purché siano
concernenti il contenuto delle disposizioni del disegno di
legge.
Ora palesemente l'ordine del giorno presentato dai Capigruppo di
"Fédération", "Stella Alpina" e "Union Valdôtaine" entra nelle
modalità per cui si è arrivati ad avere oggi una proposta di
legge... ma non sul contenuto, né determinano o specificano il
concetto... osservano di norma le Commissioni consiliari
permanenti... qui non c'entrano neppure le Commissioni consiliari
permanenti; pertanto, a mio parere, tale ordine del giorno è
irricevibile e chiedo sia stralciato dalla discussione.
Presidente
- Non sono assolutamente d'accordo, ritengo
che questo rientri pienamente nella materia che stiamo discutendo,
non a caso abbiamo deciso di discutere non solo di leggi
elettorali, ma di fare anche una discussione generale congiunta
delle proposte referendarie, penso che questo ordine del giorno
possa essere di supporto alla decisione che il Consiglio dovrà
prendere in ordine all'approvazione o meno delle proposte
referendarie. Ritengo che la possibilità per i Consiglieri che
l'hanno presentato rientra pienamente nella legittimità di poterlo
fare, quindi non posso accogliere la sua proposta.
La parola al Consigliere Venturella.
Venturella (Arc-VA)
- Sull'irricevibilità dell'ordine del
giorno vorrei fare alcune considerazioni: in primo luogo, sono
pienamente d'accordo con il collega Sandri nel fatto che tale
ordine del giorno attiene ad una materia specifica: quella del
referendum. Oggi in questo Consiglio non stiamo affatto discutendo
i meccanismi che hanno portato ad avere attuato quello che diceva
lo Statuto speciale, ovvero il referendum propositivo. Qui non
stiamo discutendo di referendum propositivo, ma stiamo discutendo
di sistema di Governo, alleanze preventive... per cui altri disegni
di legge che non riguardano il referendum.
L'ordine del giorno deve riguardare...
Presidente
- ... ma le abbiamo accorpate tutte insieme
appositamente...
Venturella (Arc-VA)
- ... no, attenzione, questo ordine
del giorno riguarda non le 4 leggi dei referendari, ma la legge del
referendum, come no? Riguarda le procedure e le iniziative del
referendum, quando si parla di "indizione... o il Presidente della
Regione a relazionare...", si parla di procedura della legge che ha
istituito il referendum propositivo, che non è all'ordine del
giorno. Vi è poi un'imprecisione che non risponde alla realtà,
quando nel 5° capoverso si dice:
"Preso atto che il Consiglio
regionale, ai sensi dell'articolo 15 dello Statuto, ha approvato,
con le maggioranze qualificate espressamente previste..."
, mi
sono perso un pezzo, siamo già alla votazione? Qui...
(interruzione del Presidente della Regione, fuori
microfono)
Squarzino
(fuori microfono)
- ... allora chiedo la
sospensione per la convocazione dei Capigruppo, non si può
interpretare....
Venturella (Arc-VA)
- ... allora, dato che siamo a questo
livello, chiedo la sospensione per una riunione dei
Capigruppo...
Presidente
- ... per quale motivo?
Venturella (Arc-VA)
- ... indovini un po'... se
l'interpretazione del Regolamento è fatta ad immagine e somiglianza
di qualcuno... ad uso e consumo dei "desiderata" ogni volta che
cambiano rispetto al tempo atmosferico...
Presidente
- ... stia tranquillo, questo non
succede...
Venturella (Arc-VA)
- ... chiedo, a nome dei gruppi
"Democratici di Sinistra" e "Arcobaleno", una sospensione per una
riunione dei Capigruppo per decidere su cosa fare di questo
Regolamento, se farne "carta straccia" oppure...
Presidente
- Il Consiglio è sospeso per 5 minuti per una
riunione dei Capigruppo.
Si dà atto che la seduta è sospesa dalle ore 12,41 alle ore
12,52.
Presidente
- La Conferenza dei Capigruppo ha convenuto di
trasformare questo ordine del giorno in risoluzione, che verrà
iscritta e discussa immediatamente dopo le votazioni dell'argomento
che stiamo discutendo.
La parola al Consigliere Ottoz.
Ottoz (UV)
- Con i "naufraghi" rimasti in Consiglio siamo
oggi qui a parlare in pratica dei referendum, perché questo è il
motivo principale per cui siamo qui a discutere una legge che
tratta alcune materie oggetto di proposta referendaria. Vorrei dire
due parole sui referendum, facendo intanto una considerazione,
ossia non si dovrebbe dare peso a quello che le persone dicono
quando affermano cose che non possono non dire: quelle non contano
perché fanno parte del loro ruolo, quindi non hanno un grande
significato. Inizio citando Voltaire:
"Monsieur, je ne suis pas
d'accord avec ce que vous dites, mais je me battrai jusqu'à la mort
pour que vous ayez le droit de le dire"
. Questo perché il
referendum ha 2 aspetti di tutta evidenza: è uno strumento di
espressione della volontà popolare, ha dei contenuti che propone
all'opinione popolare. Non mi voglio pronunciare sui contenuti,
perché trovo che alcuni di questi referendum sono fatti abbastanza
male e potrebbero ingenerare delle situazioni difficili,
ciononostante la possibilità alla gente di esprimersi non deve
essere negata.
Credo che, come nelle leggi esiste una gerarchia delle fonti, a
scendere dalla Costituzione, scendendo fino alle leggi di più basso
rango, passando per i vari tipi di leggi, per quanto riguarda la
sovranità, si parte dal basso e la gerarchia delle fonti è
invertita, ossia prima c'è la gente che nomina i suoi delegati che
nelle sedi preposte fanno politica, ma senza per questo rinunciare
alla propria sovranità... quindi il referendum ha questa
caratteristica di strumento di esercizio di una sovranità che non
può essere tolta al popolo. Alcuni hanno parlato del modello
svizzero e della sua inadeguatezza ed inapplicabilità alla Valle
d'Aosta, del fatto che siamo diversi; in effetti siamo sul lato sud
del Cervino e loro sul lato nord... e così del Grand Combin... Io
vorrei dire che la democrazia svizzera funziona da sempre, i
referendum in Svizzera funzionano da sempre, nessuno si
scandalizza, lo stesso Emile Chanoux, a cui l'"Union Valdôtaine" fa
basilare riferimento, si riferiva per le sue visioni sulla
democrazia alla forma politica della democrazia svizzera. Nei
referendum esiste un problema, sapete che in Svizzera non c'è
problema di diffusione... si fa referendum su tutto, soprattutto
non c'è il "quorum", che è un'invenzione che serve a dare un potere
asimmetrico alla politica rispetto ai referendari, poiché, mentre i
referendari hanno solo l'arma di andare a votare pro o contro,
perché loro credono nello strumento e vogliono esprimersi sul
quesito, la parte politica spesso attraverso la sua possibilità di
fare propaganda può contare anche sul fatto di non far raggiungere
il "quorum", tant'è vero che in Svizzera il "quorum" non esiste.
Non a caso in questa legge il "quorum" non è il 50% e la storia
della Costituente ci insegna che il referendum un giorno c'era,
l'indomani si svegliarono che era scomparso durante la notte,
ripartì tutto un movimento per e alla fine si accettò il
referendum, ma con le 500mila firme che sembravano irraggiungibili
e poi con il "quorum", quindi fu limitato e per questo riservato
nel Paese a fattispecie importanti, come dovrebbe essere anche da
noi, dove il "quorum" è del 45%. Personalmente non condivido i
"quorum", poiché chi si occupa di politica va a votare, chi non ci
va vuol dire che ha delegato gli altri, che gli va bene quello che
fanno gli altri, quindi anche se a qualcuno può sembrare poco
democratica una decisione presa dal 30 o 40% delle persone che si
esprimono a favore, la mia posizione personale è che non sono
favorevole ai "quorum"... ma seguo le regole e le leggi.
Il vero problema di tutta questa vicenda è la sgradevole
sensazione che, ancorché risponda o non risponda a verità - non ho
nessun motivo di pensare che non risponda a verità -, la sensazione
che diamo all'esterno è che la classe politica in Consiglio come
entità è mediamente contro lo strumento. Siamo qui con una legge
che ritengo, rispetto alla legge precedente, una buona legge, che
tocca 4 punti - fra quella di oggi e quella di ieri, perché abbiamo
visto che si tratta di un "unicum" anche se "splittato" in 3
parti... posti dai referendari... Sul punto delle preferenze dice
no: 3 erano e 3 rimangono. Sul punto delle quote rosa dice quasi,
zero era, siamo al 20% come proposta e mi sembra importante intanto
come principio e poi come percentuale e non secondario rispetto al
33% o al terzo, ossia nello stesso ordine di grandezza. Un
referendum propone l'elezione diretta del Presidente della Regione
e la risposta è "no". Un altro propone la forma di Governo, le
coalizioni... e la risposta è "quasi", nel senso che un passo
avanti significativo è stato fatto anche qui con la legge di ieri e
questa di oggi.
Direi che, paragonata alla legge precedente, questa sia una
buona legge e ho collaborato attivamente alla sua stesura. Il
problema di questi referendum è che di fatto prefigurano,
agevolano, innescano un graduale percorso verso il bipolarismo,
perché su tutto il resto si potrebbe... Perché è un problema?
Perché il bipolarismo è come una donna incinta di 2 "figlie": una
si chiama alternanza, che è inevitabile con il bipolarismo e questo
è uno dei nodi fondamentali; l'altra si chiama governabilità - che
tutti vorrebbero, mentre la prima figlia nessuno la vuole - e, pur
ripetendo che si tratta di una buona legge, dico che l'articolo 30
pecca nel senso che genera una specie di gaussiana dello "stress",
in cui man mano che si va su lo "stress" fa bene ma, arrivati a un
certo punto, bisogna cadere e lo "stress" diventa "over training" o
fa scatenare una serie di patologie opportunistiche con la caduta
del sistema immunitario. L'articolo 30 per la governabilità aiuta
poco, nel senso che per un verso sì - c'è il premio di maggioranza
-, per un altro verso sembra costruito da un timore di
prevaricazione di una parte sull'altra, per cui è "figlio" di una
certa paura.
Sulle quote rosa dobbiamo affrontare il problema con "real
politik", nel senso che se siamo tutti d'accordo che sia giusta la
rappresentanza di genere, alla fine il sistema attuale non
funziona, perché i sofismi della ragione ci dicono che le quote
rosa non servono, perché le donne non votano le donne, perché
qualcuno dice che le donne non devono stare in un recinto, non c'è
la quota dei Messicani che c'è in California, che è brutto...
d'altra parte così il sistema non funziona, quindi in questo
momento la "real politik" rende opportuno fare un tentativo che
altrove ha funzionato, ritengo che il 20% possa essere un buon
punto di partenza.
L'altro punto è l'elezione diretta del Presidente della Regione:
qui tutti hanno paura, perché il Presidente della Regione è così
potente - pensano - chissà, se fosse eletto direttamente,
diventerebbe onnipotente. Questo è vero solo in parte, perché tale
è oggi la possibilità di gestire del Governo e del Presidente della
Regione, che forse l'elezione diretta non aggiungerebbe così tanto,
però non potrebbe essere disgiunta da un ristabilimento
dell'equilibrio dei "pesi e contrappesi" del potere del Consiglio,
poiché è evidente che l'opportunità di un'elezione diretta del
Presidente della Regione va di pari passo con una ridefinizione
profonda dei poteri del Consiglio, in modo che vi sia un equilibrio
che permetta di gestire in modo democratico: questo è un tema che
non è per oggi, sappiamo che potremo discuterne più avanti quando
in un'altra legislatura il tema verrà posto all'attenzione del
Consiglio.
Ho sentito parecchi riferimenti all'Alto Adige. Trovo che i
paragoni con l'Alto Adige non sempre calzino, poiché la genesi
della loro autonomia speciale è troppo diversa dalla nostra. L'Alto
Adige non ha subito la menzogna della grande semplificazione
iniziale, non ha contribuito a generare il primo grande compromesso
storico che si strinse con la Costituente, dove sta alla fine, per
la rinuncia di tutti a qualcosa, il "germe" dell'ingovernabilità
potenziale e della necessità costante di ridefinire le leggi
elettorali nel nostro Paese, a cui faceva riferimento il
Consigliere Sandri. L'Alto Adige non ha accettato di assistere
inerme all'omeopatizzazione del tedesco e ha combattuto altri 15
anni fin quando non ha raggiunto i suoi obiettivi, ha lottato per
il meglio, non ha contrattato con il migliore, "ha rinunciato
all'uovo per avere oggi la gallina". Qualcuno ha evocato il
problema del perché proporzionale e perché maggioritario, cosa sia
meglio. Ritengo che non esista un sistema perfetto, ma che, quando
un sistema è andato troppo in là, serva l'altro.
Forse in Inghilterra c'è bisogno di una correzione non so quanto
lieve proporzionale, forse in altri Paesi è necessario passare al
maggioritario, sicuramente quando una classe politica ha imparato a
gestire, pur con le migliori intenzioni, la macchina elettorale,
l'unico sistema è "rompere gli schemi", quindi non sono innamorato
né del maggioritario, né del proporzionale, ma ritengo che vadano
affrontati in modo laico e tenuto conto di quali sono le
"incrostazioni" che si sono formate sul sistema.
Lo stesso per le preferenze. L'ideale sarebbe 35, l'algebra
combinatoria ci permette di fare certi ragionamenti con 3, 1
scatenerebbe una lotta fra consiglieri, 2 è una via di mezzo; anche
lì, quando si impara ad utilizzare bene un sistema, è opportuno
fare ritorno ai fondamentali e provare l'altro.
Il discorso della governabilità mi sembra un frammento di un
imeneo di Saffo. Lei parla di verginità... ma insomma...
"governabilità mi sfuggi, dove vai?"
E la governabilità
risponde:
"vado via, lontano da te, non mi vedrai mai più"
.
Su questo tema della governabilità non sono d'accordo con Marco
Viérin e Claudio Lavoyer, credo che non andrebbe sottovalutato il
rischio che la gente - come in Italia - sia più avanti della sua
classe politica, non tanto nei tecnicismi relativi alle forme di
elezione, alle regole, che sono complicatissime... Parlo della
gente che è interessata alle regole, non solo alle questioni
economiche. Scusa Claudio, non è una polemica... credo che la gente
percepisca qual è la direzione in cui vuole andare. Non è in grado
di gestire le regole, questo è il nostro compito, però non
sottovalutiamo il rischio che anche in Valle d'Aosta la gente sia
più avanti di noi nella sensazione di cosa sia meglio come forma e
capacità di decisione e come indicazione "préalable". Questo
rischio va valutato, la classe politica se lo assume e può correrlo
sapendo che la gente non è sicuramente più avanti di noi sui
tecnicismi, sui sofismi e sulle architetture complesse giuridiche.
È chiaro, noi abbiamo un supporto di uffici... ma la gente ha
alcune idee chiare e noi dobbiamo tener conto di queste. Siccome,
quale che sia il pensiero di ciascuno di noi, abbiamo delle
responsabilità nei confronti della gente che si aspetta da noi una
gestione stabile e oculata della Valle d'Aosta - e qui sono
d'accordo sia con il Consigliere Marco Viérin, sia con il
Consigliere Lavoyer -, dobbiamo prefigurarci quale sia il futuro.
Allora la domanda è: quale sarà il cammino del referendum? Non lo
so, ripeto, su alcuni so già che voterei contro, ma quale sarà il
cammino del referendum: arriverà in fondo? Mi riallaccio al
discorso che ho fatto ieri dopo l'intervento della collega
Squarzino... e subito dopo: e se si interrompe il cammino del
referendum in modo del tutto lecito? Terza domanda: e se non si
interrompe e i referendari perdono? Perché non è detto che la gente
vada a votare con la maggioranza che si è formata in aula su queste
leggi. C'è anche la legittima aspettativa di orientare l'elettore
nel modo corretto al voto. Infine, non è che ci sia qualcuno qui
che spara per "mandare tutto a Patrasso", che spera... perché
sparare e sperare sono due cose molto simili... non c'è qualcuno
che spera di "mandare tutto a Patrasso", perché si voti con la
vecchia legge che va tanto bene? A tali domande dobbiamo rispondere
in modo responsabile.
Questa legge, che ritengo essere molto, ma molto meglio di
quella vigente, ritengo che responsabilmente dobbiamo sostenerla
fortemente. Certo che nel pieno rispetto dell'opinione di tutti in
tale vicenda, come ho detto in tutte le sedi, non ho potuto evitare
l'impressione che il "sistema immunitario" della politica abbia
scatenato tutti i suoi "anticorpi". Prima si scatenano gli
"anticorpi" di tipo "B", poi quelli di tipo "T", qui abbiamo
trovato gli "R-killer", ossia gli anticorpi, i killer del
referendum, dato che sentiamo leso - mi metto nel mucchio - il
nostro diritto divino a gestire noi. Siamo tutti democratici verso
l'alto e tutti paternalisti verso il basso, non sappiamo mai a
Destra, né a Sinistra di chi siamo, perché se qualcuno mi spiega
oggi cosa vuol dire Destra e Sinistra... Ma c'è anche un alto e un
basso, abbiamo tutti un sud che sta peggio e vorremmo tutti - come
dice Altan - fuggire ad ovest di noi stessi.
Mi sono impegnato a fondo per tale provvedimento, non come un
cammino verso la perfezione, che lascio ai sistemi iniziatici che
non ci riguardano e che peccano notoriamente di mancanza di
trasparenza, ritengo che questa legge sia il compromesso più alto
che si sia potuto raggiungere per garantire quella maggioranza e
quel coinvolgimento di maggioranza ed opposizione che necessita per
un tema fondamentale per la democrazia come una legge elettorale;
quindi ritengo che noi dobbiamo sostenere fortemente questo
provvedimento. Eventuali altre considerazioni dopo il dibattito e
gli articoli le riservo ad una mia eventuale dichiarazione di
voto.
Presidente
- Con tale intervento possiamo sospendere i
lavori per questa mattina, il Consiglio è riconvocato alle ore
15,30.
La seduta è tolta.
---
La seduta termina alle ore 13,15.
