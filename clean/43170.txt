Classificazione
ISTRUZIONE PUBBLICA
Personale docente e non docente



Oggetto del Consiglio n. 598 del 26 maggio 2021 - Resoconto
OGGETTO N. 598/XVI - Interrogazione: "Notizie in merito alla
proroga del personale ausiliario assunto tramite chiamata pubblica
nelle istituzioni scolastiche ed educative della Regione".
Bertin (Presidente) -
Punto n. 9 all'ordine del giorno.
Per la risposta, ha chiesto la parola il Presidente della Regione,
ne ha facoltà.
Lavevaz (UV) -
Si chiede con questa interrogazione: "se è
previsto di prorogare ulteriormente il personale ausiliario,
categoria A, posizione A, di cui alla chiamata pubblica del 19
agosto 2020". Allora per quanto riguarda il personale ausiliario,
confermo che l'Amministrazione regionale non ha previsto di
prorogare la scadenza dei contratti nei mesi estivi, questo perché
a livello regionale il piano scuola estate, che è stato giustamente
richiamato nell'interrogazione, coinvolge sostanzialmente
esclusivamente le scuole secondarie di primo e di secondo grado in
quanto nell'anno scolastico in corso le scuole primarie e
dell'infanzia hanno sostanzialmente avuto una presenza in classe
continua. Nello specifico quindi, per quanto attiene i progetti
presentati dalle istituzioni scolastiche nell'ambito del piano
scuola estate, le attività si svolgeranno per brevi periodi,
saranno organizzate per lo più in spazi aperti e all'esterno delle
istituzioni scolastiche. Inoltre, dopo aver effettuato dei sondaggi
con le famiglie, si è verificato che il numero potenziale di
adesioni non richiede la necessità di personale aggiuntivo rispetto
a quello in servizio a tempo indeterminato. L'assunzione di
personale aggiuntivo assunto a tempo determinato invece sarà quindi
nuovamente previsto poi con l'avvio del nuovo anno scolastico
2021-2022 e il reclutamento di tale personale avverrà mediante
chiamata pubblica ai centri per l'impiego e con contratti a tempo
determinato così com'è stato fatto fino ad oggi.
Presidente -
Ha chiesto la parola il consigliere Manfrin
per la replica, ne ha facoltà.
Manfrin (LEGA VDA) -
Prendo atto del fatto che
evidentemente il personale ATA che ha lavorato finora non verrà
rinnovato per l'estate, quindi si tornerà a fare delle chiamate
pubbliche. Mi permetto di evidenziare, visto che si farà una nuova
chiamata pubblica, di verificare bene i requisiti della chiamata
pubblica, perché continuiamo a replicare uno schema che io aborro,
cioè non si verificano le competenze e le capacità delle persone
che vengono chiamate, si verifica il reddito. Ora, sicuramente è
bene privilegiare le persone che hanno sicuramente un reddito basso
e che hanno necessità di trovare lavoro, ma queste persone devono
avere anche delle capacità personali. Questo invece viene
banalmente fatto con un calcolo sull'ISEE dicendo: "tu hai lavorato
l'anno scorso, tu hai lavorato quest'anno, quanti figli hai a
carico?, quanti soldi hai guadagnato?, per ogni mille euro ti tolgo
un punto e quant'altro". È una pratica che viene applicata sul
personale ATA, è una pratica che viene applicata anche in
tantissimi altri settori molto più delicati, ma sicuramente la
priorità va data a chi ha le capacità, a chi ha le competenze ed
evidentemente non può essere basata solo sul requisito del
reddito.
