Classificazione
COMMERCIO



Oggetto del Consiglio n. 3322 del 21 febbraio 2024 - Resoconto
OGGETTO N. 3322/XVI - Interpellanza: "Adozione di misure
tempestive a sostegno delle attività commerciali per il contrasto
del fenomeno della desertificazione del settore".
Bertin (Presidente) -
Punto n. 52. Consigliere Ganis, ne
ha facoltà.
Ganis (LEGA VDA) -
Quest'iniziativa ha come finalità
mantenere alta l'attenzione sul problema della crisi del settore
del commercio.
Ricordo a tutti che la nostra prima iniziativa risale al lontano
15 dicembre 2022, già allora il nostro gruppo evidenziava la
necessità di rilanciare il settore del commercio, attraverso un
piano specifico e non solo.
Per questo motivo sono state innumerevoli le iniziative
presentate in questo Consiglio regionale dal nostro gruppo a
sostegno del settore del commercio; ricordo anche la nostra
proposta di legge sulla creazione dei distretti del commercio, che
andava nella giusta direzione: dare un piccolo contributo a questo
settore.
Tornando all'iniziativa, prendiamo atto da alcuni organi di
stampa e da siti web che negli ultimi anni, tra il 2012 e il 2023,
gli ultimi dieci anni, secondo i dati di Confcommercio nazionale
sono spariti circa 11 mila negozi a dettaglio e 24 mila attività di
commercio ambulante, mentre sono aumentate le attività di
ristorazione.
Nella nostra Regione il trend rispecchia quello nazionale,
chiudono i negozi di commercio al dettaglio e aprono bar e
ristoranti.
Abbiamo più volte evidenziato quali sono i fattori che hanno
contribuito a creare o ad aumentare questa crisi del settore.
Detto questo, sarebbe opportuno ricordare le parole del
Presidente di Confcommercio che in una sua intervista evidenziava
l'importanza di creare i distretti del commercio.
"Per arginare un'eventuale emorragia di chiusura delle attività,
la prospettiva formulabile nella nostra Regione è quella legata
alla creazione dei distretti del commercio", parole del Presidente
di Confcommercio.
Ora tenuto conto che il fenomeno della desertificazione
commerciale non si è arrestato, anzi, seppur il Governo regionale
abbia attuato una serie di misure di contrasto, evidenziato che
nella nostra regione, soprattutto in Bassa Valle, quindi partendo
da Châtillon per arrivare a Pont-Saint-Martin, le attività
commerciali stanno chiudendo, in questi giorni ricordo che sta
chiudendo un'attività proprio a Hône, tenuto conto anche delle
preoccupazioni delle associazioni di categoria, si interpella
l'Assessore competente per conoscere se sia intenzione
dell'Amministrazione regionale porre in atto delle misure
tempestive a sostegno delle attività commerciali al fine di
contrastare il fenomeno della desertificazione commerciale.
Presidente -
Risponde l'assessore Grosjacques.
Grosjacques (UV) -
Come lei ben sa, collega Ganis, per
essere un operatore di questo settore, il declino che da tempo
caratterizza il settore del commercio di vicinato in tutta Europa
ha due matrici diverse, la prima, di carattere strutturale - nelle
varie crisi economiche di questi ultimi quindici anni con la
chiusura di alcune centinaia di migliaia di attività in tutti i
settori - ha trovato origine nei principi della normativa euro
unitaria a tutela della concorrenza (che hanno comportato
l'introduzione nell'ordinamento di una disciplina di ampia
liberalizzazione che ha generato una crescita significativa di
medie e grandi strutture di vendita a danno delle microimprese),
nell'avvento di Internet (che ha profondamente modificato la
struttura dell'economia tradizionale, con la nascita tra gli altri
del fenomeno dell'e-commerce, in virtù del quale si sono
stabilmente insediate sul mercato multinazionali globali,
competitori in grado di vendere su tutto il territorio prodotti a
prezzi non sostenibili da parte delle piccole e medie imprese
commerciali tradizionali) e nel calo demografico (che ha colpito
anche la nostra regione e che non è da sottovalutare, e, in
particolare, le comunità delle valli laterali, dove in molti casi
l'esiguità del numero degli abitanti residenti stabilmente
purtroppo non consente più, in molti casi, il mantenimento in vita
dei piccoli esercizi di vicinato.
Poi vi è una seconda causa di carattere congiunturale che ha
ulteriormente amplificato gli effetti della crisi strutturale del
settore commerciale di prossimità in ragione di una serie di
fenomeni, tra i quali l'evento pandemico, l'incremento dei prezzi
dei combustibili dell'energia, la difficoltà di reperimento delle
materie prime, gli eventi bellici, la crescita generalizzata delle
dinamiche inflattive, a cui non è seguita una crescita
proporzionale dei redditi, con la conseguente perdita di valore del
potere di acquisto dei consumatori.
È un fenomeno che colpisce indistintamente anche tutto il
territorio nazionale, pertanto la Valle d'Aosta di certo non
potrebbe rappresentare un'eccezione, esattamente come riportato
nella ricerca "Demografia d'impresa nelle città italiane", da lei
citata nelle premesse dell'interpellanza, che si limita a
un'analisi dei dati, senza peraltro proporre alcun tipo di
soluzione da mettere in campo.
Nella stessa direzione - e qui le devo dare delle
interpretazioni diverse rispetto a quelle che lei ha citato, che
sono sicuramente attendibili - vanno i commenti dei massimi
rappresentanti valdostani della categoria, da sempre molto attenti
alle problematiche legate alla desertificazione commerciale e con i
quali vi è un confronto continuo e costante, cito testualmente,
hanno dichiarato, il primo: "Per evitare gli effetti più gravi di
questo fenomeno" - quindi la chiusura dei piccoli esercizi - "Il
commercio di prossimità deve puntare all'innovazione, alla
ridefinizione dell'offerta e soprattutto a valorizzare i rapporti
umani tra il commerciante e l'acquirente. Tali aspetti
rappresentano le uniche opportunità del commercio fisico
tradizionale per contrastare la crescita dell'e-commerce".
Mentre la seconda voce autorevole dice: "Dall'analisi emerge che
la desertificazione dei centri storici sta diventando una
preoccupante costante; spariscono unità locali di commercio al
dettaglio ma viene ridefinita l'offerta, sostituita dall'apertura
di bar e ristoranti grazie anche al turismo".
Nonostante il risultato negativo del commercio, il settore dei
pubblici esercizi, diversificando meglio l'offerta e puntando sulla
qualità delle proposte, può avere ancora ampia possibilità di
spazio. Appare quindi opportuno, da parte di tutti, acquisire la
consapevolezza che la crisi attuale ha radici profonde in un
sistema economico globalizzato in rapidissima evoluzione, nel quale
qualsiasi intervento a livello locale può sì rappresentare un utile
sostegno agli operatori del settore, ma non di certo costituire da
solo la panacea di tutti i mali o la soluzione definitiva.
La Regione Valle d'Aosta, come qualsiasi altra regione, non può
certamente intervenire su Internet o intervenire su principi
normativi di rango europeo ormai consolidati e volti a generare
regimi di mercato fondati sulla libera concorrenza, così come
mettere in campo misure volte ad attenuare dinamiche
macroeconomiche o demografiche continentali e su cui quindi non si
può incidere.
Un esempio concreto è quello riguardante gli sportelli bancari,
nel solo anno 2023 ne sono stati chiusi 826, con il risultato che
ormai un quarto dell'intero territorio nazionale, e oltre 3.300
Comuni, sono completamente privi di tale servizio.
Per quel che riguarda i dati statistici, in particolare quelli
relativi alle aperture e chiusure delle attività commerciali in
Valle relativi agli ultimi anni, si rileva come essi rispecchino
nei valori percentuali il trend nazionale e siano, rispetto ad
alcuni parametri, addirittura migliori della media italiana.
A titolo esemplificativo la variazione in diminuzione delle
nuove iscrizioni al registro delle imprese dal 2022 al 2023,
relativa al commercio al dettaglio in Valle d'Aosta, è stata circa
del 2% rispetto a una media nazionale dell'8%, quindi nell'ultimo
anno il dato nazionale è stato di quattro volte peggiore rispetto a
quello valdostano, così come rilevato dai centri studi delle
associazioni di categoria.
Non è certamente nostra intenzione procedere con la logica del
mal comune mezzo gaudio, perché ovviamente noi dobbiamo intervenire
sulla nostra realtà, anche se i dati appena citati parlano
chiaro.
La nostra Valle, pur in una situazione di obiettiva difficoltà,
ha risentito delle varie criticità in misura inferiore rispetto a
quanto è accaduto in altre regioni.
La maggioranza regionale e il Governo regionale sono consapevoli
del fatto che la situazione è seria e che va affrontata in modo
altrettanto serio, con misure efficaci, concrete, mirate e che
siano il frutto di studi approfonditi e condivisi con tutti i
portatori d'interessi, e non di semplici tentativi mutuati da
esperienze realizzate in realtà completamente diverse dalla
nostra.
Nel triennio 2021-2023 è stata messa in campo la misura di aiuto
sperimentale di cui abbiamo parlato innumerevoli volte in
quest'aula, quindi ribadisco solo i dati: la misura era
sperimentale e da quest'anno è diventata strutturale, ha già
distribuito 2 milioni di euro a 426 esercizi finanziati, di cui 25
per nuove aperture.
Questa forma di sostegno, come le dicevo, è stata resa
strutturale e sono state impegnate le risorse per il triennio
2024-2026.
Certo, non è stato risolto definitivamente il problema, ma si
ritiene che l'intervento finanziario in questione, almeno in una
certa misura, possa aver quantomeno attenuato la dinamica di
mortalità che sta colpendo il settore e che potrà, purtroppo,
continuare a farlo.
Inoltre, concludo, le imprese del settore commerciale, al pari
di quelle di ogni altro settore, potrebbero beneficiare in un
futuro non così lontano delle agevolazioni fiscali e contributive
derivanti dall'approvazione di una norma di attuazione in materia
di fiscalità di vantaggio per l'istituzione di aree denominate zone
franche montane e zone produttive speciali, così come individuate
nella relazione predisposta dalle strutture regionali sulle zone
franche che nei giorni scorsi è stata illustrata dal Presidente
della Regione alla I Commissione consiliare.
Presidente -
Consigliere Ganis, a lei la parola.
Ganis (LEGA VDA) -
Condivido le sue osservazioni,
sicuramente la legge Bersani, che ha liberalizzato le licenze, ha
contribuito in parte alla crisi del settore.
A mio avviso avere tre negozi da parrucchiere vicino sicuramente
non aiuta.
Lei parla di voci autorevoli di qualche divinità, ma lei,
Assessore, che strategia offre, a parte questa misura di sostegno?
É chiaro che non è sufficiente ad arginare il problema, l'ha detto
anche lei, perché, oltre alle problematiche che abbiamo più volte
evidenziato, quello che sta succedendo è che viene a mancare un
ricambio generazionale, perché non c'è più nessuno che
subentri.
Le faccio un piccolo esempio: a Verrès i commercianti hanno in
media 50-55 anni e non c'è più nessuno intenzionato a riprendere
queste attività che - come lei ha detto e può immaginare -
chiuderanno tra qualche anno. Avremo così, nel giro di qualche
decennio, borghi senza negozi e paesi privi di attività
commerciali.
Forse bisogna cambiare passo, investendo maggiormente sulle
piccole realtà, occorre rivedere - e l'abbiamo detto più volte - la
legge sul commercio, regolamentare anche la grande distribuzione.
Questi sono dei consigli, soltanto così si potrà valorizzare al
meglio le nostre attività commerciali e tutto il tessuto economico
valdostano.
