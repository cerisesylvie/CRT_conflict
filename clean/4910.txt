Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 631 del 24 novembre 1982 - Resoconto
OGGETTO N. 631/VII - INTERVENTO REGIONALE PER LA COSTRUZIONE
IN AOSTA DI UN NUOVO OSPIZIO PER ANZIANI - (Interpellanza).
PRESIDENTE:
Do lettura dell'interpellanza in oggetto,
presentata dal Consigliere Carlassare.
INTERPELLANZA
Nonostante le continue affermazioni di principio formulate
dall'Assessore alla Sanità ed Assistenza Sociale in merito
all'assistenza agli anziani e inabili che vorrebbero fare intendere
la volontà di mantenere le persone nell'ambito familiare e/o
sociale, i fatti smentiscono le parole;
Venuto a conoscenza che la Regione intende concedere un
contributo per la costruzione di un
nuovo ospizio di 70
posti in Aosta - zona est del Cinema Lux; -
Considerato che ancora una volta l'Amministrazione regionale
ha avallato un provvedimento di natura emarginante perseguendo
chiaramente un piano di attuazione di strutture murarie,
contrariamente alle necessità dei cittadini;
INTERPELLA
l'Assessore alla Sanità ed Assistenza Sociale per avere
precise informazioni sui seguenti punti:
1)
l'entità della quota che l'Amministrazione
regionale intende versare come contributo per la costruzione
dell'ospizio e l'ammontare della somma complessiva prevista per le
opere murarie;
2)
se lo stanziamento deliberato dalla Regione è stato
deciso in base ad un piano di costo complessivo (opere murarie,
gestione, personale) dell'opera;
3)
se il patrimonio della Fondazione è in grado di far
fronte alla gestione del nuovo ospizio e se la Regione intende
finanziare con contributi annuali tale gestione;
4)
quale sia la situazione attuale finanziaria e
patrimoniale dell'Ospizio di Carità di Via E. Aubert -
Aosta.
PRESIDENTE:
Il Consigliere Carlassare vuole illustrare
l'interpellanza? Ne ha facoltà.
CARLASSARE - (Dem. Prol. - Nuova Sin.):
Ah, risponde il
Presidente! Credevo che fosse rinviato!
Dunque, il problema che voglio esporre riguarda la notizia,
appresa da organi di stampa, secondo la quale si arriverà alla
costruzione di un nuovo ospizio dei poveri nel prato, se ho capito
bene, tra via Festaz e Piazza della Repubblica, dietro il vecchio
ospizio dei poveri, vicino al Cinema Lux. L'ospizio dovrebbe avere
70 posti letto e dovrebbe mantenere il tipo di gestione prevista
per il vecchio ospizio e affidata a un ente rappresentato in parte
dal Vescovo, in parte dai Parroci di due parrocchie, in parte
dall'Assessore anziano del Comune di Aosta, in parte non ricordo
più bene da chi; comunque, in linea di massima la composizione è
questa, e fa riferimento alla vecchia fondazione, pluricentenaria,
che gestisce da sempre l'Ospizio di Carità di Via E. Aubert.
Il problema che pongo non è quello di cancellare vecchie
istituzioni, che ritengo non debbano essere cancellate, ma di
modernizzare quantomeno i metodi di gestione di queste fondazioni
che devono essere resi più funzionali alle attuali esigenze della
popolazione anziana; la conduzione dell'attuale Ospizio, a mio
parere, lascia parecchio a desiderare sul piano umano e sul piano
del rispetto delle varie esigenze delle persone anziane che vi sono
ricoverate.
Io pongo quattro domande alla Giunta per sapere: quanto
l'Amministrazione regionale intende mettere a disposizione per la
realizzazione di quest'opera e quanto si prevede sia il costo
complessivo dell'opera stessa; se lo stanziamento - e qui
probabilmente non ho espresso correttamente il mio pensiero con lo
scritto - che prevede di fare la Giunta fa parte di un piano
complessivo oppure se si tratta di un intervento specifico; se il
patrimonio della Fondazione è in grado di far fronte alla gestione
del nuovo ospizio, cioè alla gestione corrente di quest'opera,
oppure se è previsto che la Regione intervenga con dei
finanziamenti annuali o con stanziamenti una volta ogni tanto se
non tutti gli anni; infine, se si può avere una indicazione sulla
situazione e patrimoniale e finanziaria dell'Ospizio di Carità di
Via Aubert.
PRESIDENTE:
Risponde il Presidente della Giunta; ne ha
facoltà.
ANDRIONE - (U.V.):
Chiedo scusa, ho un vuoto di memoria,
parto dal punto 4).
Una quindicina di anni fa l'Amministrazione regionale comprò
tutti i beni dell'Hospice de Charité per circa un miliardo di lire,
con l'intesa che le strutture dell'Hospice de Charité sarebbero
state rifatte, rese moderne e funzionali al tipo di gestione che
deve avere - la parola difficile è gerontocomio - comunque, una
struttura che si dedica alla cura delle persone anziane rimaste
sole e ammalate soltanto di senilità, cosicchè non possono e non
devono essere ospedalizzate, come purtroppo avviene ancora oggi, ma
devono comunque essere assistite in quanto non esiste in pratica in
questi istituti - e io inviterei il Consigliere Carlssare, se vuole
lo accompagno, a visitarli - la persona veramente autosufficiente:
c'è la persona che ha soltanto bisogno di essere messa a letto e
riconfortata perché non verrà colpita da infarto durante la notte,
e la persona che deve essere lavata due volte al giorno. Ci sono
quindi dei grossi problemi di gestione e la struttura attuale non
si presta assolutamente a questo tipo di assistenza.
Nell'atto di cessione, con il quale sono stati ceduti alla
Regione sia il prato in cui si costruisce adesso, e che Carlassare
ha giustamente individuato, sia il prato di Pallin, la casa
Challand-Cley detta comunemente Empereur Darbelley, qui di fronte,
era anche scritto che la Regione sarebbe intervenuta, al momento
della costruzione, per colmare il divario tra quello che era il
prezzo pagato in quel momento e che effettivamente non era molto
alto e quello che sarebbe stato il costo dell'opera definitiva. Gli
anni sono passati, ci sono state molte discussioni in materia,
forse troppe, si arriva finalmente alla dirittura di arrivo, alla
conclusione di questa vicenda. Il patrimonio che l'Hospice de
Charité ha a disposizione è il miliardo di allora più gli interessi
composti; non saprei dare una cifra esatta, ma deve essere un
miliardo e duecentoquaranta milioni circa, perché quindici anni di
interessi composti ... INTERRUZIONE ... Eh no, ma gli interessi di
allora non erano come adesso, attenzione! No, no, perché poi ci
sono anche delle piccole spese che devono andare su questo fondo!
Comunque, potrebbero anche essere un po' di più, ma non è quello il
punto.
Che cosa si intende fare? Si intende fare una casa per anziani,
opera che rientra nelle linee del Piano regionale, quindi nel
quadro generale delle strutture per anziani, ma che tiene conto del
fatto che esiste già questa struttura, che è molto richiesta - come
il Consigliere Carlassare sa, purtroppo non ci sono posti
sufficienti malgrado le condizioni non siano quelle ideali - e che
consente di affrontare situazioni particolarmente dolorose con dei
costi contenuti dato che il personale è costituito da religiosi. Se
noi dovessimo immaginare di mantenere delle strutture di questo
genere con personale ospedaliero competente, il bilancio regionale
ci partirebbe via tutto!
Per rispondere alla prima questione posta, dirò che la quota,
grosso modo, dovrebbe essere di due miliardi, prezzi dell'81; è
stato approvato recentemente il progetto in questione, che è opera
dell'architetto Piccato; esso, prevede una costruzione ad L, poco
visibile, dietro l'attuale nuova ala dell'Hospice de Charité - hai
presente la situazione? -; è una costruzione, come ho detto, ad L,
con giardino; pare un progetto abbastanza buono e prevede il
recupero del vecchio edificio per scopi istituzionali della
Regione. Lo stanziamento è evidentemente conforme al Piano di cui
si diceva sopra.
Il patrimonio della Fondazione è in linea di massima,
ordinariamente sufficiente; dipenderà anche dal tipo di anziano
ricoverato, in quanto vi sono dei casi di persone sole, che non
hanno più cari e che hanno una pensione: normalmente, una quota
viene lasciata all'Hospice; ci sono invece delle persone che devono
essere ricoverate in stato di indigenza, e di conseguenza in questi
casi specifici la Regione interverrà.
Un altro punto che terrei a sottolineare, e che credo interessi
il Consigliere interrogante, è il fatto che in queste strutture
dovremmo mettere alla prova il volontariato, perché non è
ammissibile che la collettività si carichi di enormi spese soltanto
nel momento in cui si manifesta il bisogno per quella data
famiglia, mentre quando il bisogno non c'è si ignora totalmente il
problema, che invece esiste a livello collettivo per tutti e
sempre.
Un'ultima speranza è che i progressi medici diminuiscano la
possibilità della decrepitezza, e cioè di una vita che in qualche
caso è diventata soltanto vegetativa.
PRESIDENTE
: La parola al Consigliere Carlassare, per la
replica.
CARLASSARE - (Dem. Prol. - Nuova Sin.):
Alle domande che
ho posto mi è stata data risposta, anche se non molto precisa; ma
il problema non è quello di avere delle cifre precise alla
virgola.
Mi
riprometto invece di chiedere, magari in separata
sede, qualche delucidazione sul discorso del volontariato.
Comunque, a parte il fatto che la situazione indubbiamente ha
delle caratteristiche particolari, perché abbiamo una manodopera
religiosa che non percepisce lo stipendio che verrebbe percepito da
una qualsiasi infermiera, ritengo che ci sono condizioni che in
ogni modo, a mio modesto parere, andrebbero riviste, perché se è
vero che ci sono anziani molto indigenti è altrettanto vero che
normalmente l'Ospizio incamera praticamente la pensione, lasciando
in moltissimi casi l'anziano senza la minima disponibilità anche
dello spicciolo. Questi sono aspetti poco piacevoli. E' così,
Ricco! Più di una volta succede questo! E probabilmente sarebbe
necessaria una presenza della struttura pubblica - e per questo
avevo chiesto di sapere come questo intervento si inquadra in una
situazione più generale - affinché si tengano presenti esigenze che
probabilmente cinquanta o cento anni fa non c'erano e che adesso
invece sono più che legittime per tutti, compresi gli anziani in
condizioni fisiche che impediscono loro di essere autonomi fuori da
un ospizio. Anche in questo caso, è necessario salvaguardare quel
minimo di capacità autonoma, di gestire piccole cose, che è un
elemento essenziale per rendere meno brutta l'esistenza a queste
persone e per non contribuire a radicarle nella loro condizione di
esseri in attesa della morte.
Come ho detto, vorrei poi avere delle delucidazioni sulla
questione del volontariato, che potrebbe essere anche un aspetto
molto interessante.
PRESIDENTE:
Passiamo alla trattazione dell'oggetto
iscritto al n. 20 dell'ordine del giorno.
