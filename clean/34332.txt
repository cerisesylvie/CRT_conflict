Classificazione
CONSIGLIO REGIONALE
GIUNTA REGIONALE
STATUTO



Oggetto del Consiglio n. 2130 del 21 dicembre 2011 - Resoconto
OGGETTO N. 2130/XIII - Inizio della discussione generale
congiunta sulla P.L. Cost. n. 6: "Disposizioni in materia di
riduzione del numero dei Consiglieri regionali. Modificazione
all'articolo 16 della Legge costituzionale 26 febbraio 1948, n. 4
(Statuto speciale per la Valle d'Aosta)" e sulla P.L. n. 158:
"Disposizioni in materia di riduzione del numero degli Assessorati
regionali. Modificazioni alla Legge regionale 7 agosto 2007, n.
21".
Presidente
- Come è stato concordato in sede di
Conferenza dei Capigruppo stamattina, propongo di passare
all'illustrazione delle relazioni degli oggetti n. 17 e n. 20, ed
eventualmente vediamo dove siamo arrivati; casomai sospendiamo la
seduta e la riprendiamo oggi pomeriggio per la discussione
generale. Siete d'accordo? Va bene.
La parola al relatore, Consigliere Segretario Rigo.
Rigo (PD)
- Grazie Presidente.
Brevissimamente per dare il senso della proposta di legge
costituzionale, quindi anche per segnalare alcuni elementi utili ad
alimentare il successivo dibattito consiliare. Mi riprometto poi di
intervenire nel merito della proposta per fare alcune
considerazioni che non mi sembrava corretto, che non potevo - anche
per una questione di forma - inserire nella relazione oggetto del
Consiglio. Da mesi e mesi si parla, si scrive di "casta", sembra
che non vi sia altro problema: i troppi Parlamentari, i troppi
Consiglieri regionali, le loro remunerazioni, i loro benefit. È
innegabile che le istituzioni repubblicane, e quindi anche il
nostro Consiglio regionale, stiano vivendo un momento difficile e
che il rapporto tra i cittadini e la politica stia conoscendo una
nuova acuta fase di sfiducia e di "slegame".La crisi economica e
finanziaria che stiamo vivendo, i nuovi sacrifici imposti ai
cittadini non fanno che alimentare questo processo e questa onda
crescente di antipolitica. Certo, la politica ha tante colpe e le
sue classi dirigenti hanno certamente consumato un credito nei
confronti del resto della società. Il modo migliore per contrastare
gli umori antipolitici è mettersi in sintonia con il Paese, con le
sue paure, le sue speranze e, soprattutto, dare corso a misure
concrete, visibili, efficaci, che restituiscano credibilità ed
autorevolezza alle istituzioni.
In questa direzione, pur giudicando necessario che il Parlamento
abbia la determinazione e la capacità di varare quella riforma di
sé e dell'assetto istituzionale da troppi anni evocate, senza mai
che se ne veda compiuta la realizzazione, è importante che la
Regione autonoma Valle d'Aosta, alla luce delle sue competenze,
intraprenda "autonomamente" un percorso di riforma da un lato e,
dall'altro, di contenimento della spesa pubblica, partendo proprio
dai costi della politica. Si deve dare un segnale chiaro ai
valdostani della volontà di recuperare il crescente distacco,
ridisegnando la nostra macchina istituzionale, rendendola al tempo
stesso più efficiente e meno costosa. È necessario quindi
realizzare interventi concreti volti a contenere le spese per gli
organi politici; tali interventi devono essere orientati, da un
lato, alla riduzione dei componenti degli organi e, dall'altro, ad
una nuova disciplina delle indennità per coloro che ricoprono le
cariche elettive. A tal fine, la proposta di legge costituzionale
ha l'obiettivo di ridurre il numero dei Consiglieri regionali,
ponendo attenzione al contenimento della spesa, ma allo stesso
tempo salvaguardando la possibilità per l'Assemblea regionale di
svolgere appieno il suo ruolo istituzionale e di
rappresentanza.
La proposta di ridurre a 29 il numero dei componenti risponde
quindi alla necessità di contenimento della spesa della politica,
ma non incide negativamente sulla capacità del Consiglio regionale
di esercitare efficacemente le funzioni normative attribuite alla
Regione dallo Statuto speciale, dalle norme di attuazione e dalle
leggi dello Stato. L'articolato si compone di due articoli:
l'articolo 1 sostituisce il comma primo dell'articolo 16 della
legge costituzionale 26 febbraio 1948, n. 4 (Statuto speciale per
la Valle d'Aosta), riducendo a ventinove il numero dei Consiglieri
eletti; l'articolo 2 specifica da quando verrebbe applicata la
nuova disposizione. Grazie.
Presidente
- La parola al relatore, Consigliere
Donzel.
Donzel (PD)
- Grazie Presidente. Cari colleghi,
naturalmente nel corso del dibattito interverremo per chiarire
meglio alcuni passaggi.
Proposta di legge regionale n. 158, "Disposizioni in materia di
riduzione del numero degli Assessorati regionali. Modificazioni
alla legge regionale 7 agosto 2007, n. 21": le modifiche proposte
alla legge regionale n. 21 del 7 agosto 2007, hanno come obiettivo
quello di fissare per legge il numero di massimo degli Assessori e
le modalità della loro elezione. L'esperienza ci suggerisce che
anche le maggioranze più solide sono tentate dall'istituire un
numero elevato di assessorati, anche con articolazioni molto
diverse fra di loro, sino al limite di essere delle strutture
apparenti e superflue, al fine di garantire equilibri politici e
interessi di parte, più che fare gli interessi della comunità e
perseguire il bene comune (e chi fa questa relazione è
perfettamente consapevole di cosa ha combinato il "Governo Prodi"
in questa direzione!).
Questa norma è molto delicata, perché associa ad effettivi e
concreti risparmi della spesa pubblica, che oscillano dai 300.000
euro (se attuata subito), fino a 500.000 euro (se valutata in
astratto e tenendo conto di un alleggerimento conseguente degli
apparati), una significativa riorganizzazione del sistema di
governo della nostra Regione. In concreto, viene limitato a 6 il
numero massimo degli Assessori e contemporaneamente si introduce il
principio che gli Assessori stessi siano tutti eletti fra i 35
Consiglieri regionali, quindi si impedisce il ricorso
all'Assessorato tecnico. Per capire il senso della proposta non
bisogna dimenticare due questioni, che sono premesse
imprescindibili dei ragionamenti successivi e che attengono al
peculiare sistema elettorale ed istituzionale della Regione
autonoma a Statuto speciale, che è diverso da quello in vigore
nelle altre Regioni ed enti locali. Il sistema elettorale vigente
non prevede infatti l'elezione diretta del Presidente e consente il
voto di preferenza.
La prima domanda a cui bisogna rispondere è se sei Assessori
possono far fronte alle esigenze crescenti della nostra comunità;
noi riteniamo di sì, alla luce della particolare organizzazione
dell'Amministrazione regionale, dotata di un grande apparato che
consente la nomina fiduciaria dei coordinatori. Quindi ogni
Assessore è circondato da dirigenti competenti di sua piena fiducia
ed è possibile garantire il perfetto funzionamento dell'apparato
amministrativo, anche con una Giunta dai numeri più contenuti. Sul
fronte del risparmio della spesa pubblica, senza questa norma
limitativa non hanno senso, o si svuotano di senso, le altre
proposte volte a contenere i costi della politica, anche attraverso
la riduzione dei Consiglieri, perché risulterebbe arbitrario il
numero degli Assessori, tanto più se si tratta di tecnici non
eletti, che incidono per circa 150.000 euro l'anno.
La seconda domanda è se serve davvero un Assessorato tecnico. La
risposta in questo caso è "no", per le stesse ragioni addotte in
precedenza: un'amministrazione in cui è possibile adottare lo
spoil system
alla dirigenza, non rende più necessario un
tecnico nelle vesti di politico. Guardate che mentre leggo questa
relazione, ho la consapevolezza del grande ruolo svolto da
Assessorati come quello della Viglino, o in tempi più recenti i
"Lévêque" ed i "Nicco", ma ai tempi della Viglino, per fare un
esempio, all'istruzione pubblica il Sovrintendente non era di
nomina dell'Assessore, era una persona che faceva un concorso
pubblico e lì rimaneva incardinato, sempre! Vediamo allora di non
confondere i piani e seguire anche l'evoluzione che abbiamo dato
all'Amministrazione regionale, per fare un ragionamento rispetto
agli Assessorati. Inoltre, essendo i Consiglieri regionali eletti
con voto di preferenza, non si giustifica agli occhi dell'elettore
la scelta di un tecnico che non sia stato promosso dall'elettore
stesso col suo voto. Se mettiamo il voto di preferenza, non
possiamo dire che le segreterie di partito scelgono loro: se c'è il
voto di preferenza, sono gli elettori che decidono! Come per il
Presidente della Regione, che per legge deve essere scelto fra gli
eletti, così la stessa regola va estesa agli Assessori; quindi non
è un'invenzione normativa questa, è semplicemente l'estensione
della stessa norma che riguarda il Presidente della Regione agli
Assessori. Dal punto di vista della spesa pubblica, sarebbe
estremamente costoso un meccanismo che continua a consentire la
nomina di Assessori tecnici.
Infine, si rende opportuno introdurre per legge quanto normato,
ad esempio, nel regolamento del Comune di Aosta, e questo è un tema
che mi sta molto a cuore, ossia la presenza di entrambi i generi in
Giunta. Sebbene sia urgente prevedere una vera e propria parità dei
generi, e quindi mi aspetto magari un emendamento di maggioranza
che dica: non basta la presenza di entrambi i generi...ma noi
chiediamo la parità e noi lo accoglieremmo subito, la proposta di
legge in questione consentirebbe comunque di fare un primo passo in
avanti e fissare un punto certo in una battaglia di civiltà nella
quale, la nostra Regione, non sta particolarmente brillando!
Nel concludere questa presentazione, mi sorprende che non sia
arrivato in Consiglio regionale il parere favorevole della Consulta
femminile su questa ipotesi, cioè sulla possibilità della
rappresentanza di entrambi i generi nell'Amministrazione regionale.
Non so se la Consulta era distratta al momento della formulazione
di questa legge, ma è curioso che, a Roma, le elette siano a
sostegno dei provvedimenti che vanno nella direzione della parità
di genere e quando si trasferiscono da Roma in Valle d'Aosta, qui
da noi cambiano linea politica e si torna "alle donne devono
tirarsi su le maniche e farsi strada da sole". Allora voglio capire
se è l'aria di Roma che suscita questa euforia, che fa votare
documenti profondamente favorevoli che inneggiano alla parità di
genere, e quando si torna all'aria più rarefatta della Valle
d'Aosta si torna in un clima di non apertura su questo fronte
normativo e legislativo... Non vorrei che la Regione autonoma Valle
d'Aosta fosse scavalcata su questo tema da norme che, prima o poi,
a livello nazionale si imporranno!
Presidente
- La discussione generale è aperta.
La parola al Consigliere Louvin.
Louvin (ALPE)
- Grazie Presidente.
Intendo innanzitutto, a nome dei colleghi di ALPE, rendere
merito alle iniziative sia dei colleghi del Partito Democratico che
del collega Tibaldi, che hanno portato all'attenzione del Consiglio
questa delicata problematica della riduzione o, comunque,
modificazione del numero dei Consiglieri regionali. Qui siamo non a
discutere semplicemente di una questione economica, di una
questione monetaria, ma siamo a discutere anche di una questione di
carattere profondamente costituzionale, cioè di cosa vogliamo come
comunità, che sia questo Consiglio regionale, di quale entità, di
quale estrazione, di quale spessore anche dal punto di vista delle
possibilità che sono riconosciute ai suoi singoli componenti...più
tardi discuteremo del versante più squisitamente economico del
trattamento, ma i due temi si intrecciano, perché dobbiamo avere
presente qual è il modello di Consiglio regionale che vogliamo
avere di fronte.
Quando venne istituito il Consiglio Valle, nel 1945 contava un
numero inferiore di componenti di quanti non ne abbia attualmente,
erano solo 25; sono lievitati con l'entrata in vigore dello Statuto
speciale, ma crediamo che non sia un tabù e che sia invece
assolutamente pertinente che oggi - anche sull'onda di
sollecitazioni che vengono dalla comunità in relazione
all'atteggiamento, allo stile che hanno Parlamentari regionali,
nazionali, europei nel condurre la loro azione politica - la
comunità si ponga la questione della congruità del numero dei
componenti di questo organismo.
Vorrei ricordare che per noi, come movimento, questo Consiglio
Valle è e deve essere un organismo parlamentare, riteniamo che non
debba scadere, né a sede di pura ratifica della volontà del
Presidente della Regione, né a luogo di sterili dispute, ma deve
essere opportunamente un luogo di ampio ed articolato dibattito
politico nel senso più ampio del termine, perché deve poter
rappresentare - questo Consiglio - istanze che sono ideologiche
(perché ci sono indubbiamente delle diversità ideologiche fra
coloro che ne fanno parte ed in nome di coloro che essi
rappresentano), ma ci sono delle differenze generazionali che oggi
non sono interamente rappresentate in questo Consiglio, e lo
constato avendo visto un invecchiamento dell'Assemblea consiliare,
un dato facilmente riscontrabile anche in sede demografica. Ed
ancora: una questione di pluralismo di genere che noi affermiamo
anche all'interno del Consiglio regionale ed una questione direi di
"rappresentanza territoriale", perché abbiamo una comunità che ha
sfaccettature molto diverse dal contesto cittadino, al contesto
dell'alta montagna, al contesto della media montagna, ed il numero
di variabili che devono trovare risonanza in questo Consiglio è un
numero abbastanza elevato. Questo per dire che proposte estreme
come quella paracadutata sul tavolo della commissione, proprio
nella sua ultima seduta da un partito politico autorevole, presente
a livello nazionale, come l'UdC, che chiede in nome appunto di
questo partito la riduzione a 17 Consiglieri - sostanzialmente
quasi ad un Consiglio di amministrazione - di questa Assemblea, non
ci paiono delle opzioni ragionevoli e sostenibili.
Crediamo che mentre si discute del costo non della politica, ma
degli apparati democratici, ed a questo dovremmo aggiungere anche
una ragionevole valutazione del costo della democrazia diretta e
partecipata in questa Regione, costo che voi, come forze di
maggioranza, poco fa avete incrementato indebolendo l'istituto
della democrazia diretta stessa, rifiutando la logica dell'election
day, crediamo che questo nodo vada affrontato guardando a che tipo
di Consiglio vogliamo avere.
La nostra risposta è molto semplice: tornare alle origini,
tornare alla nozione di un
Parlement de milice
- uso il
termine generalmente utilizzato nella dialettica svizzera - che
vuol far sì che si possa essere anche componenti di un'assemblea
legislativa pur svolgendo altre attività, abbassando
significativamente e molto più di quanto non farà questa Assemblea
fra poco, la soglia di remunerazione. Riteniamo sia giusto che
rimanga ampia la rappresentanza della comunità all'interno di
questo Consiglio, che non si riduca numericamente al punto da far
perdere di diversità di posizione, ma che la condizione stessa del
Consigliere regionale ritorni ad approssimarsi, seppure in modo non
così radicale, a quella che è stata negli anni '50-'60 in questa
Regione, in cui questa Regione ha espresso personalità molto
significative alla politica valdostana. È un'operazione che mi pare
risultare sempre meno evidente, attraverso filiere oggi di
reclutamento, di ricambio della classe politica, che non sono più
così attente alla soglia anche dell'apporto individuale
professionale, ma non solo di professionisti, di persone eminenti
della nostra comunità, anche provenienti dal mondo rurale, anche
provenienti dal mondo operaio, che non per questo devono essere
escluse. Questo ragionamento fa sì che noi siamo interessati a che
seriamente si vada ad un leggero ritocco del numero dei Consiglieri
regionali. Detto questo, che è la nostra posizione di sostanza,
introduciamo una seconda valutazione che potrà sembrare formale, ma
che tale non è.
Vorrei rifarmi un istante ad un'affermazione che fece in
Assemblea costituente un rappresentante del gruppo autonomista. Il
Partito d'Azione aveva un gruppo autonomista in Assemblea
costituente ed uno dei più grandi giuristi della storia italiana,
Piero Calamandrei, disse una cosa molto intelligente, e non parlava
espressamente degli statuti speciali, parlava degli statuti di
tutte le Regioni (cito):
"L'articolo 123 della Costituzione,
assegnando il potere di deliberare gli statuti, indica che gli
statuti regionali devono essere ideati, discussi, deliberati da
ciascuna Regione secondo il proprio giudizio, secondo i propri
interessi, secondo le proprie vocazioni".
Questa mi pare
un'affermazione cardinale nel ragionamento che stiamo facendo,
perché il punto di partenza, invece, di questo ripensamento del
numero dei Consiglieri regionali, oggi, è stato un atto vergognoso
nei confronti delle autonomie regionali, un atto con cui il
Ministro Tremonti ed il Governo di cui ha fatto parte si sono
sentiti in diritto di indicare dei criteri di decimazione numerica
dei Consigli regionali, indipendentemente da qualsiasi valutazione
relativa alla qualità, alla rappresentanza, al ruolo che possono
svolgere questi Consigli...come se l'unico problema fosse quello di
ridurre delle spese relative al funzionamento dei Consigli
regionali! Ai Consigli regionali poteva benissimo essere detto che
dovevano ridurre le proprie spese, ma non che dovessero ridurre, e
come, perché il decreto che prende le mosse da questa vicenda della
riduzione del numero dei Consiglieri indicava addirittura delle
soglie numeriche e, per la nostra Regione, la discesa a 20
Consiglieri della composizione di questa Assemblea. Vorremmo
ricordare, invece, che il nostro Statuto, prima ancora della
modifica del 2001, ci accordava precisamente la competenza a
modificare la materia della forma di governo, quella dell'articolo
123 di cui abbiamo parlato prima ed a cui si riferiva testualmente
Calamandrei, con le forme prevedute nello stesso articolo, Noi
avevamo, già prima del 2001, la competenza a modificare la nostra
forma di governo!
Ora si è innescata, su questa questione della modifica del
numero dei Consiglieri, un'esplicitazione dell'idea secondo cui
fosse necessario procedere per legge costituzionale, cioè far dire
al Parlamento nazionale che il Consiglio regionale deve vedere
modificati i suoi numeri, partendo dall'assunto che questa
competenza a cambiare il numero non è indicata espressamente nel
nostro articolo 15 dell'attuale Statuto, in seguito alla modifica
che esso ha avuto nel 2001. Allora è difficile, non avendo testi
alla mano ed anche la pazienza di seguire queste cose, ragionare in
termini formali; vorrei dire che lo Statuto attuale ci assegna
ancora la competenza a modificare la nostra forma di governo,
perché dice testualmente che siamo abilitati a farlo e
specificamente a definire modalità di elezione del Consiglio Valle,
del Presidente della Regione, degli Assessori, casi di
ineleggibilità ed incompatibilità, referendum, e così via, ripeto,
"specificatamente". Questo è l'avverbio che si usa, e questo è
l'avverbio che precisa che noi siamo destinatari di questa
competenza speciale, ma non solo, siamo tributari di una competenza
generale sulla nostra forma di governo. Quando dico "forma di
governo", intendo il modo in cui le nostre funzioni politiche
essenziali - legislativa, di governo, la partecipazione popolare -
sono definite dal nostro ordinamento; non è più competenza dello
Stato, il quale ce la riconosce, competenza che rientra in quel
patrimonio autonomistico che l'articolo 116 della Costituzione
dice:
"sono le forme particolari di cui la Regione dispone"
.
Prima della riforma del Titolo V era scritto:
"sono attribuite
alle Regioni"
; adesso dice:
"dispongono di forme particolari
di autonomia"
,
e vorrei ricordare che l'articolo 114
oggi ha compiuto quella rivoluzione generale per cui non c'è più
uno Stato che si articola nelle Regioni, nelle Province e nei
Comuni, ma ci sono i Comuni, le Province, le Regioni e lo Stato,
che compongono la Repubblica.
Se ciascuno ha le sue funzioni, ciascuno rispetta le funzioni
degli altri ordinamenti, in particolare gli ordinamenti ad
autonomia costituzionale come il nostro, la questione del numero
dei Consiglieri regionali va posta secondo un canale diverso - lo
abbiamo annunciato in commissione, lo ribadiamo qui - che è una
decisione autonoma della Regione Valle d'Aosta attraverso una legge
statutaria, quella prevista appunto dall'articolo 15 dello Statuto,
che dice che con una votazione a maggioranza assoluta dei nostri
componenti possiamo, noi, modificare il numero dei componenti di
questa Assemblea, senza rimetterlo sul tavolo del Parlamento. E che
metterlo sul tavolo del Parlamento sia oggi un'operazione
problematica ce lo ricorda anche lo stesso dato informativo che ci
viene dalle Camere: ci sono già sei disegni di legge costituzionali
in Parlamento per la modifica del numero dei Consiglieri regionali
e due Regioni hanno già avanzato delle proposte, seguendo però una
via diversa da quella che sosteniamo opportuno perseguire (quella
delle leggi statutarie). Esse hanno scelto a loro volta già dei
modelli diversi...il modello sardo, che dice: "riduciamo sì, ma non
tanto quanto vorreste voi il numero dei Consiglieri", ed il modello
friulano che dice: "noi ci teniamo ad un rapporto numerico fra il
numero degli abitanti ed il numero dei Consiglieri regionali".
Se venisse seguita la soluzione friulana, se il Parlamento ad
esempio gradisse questa soluzione...e ricordo che nel momento in
cui approvassimo una proposta di legge costituzionale metteremmo il
nostro birillino sul tavolo in modo che poi decidano loro come
vogliono, non abbiamo la previa intesa, questo lo sanno bene i
colleghi, soprattutto chi si è a lungo battuto su questa questione,
non ce l'hanno ancora riconosciuta in sede costituzionale...ma se
fosse scelta la via friulana, avremmo un Consigliere ogni 25.000
abitanti, il che ci dice che sarebbero in cinque o sei a giocarsi
la partita per comporre non in quest'aula, ma in una saletta molto
più piccola - quasi una cabina telefonica - il futuro Consiglio
regionale della Valle d'Aosta! Il ragionamento numerico non va
rapportato al numero degli abitanti, è una nostra opinione precisa:
noi riteniamo che la Valle d'Aosta sia in grado di fare, lei, la
propria valutazione, e non la farebbe su questo genere di
criteri.
Non condividiamo che si affidi al tavolo del Parlamento,
attraverso la doppia lettura della modifica del nostro Statuto,
questa questione di tanta delicatezza, ma crediamo in sostanza che
ci siano due statuti speciali. C'è uno statuto esterno, che è
quello della legge costituzionale come difesa delle nostre
competenze e della qualità particolare dei rapporti che abbiamo noi
con lo Stato: la questione prefettizia, la riserva di elezione dei
Parlamentari, le questioni linguistiche, le questioni finanziarie,
e così via. Poi c'è lo statuto interno, che è l'organizzazione di
questa Regione per tutto quello che non attiene direttamente ai
rapporti con lo Stato...ma quello, signori, se siamo autonomisti,
ce lo giochiamo in casa, lo decidiamo noi, in Valle d'Aosta...ci
confrontiamo, se del caso! E attenzione: se lo facciamo con una
proposta di legge statutaria, è sufficiente che una quota molto
ridotta degli elettori ci chieda conto di quello, si vada a
referendum e diventi veramente una scelta partecipata della
popolazione! Se invece si manda, come una lettera alla posta, la
proposta al Parlamento,
a
dvienne que pourra
(vedremo
cosa succede)! Dietro quel
advienne que pourra
ci può anche
essere la malizia di chi dice: "proviamo una nostra proposta,
facciamo le anime belle, poi tanto questo Parlamento ne ha già fin
sopra ai capelli, il tempo per passare una legge costituzionale non
ce l'avrà, quindi
passata la festa, gabbato lo Santo
,
intanto eleggiamo nel 2013 il nuovo Consiglio, teniamo un po' la
platea larga, così almeno procediamo"! Ecco, noi vorremmo far
cadere questo sospetto, perché
honi soit qui mal y pense
non
vorremmo mai che questo dovesse toccare qualcuno della maggioranza!
Allora, semplicemente seguendo la via di una legge statutaria, la
scelta di una riduzione che per noi non deve essere una riduzione
mortificante, può essere una riduzione contenuta anche nell'ordine
di grandezza di quella espressa dai colleghi del PD, è una
riduzione sostenibile, ma è una riduzione che faremmo noi, e si
voterebbe nel 2013, subito, secondo le nuove regole numeriche che
noi avremmo responsabilmente e consapevolmente fissato. Mi fermo a
questo punto per quanto riguarda la prima parte.
I colleghi hanno illustrato però due distinte proposte e sulla
seconda vorrei dire due parole, anche se altri colleghi del gruppo
interverranno perché sono entrambe proposte di grande caratura. La
seconda riguarda la questione del numero degli Assessori regionali
che vengono a comporre l'Esecutivo della Valle.
Qui, senza esitazioni, non possiamo che condividere l'invito e
la sollecitazione a ridurre l'impianto numerico del Governo
regionale, mi pare giusto ricordare che su questa questione si sono
espressi anche favorevolmente in larga maggioranza i cittadini che
sono andati alle urne nel corso della tornata referendaria del
2007, su una proposta con un impianto diverso dal punto di vista
concettuale rispetto alla formula che attualmente presiede la
composizione dell'Esecutivo regionale. Si trattava di una proposta
di elezione diretta del Governo regionale per un numero di sette
componenti, quindi sei Assessori più il Presidente, esattamente
nella stessa misura in cui oggi i colleghi del Partito Democratico
propongono che venga completato il nostro Esecutivo: ci pare
ragionevole, equilibrato. I nostri colleghi del Canton Valais - per
prendere un riferimento prossimo, grande più di tre volte la nostra
Regione - hanno cinque componenti del Governo cantonale con
attribuzioni che, per importanza, superano le nostre: hanno la
giustizia, gli affari interni, polizia, eccetera...insomma, hanno
competenze di Stato; insomma, la République et Canton du Valais è
governata da cinque ministri. Dunque ci pare che attestare
l'Esecutivo con sette componenti sia una soglia ragionevole;
l'Esecutivo attuale è già gonfiato rispetto ad altri assetti che
abbiamo avuto in precedenza, quindi la proposta trova tutta la
nostra condivisione in termini numerici.
Dove facciamo dei
distinguo
di valutazione, peraltro, è
sul punto dell'eleggibilità o ineleggibilità alla funzione di
Assessore di persone che non facciano parte di questo Consiglio. Su
questo punto il collega Donzel ha precisato che i proponenti
riconoscono l'importanza che ha avuto in passato l'elezione di
Assessori tecnici. Questa formula ha consentito a personalità del
calibro di Luigi Berton, di Maria Ida Viglino, di Mario Andrione,
di Giovanni De Vita, Roberto Nicco, Bruno Ferrero e Massimo Lévêque
- per non parlare che dei predecessori, rispetto a quelli che
attualmente svolgono le funzioni - di calcare la scena della vita
pubblica valdostana e di approdare alla vita politica ed alla vita
consiliare, attraverso indicazioni molto lungimiranti di forze
politiche e di Presidenti incaricati, che hanno ritenuto utile
chiamare a questa funzione persone di indubbio spessore. È sempre
stata questa, con la sola eccezione di questa legislatura, una via
maestra che ha portato frutti di qualità alla vita politica
valdostana. Noi ci siamo rammaricati già al momento in cui è stata
utilizzata impropriamente, invece, questa carta all'interno di
questo Consiglio, dell'uso distorto che è stato fatto di questo
istituto nel corso dell'attuale legislatura. Siamo in presenza di
una situazione di Assessorato tecnico, cioè di affidamento di
funzioni assessorili ad un collega che è stato dichiarato
ineleggibile dalla Corte d'Appello di Torino alle funzioni
consiliari; quindi siamo di fronte ad un collega - se vogliamo -
"politico tecnicizzato", o comunque recuperato all'attività
amministrativa attraverso un'operazione che è stata giustamente
definita come "una uscita dalla porta ed un rientro dalla
finestra"!
Allora, se c'è una forza politica o una maggioranza che fa un
uso distorto delle norme, questo non rende necessariamente la norma
illogica o sbagliata, né può evidenziare questo come una
utilizzabilità in senso anomalo, ma non è stato il caso in passato.
E questa è la ragione per cui riteniamo opportuno, stante l'attuale
sistema di elezione della Giunta regionale, che è un sistema di
elezione attraverso votazione da parte del Consiglio e non
votazione popolare (come avremmo desiderato noi, con la proposta
del 2007 che ebbi l'onore di sottoscrivere insieme al Senatore
Dondeynaz e ad altri promotori della proposta), ovvero nel momento
in cui conserviamo un meccanismo di elezione del Governo regionale
da parte dell'Assemblea...riteniamo opportuno tenere aperta questa
possibilità. In passato è sempre stata utilizzata positivamente e,
avendo avuto la possibilità di stimare personalmente una larga
parte di questi ex Assessori tecnici, credo che sarebbe un peccato,
mi rammaricherei di veder perdere questa opportunità alla Regione
Valle d'Aosta.
Per il resto, la nostra valutazione sul contenimento della
spesa, ma anche sulla maggiore coesione che questo può dare al
Governo regionale, un impatto migliore della sua azione, una
maggiore organicità di deleghe, una maggiore collegialità: oggi
abbiamo "più Assessori leggeri" e "un Presidente molto
pesante"...non mi riferisco a pesantezza fisica, naturalmente, ma
alla forte autorevolezza e decisione del Capo
dell'Esecutivo...gradiremmo avere un Governo dai pesi più
equilibrati. Secondo noi un esecutivo deve essere collegiale, deve
dare forza ai singoli Assessori, non solo nelle decisioni di
settore - da dove, in questo momento, fra l'altro spariscono
addirittura -, ma contribuire ad una forte condivisione dell'azione
collegiale, che è resa possibile da numeri più ridotti. Questa è la
nostra opinione (la mia, almeno); poi i colleghi del gruppo ALPE
che lo desiderano, porteranno sicuramente altre valutazioni ad un
dibattito che riteniamo estremamente utile, anche se abbiamo il
sospetto che possa non approdare a risultati fattivi.
Presidente
- Si concludono qui i lavori della mattinata;
riprenderanno nel pomeriggio alle ore 15,30.
La seduta è tolta.
---
La seduta termina alle ore 12,58.
