Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 1930 del 4 aprile 2001 - Resoconto
OGGETTO N. 1930/XI Verifiche in ordine al consumo di mangimi
di origine animale in allevamenti valdostani.
(Interpellanze)
Interpellanza Richiamato il contenuto dell'interpellanza in
data 23.11.2000 (prot. n. 215/00) discussa in Consiglio regionale a
fine anno, e la successiva rassicurante risposta
dell’Assessore competente;
Appreso che a seguito di accertamenti da parte degli organi
preposti, in alcuni allevamenti valdostani sono stati trovati
mangimi contenenti farine animali, che sono stati posti sotto
sequestro dall’Autorità giudiziaria;
Ricordato che l’utilizzo di tali farine è
assolutamente vietato, atteso che il consumo di mangimi di origine
animale sembra essere la causa del cosiddetto morbo della "mucca
pazza";
Ritenuto necessario avere chiarimenti sulla vicenda e sulla
sicurezza presente nei nostri allevamenti;
i sottoscritti Consiglieri regionali
Interpellano
l’Assessore competente per sapere:
1) quali tipi di mangimi sono stati trovati negli allevamenti
valdostani di bovine interessati dai controlli, da chi sono stati
prodotti e da chi sono stati venduti;
2) cosa si intende fare per aumentare il numero e la qualità dei
controlli alla luce di quanto verificatosi;
3) se non si ritiene preoccupante, per l’immagine
della nostra zootecnia e per la qualità dei nostri prodotti,
l’uso dei mangimi vietati e comunque non compatibili
con i sistemi tradizionali di allevamento del nostro bestiame.
F.to: Curtaz - Beneforti
Interpellanza Premesso:
- che i controlli effettuati lo scorso anno, estesi alla
totalità degli allevamenti valdostani, avevano permesso di
verificare che il tipo di mangime somministrato agli animali non
contenesse farine di carne o altre sostanze vietate, e altresì di
riscontrare la totale assenza di patologie neurologiche tali da
rappresentare un dubbio eventuale di BSE;
- che le autorità sanitarie hanno recentemente rinvenuto mangimi
di origine animale presso alcune stalle valdostane e hanno posto
sotto sequestro i rispettivi allevamenti;
- che tali mangimi sarebbero stati acquistati da
un’azienda zootecnica piemontese;
- che ultimamente, attraverso dichiarazioni stampa e una
massiccia campagna pubblicitaria, è stata diffusa la notizia che i
bovini valdostani sono alimentati esclusivamente con prodotti
vegetali;
- che la carne consumata in Valle d’Aosta
proviene, nella maggior parte dei casi, da capi allevati in
Piemonte e nella nostra regione;
tutto ciò premesso i sottoscritti Consiglieri regionali
Interpellano
l’Assessore regionale competente per sapere:
1) se i bovini nutriti con mangimi animali negli allevamenti di
cui in premessa risultano infetti o hanno comunque una certa
probabilità di contrarre il morbo della BSE;
2) quali sono attualmente i livelli dei controlli praticati sui
mangimi distribuiti negli allevamenti valdostani nonché sulla
qualità e sulla salubrità delle carni autoctone e di quelle
"importate" (in particolare dal Piemonte), poi immesse nel circuito
del consumo locale;
3) quali considerazioni esprime sulla promozione pubblicitaria
ingannevole e sulle comunicazioni fasulle di cui in premessa.
F.to: Tibaldi - Frassy
Presidente
La parola al Consigliere Curtaz.
Curtaz (PVA-cU)
Nelle settimane scorse non nego di essere
stato un po' sorpreso nel constatare che a seguito di alcune
indagini, gruppi operativi del NAS o qualche organismo analogo
avevano riscontrato in alcuni allevamenti valdostani la presenza
per il consumo di farine animali. Come è noto le farine animali
sono grandemente indiziate per essere la causa del cosiddetto
"morbo della mucca pazza".
Perché mi sono sorpreso? Perché non più di cinque mesi fa avevo
presentato in questa sede un'interpellanza
all’Assessore alla sanità, il quale mi aveva
rassicurato attraverso una risposta che era obiettivamente
rassicurante: l’Assessore mi aveva detto che in
Valle d’Aosta si svolgevano controlli, che un caso
di vendita di farine animali era stato accertato se non ricordo
male un paio di anni fa, che la ditta che vendeva queste farine
animali era stata tempestivamente individuata e che quindi non
c’erano pericoli per la zootecnia locale. Una
risposta rassicurate, ripeto, perché mi ero detto fra me e me:
"Qui si fanno i controlli, questi controlli sono efficaci
tant’è vero che è stato scoperto un caso, i
responsabili puniti o comunque sottoposti ai provvedimenti di legge
relativi e quindi gli allevatori valdostani e i consumatori
valdostani possono evitare di farsi prendere dal panico che
c’era qualche settimana fa, adesso è un po' passato,
panico in gran parte ingiustificato rispetto al mordo della mucca
pazza, e possiamo ricominciare tutti assieme a mangiare
tranquillamente la carne".
Questo era stato il mio
ragionamento.
Appena il tempo di maturare questo ragionamento, e fra
l’altro di difenderlo personalmente con degli
interlocutori che mi rappresentavano dei sospetti, delle situazioni
non proprio chiare, che scopro che la situazione così rassicurante
non è.
Non lo è perché, ripeto, sono stati trovati dei mangimi
contenenti farine animali e sarebbe interessante sapere, ed è
questo lo scopo della nostra interpellanza, da chi sono stati
prodotti e da chi sono stati venduti; pare da notizie di stampa che
gli allevatori fossero inconsapevoli di detenere del mangime in
maniera illecita e ritengo positivo il fatto che non
l’utilizzassero consapevolmente, altrimenti la
situazione sarebbe più grave.
E poi chiediamo:
"cosa si intende fare per aumentare il
numero e la qualità dei controlli alla luce di quanto
verificatosi"
; ultima domanda che forse andrebbe più rivolta
all’Assessore all’agricoltura
rispetto che all’Assessore alla sanità:
"se non
si ritiene preoccupante, per l’immagine della nostra
zootecnia e per la qualità dei nostri prodotti,
l’uso di mangimi vietati e comunque non compatibili
con i sistemi tradizionali di allevamento del nostro
bestiame"
.
Com’è noto questo è un argomento che ho trattato
altre volte, noi abbiamo un prodotto estremamente valido che è la
fontina, abbiamo altri prodotti caseari di buon livello, è chiaro
che queste notizie non fanno bene all'immagine del nostro prodotto
che sulla sua qualità, salubrità, tradizionalità deve giocare tutte
le sue carte.
Ho sempre pensato che, a differenza di quello che avviene nella
pubblicità, le mucche in alpeggio o al piano mangiassero anche
qualche mangime oltre che l’erba con i fiorellini
dei prati, però se mangiano mangimi vietati, la cosa diventa anche
a livello di immagine estremamente negativa.
Si dà atto che, dalle ore 12,12, riassume la presidenza il
Vicepresidente Lattanzi.
Presidente
La parola al Consigliere Tibaldi.
Tibaldi (FI)
Il dato di partenza è
l’affermazione che ha rilasciato
l’Assessore alla sanità rispondendo a
un'interpellanza del gruppo di Forza Italia nel novembre scorso,
affermazione che era la seguente:
"? I controlli effettuati, estesi alla totalità degli
allevamenti valdostani, hanno permesso di verificare che il tipo di
mangime somministrato agli animali non contiene farine di carne o
altre sostanze vietate e altresì di riscontrare la totale assenza
di patologie neurologiche tali da rappresentare un dubbio eventuale
di BSE?".
Da questo dato di partenza si sono verificati dei fatti nuovi
nel corso delle ultime settimane, vediamo quali sono.
Il primo fatto nuovo è che cinque stalle valdostane sono state
poste sotto vincolo sanitario. Le stalle si trovano ad Aosta,
Gressan, Verrayes e La Salle per un totale di 58 vitelli a rischio
di morbo mucca pazza.
Questo è il primo fatto tangibile di cui è stata data ampia
cronaca sugli organi di informazione locale e di cui tutti quanto
abbiamo potuto prendere conoscenza e fare le riflessioni del
caso.
Il secondo fatto si riferisce a un aspetto pubblicitario sul
quale mi soffermerò più tardi.
Ora fermiamoci alla prima considerazione.
L’Assessore diceva che i controlli sono stati
effettuati in tutte le stalle valdostane: ciò non ci risulta,
Assessore. Più volte lei, in quest’aula, ha dato
rassicurazioni sugli intensi controlli a tappeto compiuti in tutte
le stalle valdostane. A noi risulta che non tutte le stalle
valdostane siano state sottoposte a questi controlli, di
conseguenza la sua informazione era non veritiera o fasulla
perlomeno nelle risposte che ha fornito alle nostre
interpellanze.
Le sue rassicurazioni sono state smentite poco dopo in quanto
sono stati rinvenuti frammenti di origine animale nei prodotti
somministrati ai vitelli delle stalle poste sotto vincolo
sanitario. Vogliamo allora sapere qual è la veridicità delle
informazioni che ci ha dato a suo tempo, veridicità che è stata
smentita da questi eventi. Anche sotto il profilo della
comunicazione ci sembra che da parte di certe associazioni non ci
sia estrema correttezza. Mi riferisco a quelle che vogliono
promuovere, e da un punto di vista istituzionale lo fanno anche
bene, le carni bovine di razza valdostana, dove si fa cenno che i
bovini di razza valdostana sono alimentati esclusivamente con
prodotti vegetali. Mi sono fatto la fotocopia di una pagina
pubblicitaria pubblicata su un organo locale: ci sembra
assolutamente contraddittorio e stridente con la realtà dei fatti
che è poi stata verificata.
Sappiamo che sulla salute umana non si può scherzare, sappiamo
che in Italia i casi ufficiali di BSE stanno aumentando di momento
in momento e che il fenomeno mucca pazza non solo mette a dura
prova il settore zootecnico e il mercato della carne, ma crea anche
una certa psicosi nel consumatore.
Alla luce di queste considerazioni gradiremmo avere, a distanza
di 5-6 mesi rispetto alle prime interpellanze, delle risposte
dall’Assessore, risposte certe con riferimento a
quella che è la realtà delle azioni che sta ponendo in essere
l’Assessorato attraverso gli organismi di polizia
sanitaria di cui dispone o attraverso gli organismi di polizia
sanitaria ai quali è collegato.
Vorremmo sapere se ci sono rischi effettivi per questi vitelli
che sono stati individuati in quanto alimentati con prodotti di
origine animale; quali sono attualmente i livelli dei controlli
praticati sui mangimi che sono distribuiti negli allevamenti
valdostani nonché sulla qualità e sulla salubrità delle carni che
vengono consumate in Valle d’Aosta.
L’Assessore, sempre rispondendo a quelle
interpellanze di Forza Italia, disse che buona parte delle carni
consumate dai Valdostani viene importata dal vicino Piemonte.
Ebbene abbiamo appreso dai giornali che l’azienda
che ha fornito questi mangimi cosiddetti "fuorilegge" è proprio
piemontese, di conseguenza qual è il controllo che viene effettuato
su queste carni che vengono importate e immesse nel circolo del
consumo locale?
Chiediamo infine quali considerazioni l'Assessore si sente di
esprimere in merito all'iniziativa pubblicitaria, assolutamente
ingannevole, che vuole promuovere la carne valdostana quando
clamorosamente veniamo a sapere che anche i bovini valdostani sono
alimentati con mangimi. Ci sembra una clamorosa truffa nei
confronti dei consumatori oltre a un tentato palese danno alla loro
salute.
Attendiamo le risposte e ci riserviamo una replica.
Presidente
La parola all’Assessore alla
sanità, salute e politiche sociali, Vicquéry.
Vicquéry (UV)
Cercherò di rispondere alle singole domande
che sono state poste dalle due interpellanze.
La prima, presentata dai Consiglieri Curtaz e Beneforti, chiede:
"quali tipi di mangimi sono stati trovati negli allevamenti
valdostani di bovine interessati dai controlli, da chi sono stati
prodotti e da chi sono stati venduti"
.
Dei 45 tipi di mangimi sottoposti a campionamento solo per
quello denominato Zoomix vitelli svezzamento V2, prodotto dalla
ditta Zoomix di Mottura Mario & C. di Villanova
d’Asti, l’esito analitico ha
evidenziato la presenza di frammenti ossei microscopici.
Rispetto alla seconda domanda:
"cosa si intende fare per
aumentare il numero e la qualità dei controlli alla luce di quanto
verificatosi"
; la circolare del Ministero della sanità del 23
marzo 2001, avente come oggetto la razionalizzazione
dell’attività di vigilanza e controllo, ai sensi
dell'ordinanza ministeriale 28 luglio 1994 e successive
modificazioni, nel settore dell’alimentazione
animale in materia di encefalopatie spongiformi bovine
trasmissibili, prevede per il 2001 l’effettuazione
di 3 campioni negli allevamenti della Valle
d’Aosta.
Questi sono calcoli fatti sulla base del patrimonio zootecnico
di ogni regione, per la Valle d’Aosta risulterebbero
3 campioni da fare.
Si fa presente che i mangimi provenienti dalla Regione Piemonte
sono stati già testati presso, e rispondo anche
all’ultima domanda fatta dal Consigliere Tibaldi,
gli stabilimenti di produzione dai servizi veterinari delle aziende
sanitarie locali competenti per territorio e dagli altri organi
come il NAS, la guardia di finanzia, eccetera.
Per verificare la loro assoluta idoneità a garanzia degli
allevatori e dei consumatori è stato predisposto un piano di
campionamenti in collaborazione con i Carabinieri del NAS di Aosta
che comprendesse le rivendite di mangimi e gli allevamenti per un
numero di almeno 50 campioni rispetto ai 7 del 2000 e ai 3 del 2001
tenendo anche conto del fatto che l’attività di
controllo dell’etichettatura era già stata
effettuata senza evidenziare irregolarità in esecuzione del piano
nazionale di sorveglianza per la BSE del 2000, quindi non
c’è nessuna contraddizione rispetto a quanto ho
detto la volta scorsa, e ne parleremo dopo, perché sono due cose
diverse.
Sulla base di questi campionamenti, inviati al laboratorio di
analisi della sezione zooprofilattica di Aosta, è risultato che in
un campione prelevato in allevamento era presente un frammento
osseo microscopico di mammifero. Sono state pertanto predisposte
tutte le misure necessarie, segnatamente il sequestro a norma del
decreto ministeriale 7 gennaio 2000 dei mangimi, dei capi che
avevano avuto accesso al mangime denominato Zoomix vitelli
svezzamento V2.
Successivamente è stata riscontrata la presenza di un frammento
osseo anche in un altro allevamento che aveva fatto uso dello
stesso lotto di mangime.
In totale sono stati posti sotto vincolo sanitario 68 vitelli
presenti in cinque allevamenti di cui 2 sono quelli in cui è stata
riscontrata la presenza di mangime con proteine ossee e 3 perché
hanno utilizzato lo stesso tipo di mangime, questo a titolo
precauzionale.
Il produttore del mangime, interpellato a tale proposito,
avrebbe asserito che, poiché la sua tipologia produttiva era
rivolta a diverse specie di animali, a fronte di un unico impianto
di produzione, una qualche piccola contaminazione può essersi
verificata. Si tratterebbe quindi, a dire del produttore, di
quantità infinitesimali di proteine ossee.
Finora sono stati esaminati 21 dei 45 campioni inoltrati di cui
19 risultati negativi. Si resta in attesa dell’esito
dei restanti 24 campioni per definire il quadro completo della
situazione ed adottare eventuali altri provvedimenti.
Rispetto alla terza domanda del Consigliere Curtaz:
"se non
si ritiene preoccupante, per l’immagine della nostra
zootecnia e per la qualità dei nostri prodotti,
l’uso dei mangimi vietati e comunque non compatibili
con i sistemi tradizionali di allevamento del nostro bestiame"
,
da un lato si può dire che la situazione non è assolutamente
allarmante.
Se fosse allarmante la nostra, immaginiamo cosa dovrebbero dire
la Regione Piemonte e altre, dove campionamenti di questo genere
sono stati fatti con risultati ben diversi!
Comunque sia il ragionamento da farsi è di tipo diverso. Usciamo
dal campo strettamente tecnico e scientifico per andare in un campo
di immagine, di pubblicità e di commercializzazione.
Voglio rispondere, prima di fare considerazioni di tipo
generale, anche alla prima domanda del Consigliere Tibaldi:
"se
i bovini nutriti con mangimi animali negli allevamenti di cui in
premessa risultano infetti o hanno comunque una certa probabilità
di contrarre il morbo della BSE"
. I veterinari dicono
testualmente che la presenza di frammenti ossei microscopici nel
mangime destinato all'alimentazione dei vitelli fa sì che le
probabilità che questi ultimi possano contrarre la BSE siano
pressoché nulle. Ricordo che non vi è nessuna prova accertata
scientificamente del rapporto fra consumo di mangime e BSE, non vi
è nessun sinallagma di questo tipo, è solo un'ipotesi che
scientificamente ha delle basi, ma che non è assolutamente
provata.
Di certo vorrei che non si confondesse l’aspetto
etico del problema con l’aspetto scientifico perché
eticamente mi pare siamo tutti concordi nel dire che i mangimi a
base animale non vanno prodotti e non vanno consumati. Da lì a dire
che questi sono la causa principale della BSE, ripeto, il mondo
scientifico non lo ha detto.
Terzo quesito del Consigliere Tibaldi:
"quali considerazioni
esprime sulla promozione pubblicitaria ingannevole e sulle
comunicazioni fasulle di cui in premessa"
. A questo quesito
risponderò dopo perché vorrei ripetere ora alcune cose
essenziali.
I controlli non vanno confusi, all'interpellanza di novembre ho
risposto che durante le campagne di risanamento del bestiame
vengono effettuati da parte del servizio veterinario i controlli
sulle etichettature dei mangimi che è un qualcosa che lo si fa
parallelamente al risanamento del bestiame a maggior garanzia del
consumatore e del produttore, ma si parla di controlli su
etichette.
È di tutta evidenza che se l’etichetta contiene
dei dati sbagliati, il controllo si limita a quella fase di tipo
amministrativo; qui siamo di fronte a un reato di frode commerciale
di tutta evidenza e confermo i dati che ho illustrato le volte
scorse, cioè sui controlli sulle etichette non si era verificato
nulla se non il caso del 1997 che è stato citato. Altra cosa sono i
controlli sui campioni di cui parliamo oggi; ben diverso è
controllare le etichette rispetto a prelevare il mangime, portarlo
all’Istituto zooprofilattico, analizzarlo con metodi
analitici difficili che presuppongono una grossa capacità
dell’operatore perché il metodo si basa su elementi
ancora empirici, su una verifica al microscopio. Non sono metodi di
analisi chimico-clinica o biologica, questo è quanto passa oggi la
scienza e la tecnica, altra cosa, ripeto, è il campionamento sul
mangime.
Altra cosa ancora è il controllo sul tronco encefalico che è
stato fatto, come ho detto la volta scorsa, su 40 casi, su 50
rispetto ai 7 che prevedeva l’ordinanza ministeriale
e tutti sono risultati negativi in Valle d’Aosta. In
Valle d’Aosta la BSE non esiste. In Italia la BSE
non esiste. Diciamolo chiaro e forte.
Se da qui si vuole dire che la campagna pubblicitaria è
ingannevole e le comunicazioni fasulle, ripeto, a me pare un
passaggio forzato perché, se così fosse, io inviterei tutti a
guardare la pubblicità della vicina Svizzera dove negli ultimi mesi
è stato fatto un investimento enorme sulle televisioni non solo
svizzere, ma internazionali per pubblicizzare la loro zootecnia, la
loro carne e il loro latte, mentre parrebbe - uso il condizionale
per evitare di scatenare guerre diplomatiche - che la situazione
svizzera non fosse così trasparente tant’è che
abbiamo deciso come Giunta di rafforzare i controlli di tipo
sanitario e fiscale su prodotti provenienti dalla Svizzera.
La campagna è stata fatta autonomamente
dall’AREV, è stata anche sollecitata
dall’Amministrazione regionale perché è vero che si
consuma poca carne valdostana, ma è anche vero che
l’aver ritrovato alcuni grammi di frammenti ossei
non giustificherebbe comunque un allarmismo perché, se così fosse,
la carne piemontese, la carne italiana in generale non sarebbe
tutta più commercializzabile, non solo la carne con
l’osso.
Sotto questo punto di vista sarei un po' cauto per cui invito
tutti ad avere le idee ben chiare rispetto alla differenza che
passa fra un controllo sull'etichettatura, un controllo sul mangime
e un controllo del tronco encefalico perché sono tre aspetti di un
problema che si è diffuso purtroppo in maniera un po' allarmistica,
per non dire altro, e che speriamo che si concluda con il prossimo
19 maggio. A livello di istituzioni regionali siamo convinti che la
linea cautelativa adottata anche ultimamente da parte del Ministero
della sanità su un altro fenomeno, quello dell’AFTA,
sia giusta da un certo punto di vista, ma anche che
l’Italia sotto questo aspetto abbia dato per ora
dimostrazione che i servizi veterinari funzionano,
d’altro canto dobbiamo tenere conto della necessità
di mantenere in vita la zootecnia perché, se così non fosse, gli
obiettivi sarebbero diversi.
Noi lavoriamo in primo luogo per mantenere in vita la zootecnia,
in secondo luogo per sottolineare che la carne valdostana è una
carne che - frodi in commercio permettendo perché se affrontiamo il
campo del reato, non potremmo pubblicizzare nessun prodotto
commerciale in quanto non è l’Assessore, non è la
Giunta regionale, non è l’istituzione che può
ragionare con l’arrière-pensée, ma può ragionare
solo con i dati di fatto, se poi qualcuno commette dei reati, se ne
assume la responsabilità su tutti i versanti - si può
tranquillamente consumare.
Noi siamo convinti, ripeto, che si debba fare una campagna per
il consumo della carne valdostana perché, come ha già ribadito il
collega Perrin in altre occasioni, la filiera della carne è la
migliore al mondo in quanto si riesce a capire al commercio al
minuto qual è la provenienza della carne e si può testare che la
carne è buona ed è consumabile, pertanto non ripeto concetti che
sono già stati illustrati altre volte.
Invito tutti a tenere un profilo basso, nel senso letterale del
termine perché non è materia di scontro politico questa, anzi
dovremmo trovarci tutti sullo stesso fronte a tutela della
zootecnia e della produzione valdostana.
Presidente
La parola al Consigliere Curtaz.
Curtaz (PVA-cU)
Forse l’Assessore più che
invitarci a tenere un profilo basso, che non mi sembra una cosa
augurabile a nessuno, voleva invitarci a tenere basso il tono della
polemica, se interpreto bene, perché invitarci ad essere peggio di
quanto siamo, non è piacevole sentirselo dire.
Per quanto ci concerne, Assessore, la tranquillizzo subito
perché non è nostra intenzione su un tema come questo fare
polemiche, né speculazioni. Si tratta soltanto di avere delle
informazioni che a mio giudizio un giustificato allarme
dell’opinione pubblica avevano reso necessarie anche
perché poi c’era stata sempre, magari lo capisco
anche dal suo punto di vista, questa corsa al minimizzare; mi
ricordava prima la collega Squarzino che il giorno prima dei
sequestri in III Commissione si discusse della cosa,
l’Assessore non c’era, ma
c’erano gli esperti del settore che garantivano che
in Valle d’Aosta andava tutto bene?
(interruzione dell’Assessore Vicquéry, fuori
microfono)
? è un dato storico: fino al giorno prima andava tutto bene, il
giorno dopo c’erano i sequestri dei mangimi e degli
allevamenti.
Condivido anche che l’impatto psicologico della
vicenda può essere superiore, anzi lo è senz’altro a
quello che è poi il rischio effettivo in questo caso in
particolare, però non posso condividere una sua premessa: quella di
sostenere che non c’era prova del sinallagma, come
lo ha definito lei, fra consumo di farina animale e BSE.
Si potrebbe obiettare che non c’è prova del
contrario, che è già un dato piuttosto preoccupante, però non mi
sembra che la comunità scientifica si muova secondo il suo assunto,
anzi mi pare che da più parti autorevoli scienziati dicano,
probabilmente non riuscendo ancora a dimostrarlo solo perché la
scienza non è ancora riuscita a documentare questa ipotesi, ma mi
sembra che la comunità scientifica internazionale si vada sempre
più orientando nel dire che la causa del morbo della mucca pazza è
la farina animale e, se così non fosse, non si capirebbe tutto
quello che si sta facendo in Europa e in Italia per bloccare,
vietare, penalizzare coloro che producono le farine animali.
Quindi mi sembra che questo aspetto vada poi affrontato alla
luce del cosiddetto "principio di precauzione" che è un principio
in materia sanitaria pubblica da seguire a mio avviso in maniera
rigida perché la domanda da porsi non è:
"Si è certi che fa
male?"
quanto piuttosto:
"Possiamo dire tranquillamente che
non fa male?"
Noi non possiamo dire con sicurezza che non fa male, quindi un
principio di precauzione, anche questo ormai condiviso dalla
comunità scientifica internazionale, ci deve far prendere dei
provvedimenti, che in questo caso sono stati presi, per vietare il
consumo delle farine animali. Dopodiché, senza enfatizzare gli
episodi, chiedo all’Assessore e alla Giunta di
aumentare i controlli a campione. Ho capito molto bene la
distinzione fra i vari tipi di controlli, ho capito che i controlli
sulle etichette se non sono fatti con buon senso, finiscono per
essere inutili perché se il contenuto del sacco non corrisponde
all'etichettatura, è chiaro che il controllo delle etichette
significa pestare dell’acqua.
Quindi i controlli a mio giudizio vanno fatti sui campioni, non
bisogna aver paura in questo settore di impiegare qualche risorsa
in più per fare controlli a tappeto, reiterati, continui, eccetera
perché è in gioco la tranquillità dei cittadini, è in gioco
soprattutto la tranquillità di un sistema agricolo che è vero che
per certi versi è più avanti di quanto non sia altrove.
E qui condivido quanto ha detto l’Assessore che
la filiera della produzione della carne in Valle
d’Aosta è più sicura che altrove, questo è nelle
cose perché in Valle d’Aosta, salvo frodi o truffe,
si è in grado di risalire sempre alla mucca,
all’allevatore, ricostruendo i vari passaggi e
questa è una cosa positiva, ma è anche vero che non dobbiamo
cullarci per essere nel settore dell’anagrafe bovina
più avanti che altrove perché ritengo che
l’attenzione verso il sistema alimentare in generale
vada sempre tenuta alta.
Presidente
La parola al Consigliere Tibaldi.
Tibaldi (FI)
Direi che le certezze che ostentava qualche
mese fa l’Assessore si stanno perdendo per strada
alla luce di quello che ci ha detto poc’anzi.
Qualche mese fa elogiava, e posso dire anche con una certa
ragione, l’anagrafe bovina locale, la tracciabilità
e tutti i passi avanti che ha fatto il settore agricolo e
zootecnico in Valle d’Aosta congiuntamente a quello
sanitario.
Elementi che possono essere considerati un fiore
all’occhiello della nostra Regione rispetto ad altre
realtà regionali che sono in difetto o comunque sono indietro
rispetto a noi, però i quesiti posti puntualmente dagli
interpellanti evidenziamo delle contraddizioni che sono ancora più
macroscopiche rispetto a quelle rilevate in sede di
illustrazione.
Innanzitutto lungi da noi calarci nelle teorie scientifiche in
materia di BSE o morbo della BSE, però oggi abbiamo appreso una
nuova teoria scientifica coniata dall’Assessore che
ci sembra, sotto un certo profilo, più pazza della stessa mucca:
non esiste sinallagma fra il consumo di farine animali e il rischio
di contrazione del morbo della BSE.
Mi pare di aver letto, o aver sentito, visto che i media ci
stanno inondando di informazioni in merito, che la probabilità di
un rapporto di causalità diretta fra il consumo di mangimi animali
e la contrazione del morbo sia estremamente elevata?
(interruzione dell’Assessore Vicquéry, fuori
microfono)
? Assessore, lo abbiamo appreso dalle sue parole, oggi, però
quello che leggiamo sui giornali, su riviste scientifiche
specialistiche, o sentiamo in televisione, non sembra assolutamente
coincidente con le sue affermazioni. Ci sono fondati sospetti che
il consumo di mangimi animali possa causare il morbo della BSE,
allora questa teoria appresa oggi e che abbiamo definito un po'
folle, non ci sembra sia rassicurante se ci consiglia di non volare
troppo alto.
Noi non vogliamo volare alto o fare concorrenza agli scienziati
e agli analisti che stanno approfondendo bene la materia, però ci
sembra superficiale venire oggi in quest’aula e
proporci una teoria completamente diversa.
Estremamente forzato ci sembra poi il passaggio che ha fatto sui
controlli. Cinque mesi fa lei diceva che i controlli erano stati
effettuati a tappeto in tutte le stalle valdostane e da essi non
erano stati rilevati consumi sospetti o illeciti, tantomeno mucche
infette. Oggi ci dice che i controlli vengono fatti, per quanto
concerne i mangimi, sulla base dell'etichetta. Ma è notorio che
spesso le ditte che producono quei determinati prodotti o per gli
animali o per il consumo umano, sulle etichette non rispettano la
descrizione puntuale degli alimenti o degli ingredienti
utilizzati.
Allora, se lei dice che i controlli che sono stati fatti a
tappeto erano fondati sulle etichette, la cosa ci sbalordisce e
ancor più ci sbalordisce sapere che Associazioni di categoria come
l’AREV e l’ANABORAVA, sovvenzionate
dalla Regione possono permettersi di fare una pubblicità che dice
che i bovini valdostani consumano esclusivamente vegetali e che
questo slogan pubblicitario è fondato sul presupposto che le
etichette attestavano che non c’erano frammenti di
origine animale in quei mangimi.
Mi sembra paradossale Assessore. Come possiamo accettare questo
suo assunto come qualcosa di giustificato e giustificabile da parte
di un Assessorato che ha compiti di verifica e di controllo di un
certo peso, specie in questo momento che il morbo della mucca pazza
forse crea più un effetto di psicosi, ma lascia sul campo dei
problemi a livello sanitario per i bovini e, naturalmente, dei
rischi non indifferenti per l’uomo?
Abbiamo appreso anche che i controlli sono partiti in estremo
ritardo. Prima ci ha detto che sono stati controllati 45 mangimi,
poi, in un secondo passaggio, ci ha detto che dei 45 solamente 21
sono stati analizzati, quindi grosso modo la metà sono stati
oggetti di controllo.
Alla luce delle cose che ci ha detto, Assessore, la prima cosa
che si dovrebbe fare è quella di sospendere la pubblicità, per non
ingannare l’utenza, per non perdere di credibilità
come immagine, e come Regione, ma soprattutto per non togliere
credibilità agli allevatori che vogliono commercializzare un
prodotto che non è a rischio di contaminazione. Altrimenti mi
smentisca il contrario, Assessore, e mi dica che questa pubblicità
non è ingannevole e che queste comunicazioni non sono assolutamente
fasulle?
(interruzione dell’Assessore Vicquéry, fuori
microfono)
? mi smentisca il contrario, Assessore. Iniziamo adesso a
campionare i mangimi come si sarebbe dovuto fare qualche mese fa,
come perlomeno lei presumeva si facesse o voleva farci intendere
che si facesse in quel senso quando diede risposta alla nostra
interpellanza. Forse era il caso di intervenire non in maniera
tardiva, ma in maniera preventiva qualche anno fa. Lo so che anche
a livello di Stato italiano non c’è stata una misura
protettiva efficace e si è intervenuti quando la porta della stalla
era ormai stata lasciata aperta, per usare una metafora, e i buoi
erano scappati.
Nel 1994 guarda caso, con un'ordinanza
dell’allora Ministro Raffaele Costa, venivano
introdotte misure di protezione per quanto riguarda
l’encefalopatia spongiforme bovina e la
somministrazione di proteine derivate dai mammiferi.
In quell'ordinanza del Ministro Costa, ed era il "Governo
Berlusconi" come ricorderà bene l’Assessore
Vicquéry, si vietava la somministrazione ai ruminanti di mangimi
contenenti proteine derivanti da tessuti di mammiferi; anche questo
in un certo senso, oltre che anticipare i tempi, smentisce quello
che poc’anzi ha detto l’Assessore.
Vede che c’è questo sinallagma? È inutile che oggi
lei lo voglia cancellare con una teoria del tutto nuovo e un po'
folle.
Non possiamo essere soddisfatti di questa risposta; saremo più
soddisfatti quando quelle rassicurazioni che lei ha fornito qualche
mese fa troveranno conferma nei fatti, ovvero se non avremo altri
vitelli a rischio nelle stalle e soprattutto se sapremo con
certezza a termine delle analisi che lei ha annunciato quali sono
gli alimenti, i foraggi o i mangimi che vengono forniti ai bovini
presenti nelle nostre stalle.
Presidente
Sono le 12,52, propongo una sospensione del
Consiglio, che si riunirà alle ore 16,00.
La seduta è tolta.
La seduta termina alle ore 12,52.
