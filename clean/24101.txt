Classificazione
EDILIZIA
Edilizia residenziale



Oggetto del Consiglio n. 3084 del 7 novembre 2007 - Resoconto
OGGETTO N. 3084/XII - Interpellanza: "Problematiche
concernenti la presentazione delle domande di accesso al mutuo per
la prima abitazione".
Interpellanza
Appreso dagli organi di stampa che durante la notte tra
domenica 21 ottobre e lunedì 22 ottobre si è formata una coda di
circa 170 persone, salita alle prime luce dell'alba a poco più di
270, per il ritiro del numero d'ordine che garantiva il diritto
alla consegna delle domande di mutuo;
Ricordato il disegno di legge regionale n. 173/07
(Disposizioni di riordino in materia di edilizia residenziale) nel
quale si ribadisce come il diritto alla casa sia da considerare
bene primario per tutta la comunità e che per soddisfare tale
diritto la Regione promuove una serie coordinata di interventi
sociali e d'interesse generale;
Ricordato inoltre che nella seduta del 18 ottobre u.s. è
stata approvata una modifica di bilancio nella quale viene
incrementato di 1.550.000 € il Fondo di rotazione Finaosta per il
finanziamento dei mutui prima casa;
Constatato che l'Assessore dei Lavori Pubblici ha
recentemente dichiarato l'intenzione di aumentare l'importo del
mutuo da 70.000 a 100-110000 € e di aiutare chi volesse accendere
un secondo mutuo in banca oltre a quello regionale;
Considerato che la priorità di fatto accordata al
finanziamento di mutui agevolati per l'acquisto della prima casa e
la contemporanea mancanza di costruzioni o ristrutturazioni
realizzate in regime di edilizia sovvenzionata favoriscono
obiettivamente la lievitazione dei prezzi sul mercato
immobiliare;
Accertato che, per evidenti ragioni di reddito e per lo
scandaloso aumento dei prezzi delle abitazioni, dovuto anche alla
mancanza dell'azione calmieratrice che dovrebbe svolgere l'edilizia
sovvenzionata, una considerevole parte di cittadini non può
realisticamente acquistare un'abitazione, anche in presenza di un
mutuo agevolato;
i sottoscritti Consiglieri regionali
Interpellano
Il Governo regionale per sapere:
1) quali azioni informative e di sensibilizzazione sono state
intraprese dall'amministrazione regionale per evitare le code
notturne e parimenti per tranquillizzare i cittadini, desiderosi di
accedere al mutuo prima casa, che le risorse finanziarie a
disposizione permettono il totale soddisfacimento della
domanda;
2) se si intende, anche per le pratiche di mutuo prima casa,
esercitare nei confronti dei cittadini che hanno presentato domanda
di mutuo prima casa quelle azioni analoghe al millantato credito
che, basandosi su falsi pregiudizi o convincimenti errati, permette
ai detentori del potere politico e amministrativo, di vantare
(inesistenti) meriti nella soluzione positiva delle pratiche
stesse;
3) come si intende rifinanziare, sino ad esaurimento, il
fondo riguardante i mutui per la prima casa e con quali
tempi.
F.to: Venturella - Bortot
Presidente
- La parola al Consigliere Segretario
Venturella.
Venturella (Arc-VA)
- Questa interpellanza nasce da ciò
che abbiamo appreso dagli organi di stampa su quanto è accaduto
nella notte fra domenica 21 ottobre e lunedì 22 ottobre. Si tratta
di un accadimento che ci riporta indietro di 20-30-40 anni quando
si facevano ancora code per acquistare beni e servizi di prima
necessità, perché chi fa coda per acquistare l'ultima uscita del
mercato elettronico buon per lui ha scelto di fare la coda, ma chi
invece fa la coda perché è stata cambiata una modalità, che
potrebbe essere condivisibile, ma non è stato fatto nulla o poco
per evitare il manifestarsi di questa apprensione da parte di chi
sogna il mutuo... come giustamente diceva il titolo di un articolo,
tale manifestazione di apprensione per cui vi sono stati casi di
persone che, agognando acquistare la prima casa, si sono messe in
coda dalle 18,30 della domenica per aspettare 11 ore l'apertura
degli uffici. È questo un accadimento che porta indietro di
parecchi anni, non solo per l'immaginario collettivo, ma anche per
l'immagine che dà una pubblica amministrazione che, di fronte ad
una pratica amministrativa che è ormai consolidata, sceglie una
strada la cui conseguenza è la coda notturna, il bivacco e tutto
quello che ne consegue. Certo qualcosa non ha funzionato nella
comunicazione fra l'Amministrazione e i cittadini, perché crediamo
che nel terzo millennio può essere considerato disdicevole per
un'amministrazione fare in modo che vi siano code notturne per
accedere ad un bene che la Regione stessa considera bene primario e
fondamentale. Ci hanno poi colpito particolarmente le dichiarazioni
successive dell'Assessore ai lavori pubblici, che ha dichiarato
recentemente l'intenzione di aumentare l'importo del mutuo da 70 a
110mila euro. Abbiamo avuto in III Commissione con la qualificata
presenza del collega Salzone tutta la discussione sull'edilizia
residenziale, generata anche da una proposta di legge del gruppo
"DS" che chiedeva questo. Rispetto ad una situazione che si fa
sempre più difficile soprattutto per molti nuclei familiari, allora
ci domandiamo cosa non ha funzionato; ci chiediamo se all'interno
dello svolgimento delle pratiche amministrative dei mutui prima
casa si intende intervenire a piè pari esercitando una sorta di
volontario, analogo, non sicuramente nella fattispecie reale, ma
millantato credito, per cui si crea una certa aspettativa
verificata dalle code dei mutui, per cui quasi 300 cittadini
chiedono e poi si dice: "va bene, ma sono stato io che ti ho fatto
ottenere il mutuo". Dato che si parla di un rifinanziamento del
Fondo per i mutui prima casa, chiediamo poi solo che, al di là
delle dichiarazioni sui giornali, ci dica chi di dovere in questo
Consiglio quando e come intende rifinanziare il fondo.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Devo dire la verità: fortunatamente le
domande dell'interpellanza sono state scritte perché tutto questo
giro fatto intorno alle "isole" con una "barca beccheggiante" devo
dire che non ho capito dove portava... ha fatto un discorso per cui
alla fine non so se si parlava addosso... io non ho capito.
Cercherò invece di rispondere a queste cose. Collega Venturella,
sono convinto che dalla descrizione così puntuale che lei ha fatto
di quella coda forse c'era anche lei ad aspettare o fomentare
qualcuno, perché ha raccontato... immagino... di tutta Via Promis
occupata da code... ma noi non abbiamo mica avvertito tutto questo,
sa? Nessuno ha avvertito una roba del genere e i dati lo possono
testimoniare in maniera chiara.
Facciamo un po' di storia. Qui erano state ipotizzate delle
diverse soluzioni per evitare che vi fosse l'attesa dei 6 mesi per
liquidare i mutui prima casa secondo 2 tornate l'anno. C'erano
state diverse proposte, una delle quali era stata avanzata dal
collega Stacchetti, che chiedeva la soppressione della tornata
semestrale e di riportare a una scadenza annuale. Siccome questa
era stata sperimentata precedentemente, abbiamo fatto come
controproposta quella di fare una specie di accettazione e quindi
una procedura di liquidazione del mutuo cosiddetto "a sportello",
vale a dire da un certo momento in poi gli interessati avrebbero
presentato una domanda, che era visionata, verificata nei contenuti
e, se c'erano i finanziamenti, questa andava in erogazione, quindi
il cittadino poteva beneficiare di tale agevolazione. Nel 2006 ci
siamo trovati di fronte ad una lievitazione delle richieste di
mutuo: da circa 280 pratiche l'anno siamo passati a quasi 400
pratiche, questo aveva determinato una richiesta di anticipazione
di fondi da destinare per l'esaurimento delle pratiche presentate
nel 2006. Tale necessità finanziaria ha fatto slittare la
cosiddetta "apertura a sportello" al momento in cui avevamo la
disponibilità finanziaria per erogare i mutui. In questo tempo
diversi cittadini hanno chiamato gli uffici per sapere quando e
come si sarebbero svolte tali procedure a sportello, è sempre stato
risposto che avremmo dato la notizia con ampio anticipo e che la
cosa avrebbe avuto uno svolgimento fluido, per cui non c'era
bisogno di precipitarsi a presentare domande, perché non cambiava
nulla il fatto di essere arrivato mezz'ora prima o un'ora prima.
C'era anche un problema di trasparenza ed equità. Se non avessimo
individuato una procedura che fosse di rottura rispetto al passato
e di completa innovazione rispetto al futuro, avremmo potuto
incorrere nella possibilità che qualche cittadino fosse stato
avvantaggiato rispetto ad altri. Ecco perché abbiamo detto: "non
partiamo con l'accettare le domande", altrimenti abbiamo delle code
che, queste sì, vanno a finire in Piazza Chanoux, perché quando si
prende la domanda la si deve verificare... invece abbiamo detto:
"facciamo una procedura per la quale si apre lo sportello, chi
arriva prende un numero e sulla base di questo va a presentare la
domanda e viene iscritto cronologicamente all'ammissione al mutuo".
Naturalmente nel cittadino c'è sempre il timore che un ritardo o di
fronte all'ipotesi di avere tante domande... lo porti ad essere
escluso per mancanza di finanziamenti, quindi giocano dei fattori
di tipo emotivi più che dati reali, nonostante le assicurazioni
date dagli uffici. Questa circostanza escludeva la possibilità -
che invece qualcuno brillantemente, ma poco accortamente è andato a
dire in giro -, ossia che nei tempi della tecnologia e del computer
si poteva provvedere con messaggi "on line"; ci si dimentica che i
3/4 di coloro che fanno domanda il computer non lo utilizzano,
abbiamo persone che hanno difficoltà addirittura a capire i
contenuti, per cui, se avessimo fatto una riserva per chi faceva
domanda "on line", avremmo escluso tutti coloro che il computer non
lo utilizzano. Ecco perché si è ricorsi a questo metodo del tutto
trasparente. In data 19 avevo fatto un comunicato stampa in cui
ribadivo:
"Non è necessario affrettarsi allo sportello fin dalle
prime ore del mattino del 22 ottobre, creando lunghe code e inutile
confusione. Con l'avvio della nuova procedura infatti la
presentazione della domanda di mutuo potrà avvenire in qualunque
giorno senza più alcun termine di scadenza e, nel caso in cui la
pratica sia istruita positivamente, la stessa sarà comunque
finanziata."
Questo era il comunicato stampa che ho fatto, se
non è stato riportato sufficientemente, non è a me che va fatto un
rilievo. Vi ho già detto che è stato predisposto un sistema
biglietti numerati distribuiti dall'ufficio e poi cosa succede?
Succede che alla sera, forse in una maniera più che altro
goliardica, perché non ho visto gente che... con un po' di
stufette... fra l'altro, c'è ancora una sedia lì, spero che non sia
stata fregata, ma è ancora lì... un gruppo di cittadini...
(interruzione del Consigliere Segretario Venturella, fuori
microfono)
... lei in tutto quel suo "beccheggio" ha ipotizzato una scena
per la quale c'era una roba lì... ci sarà stata una trentina di
persone, fra l'altro attrezzate con le stufette, qualcuno aveva
anche un po' di salame... tutta quella cosa che si è cercato di far
passare secondo me non c'è stata... Le cito poi le cifre, così
potrà capire; secondo me, qualche presenza lì è stata anche un po'
ispirata da quelli che vogliono che le cose vadano male. Cosa
abbiamo fatto? La mattina alle 6,15, per evitare che le persone
continuassero a stare lì, abbiamo aperto gli uffici per farle
almeno entrare dentro. Pensate che coda enorme che c'era: abbiamo
aperto alle 6,17, alle 7,00 del mattino quelle persone che dovevano
prendere il biglietto erano già tutte via e non c'era più nessuno;
quindi tutto questo clima di tregenda secondo me c'è stato solo
nella testa di chi ha voluto... Abbiamo dato il primo giorno circa
200 numeri, possiamo assicurare che davanti all'Assessorato il
massimo di presenze prima dell'apertura era 50 persone, 1/4 di
quello che abbiamo dato via. Non solo, al momento attuale sono
state recepite qualcosa come 300 domande, quindi alla fine 1/6
delle domande ad oggi accettate può essere ascritto a delle persone
che sono venute quella sera a fare un po' di folclore, anzi non
sono 300, ma 285.
"Se si intende, anche per le pratiche di mutuo prima casa,
esercitare nei confronti dei cittadini che hanno presentato domanda
di mutuo prima casa quelle azioni analoghe al millantato
credito..."
, non so cosa si intende per
"millantato
credito"
, perché di millantati crediti qui se ne potrebbero
citare da parte di tutti e anche della vostra forza politica, che
mi pare in questo senso sia piuttosto brillante, basta vedere
comitati inutili e cose varie. Non so cosa volete dire con il
"millantato credito"
, so che esistono delle procedure
amministrative e rigorosamente mi attengo ad esse sia per quanto
riguarda gli atti, sia per quanto riguarda la comunicazione e a
queste continuerò ad attenermi. Io peraltro starò qui fino al mese
di giugno, non so chi verrà dopo, molte di queste pratiche saranno
evase dopo le elezioni, magari quando governerete voi e sarete voi
che, facendo le cose correttamente come le faccio io, vi sentirete
dire... quindi il mio spazio di manovra è, tutto sommato, molto
modesto.
Il mutuo a tasso agevolato della prima casa le ricordo che è
stato istituito con legge regionale 28 dicembre 1984 e gestito
dalla "Finaosta". È un meccanismo che si alimenta con i rientri
annuali derivanti dai mutui che sono già in essere. Attualmente i
rientri annuali si aggirano intorno a 16.600.000,00 a cui vanno
sottratte le commissioni da riconoscere alla "Finaosta" pari a
circa 3.200.000 euro. Abbiamo predisposto, per quanto riguarda il
bilancio 2008, 4.000.000 di euro. Con l'ultima variazione di
bilancio abbiamo destinato a questi fondi un'ulteriore somma pari a
1.550.000 euro. Ho già detto che mediamente la richiesta di mutui è
di circa 280 domande, pari a un finanziamento pari a euro
16.000.000 per una media di mutui di 68.500 euro a mutuo. Dovendo
far fronte a quella lievitazione di domande che c'è stata nel 2006,
abbiamo dovuto anticipare l'erogazione di mutui per circa 117
domande in più rispetto alla media annuale. Le domande ancora da
finanziare per il 2007, derivate da differenza, richiedono dei
finanziamenti per circa 11,2 milioni di euro, pari al rientro della
quota finanziaria che calcoliamo esserci a partire dal 1° gennaio
2008, quindi questi 11,2 milioni di euro li introitiamo a partire
da gennaio e ci consentiranno di evadere quelle domande che nel
frattempo sono arrivate. Tenuto conto che già al momento abbiamo 5
milioni di euro disponibili, da questo momento cominciamo a mettere
in evasione le domande arrivate. In sostanza, per il secondo
semestre 2008, se si calcola la media di 280 domande, la necessità
finanziaria è di circa 11,2 milioni di euro, di cui 6 milioni
dovrebbero essere i rientri che dovrebbero arrivare dai mutui e 5
milioni quello che prevediamo di mettere con l'assestamento di
bilancio. Questa è la questione, quindi non c'è nessun millantato
credito, solo è una procedura che continua da diversi anni, ma
adesso è cambiato il meccanismo. Non ho mai detto che portiamo il
mutuo da 70 a 100mila, io ho detto che noi con i nostri uffici e
con gli uffici di "Finaosta" stiamo cercando di valutare la
possibilità di portare questo mutuo a 100mila euro: questa è la
verità, stiamo lavorando per questo, così come stiamo lavorando per
fare in modo che vi sia un sistema che consenta ai cittadini che
prendono il mutuo "Finaosta" di avere un "mutuo ponte" agevolato
per la quota che non è coperta dalla disponibilità che gli viene
messa da parte del mutuo acceso dalla Regione, ma non ho detto che
gli diamo... ho detto che stiamo lavorando per... che non è la
stessa cosa. Come avevo detto in questi termini alla collega
Fontana, quando aveva fatto un'interpellanza con cui chiedeva di
portare a 100mila la cosa... un emendamento... e io ho detto che si
stava lavorando per... cosa che ribadisco. Rigetto al mittente
questioni relative a millantati crediti e ripeto che stiamo
seriamente lavorando per dare una risposta in fatto di casa ai
nostri cittadini e credo che anche stavolta daremo soddisfazione
alla nostra utenza.
Si dà atto che dalle ore 16,26 presiede il Vicepresidente
Lanièce.
Presidente
- La parola al Consigliere Segretario
Venturella.
Venturella (Arc-VA)
- Anche lei, Assessore, dal punto di
vista delle "strambate" e dei "beccheggi" insegna, perché prima
dice che i giornalisti non dicono le cose che pare siano successe,
poi dice che ho dichiarato... "stiamo valutando di aumentare la
soglia fino a 110mila euro", ma queste erano sue dichiarazioni
virgolettate e io ho scritto:
"... dichiarato l'intenzione di
aumentare l'importo del mutuo..."
, ossia vi è intenzione, che è
cosa analoga alla frase:
"stiamo valutando di aumentare"
o
no? Perché, se lei mi dice che sta valutando di aumentare senza
averne l'intenzione, è un'altra cosa, è peggio perché lei agisce
sotto l'impulso di un altro suggeritore. Noi sulla paventata coda
di goliardi, di amici che si sono ritrovati, noi naturalmente non
c'eravamo perché la domanda di mutuo l'abbiamo presentata nel 1983,
quando era tutto più scorrevole, certo vi erano anche altri
problemi, ma noi leggiamo i giornali che prima dicono la verità e
poi la falsità... dipende da quale punto di vista.
Quando qualcuno riporta dei numeri che alle 6,30 la coda era
formata da 170 persone... sono 3 volte tanto quelle che lei ha
dichiarato... salite a 270 alle 6,30, questo è confermato, lei,
quando ha detto che alle 7 i numeri erano già stati tutti dati,
peccato che non abbia detto il numero: quanti biglietti sono stati
dati? A noi pare che siano stati dati 270 biglietti... Assessore,
sono tutte cose virgolettate... dal 290 biglietti nel giorno
stesso, lunedì 22, 290 che lei ha prontamente corretto a 285, che
però vi siano state nella prima mezz'ora di apertura dell'ufficio
250 persone... quindi non era una coda tanto goliardica. Mi sono un
po' arrabbiato o, come dice qualcuno inalberato, quando lei ha
dichiarato, sempre nel virgolettato: "avevamo detto alla gente di
stare tranquilla, di non affannarsi a fare ore di coda perché con
la nuova procedura era tutto regolato; comunque è andata bene,
qualcuno mi ha detto che non è stata poi così male". Far la coda
notturna non è tanto piacevole per accedere ad un bene primario,
non per assistere ad uno spettacolo. Sul fatto delle notizie con
ampio anticipo... lunedì 22... lei dice di aver dato notizia
venerdì 19. La correggo, sono buono con lei, lei ha dato notizia
mercoledì 17 e non venerdì 19, comunque lei ha dato la notizia 5
giorni prima: questo lo chiama ampio anticipo? Pensando che vi sono
sabato e domenica, per cui queste 250 persone che non lo fanno per
piacere personale, che non prendono il fornellino e il sacco a pelo
perché gli piace stare una notte all'addiaccio... lei mi ha detto
che avete dato la notizia con ampio anticipo; se 3 giorni prima
vuol dire ampio anticipo, ho capito perché il Governo regionale
considera i 10 giorni di pubblicazione nel "web" domani o
dopodomani! Certo, se la considerazione del limite temporale è così
precisa, mutui, prima casa, notizie "web", ampio anticipo vuol dire
anche 2 ore prima!
Noi siamo soddisfatti del fatto che i suoi uffici stiano
lavorando per il "mutuo ponte", per facilitare chi ha accesso al
mutuo "Finaosta" e vuole avere un "mutuo ponte" da una banca
privata, siamo felici che la sua intenzione è quella di aumentare
l'importo del mutuo. Ricordo solo che queste proposte del "mutuo
ponte" e dell'aumento dell'importo del mutuo non sono "farina del
suo sacco", ma sono "farina del sacco" del gruppo "DS" che avevano
presentato una proposta di legge su questo, che avevamo discusso in
III Commissione e che lei ha fatto sua. Vede, Assessore, il
problema del mutuo prima casa è che il Governo regionale nulla fa,
perché il fondo si autoalimenta; forse l'Amministrazione regionale
dà del suo per una quota parte di interessi, quindi anche quello di
tranquillizzare i potenziali richiedenti dicendo: "guardate, ci
sono soldi per tutti", che nessuno resterà con "il cerino in mano"
era una cosa che lei e i suoi uffici dovevano fare per
tranquillizzare realmente tutti, cosa che non avete fatto.
