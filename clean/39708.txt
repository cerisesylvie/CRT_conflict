Classificazione
EDILIZIA
Edilizia residenziale



Oggetto del Consiglio n. 2800 del 20 giugno 2017 - Resoconto
OGGETTO N. 2800/XIV - Interrogazione: "Elaborazione di un
bando per l'assegnazione di alloggi di edilizia residenziale
pubblica situati nel Comune di Saint-Pierre".
Rosset (Presidente) -
Punto n. 5 dell'ordine del giorno.
Ha chiesto la parola l'Assessore Borrello per la risposta; ne ha
facoltà.
Borrello (SA) -
Prima di entrare nel merito dei quesiti
da lei posti, vorrei fare solo una considerazione preliminare.
Ormai in questi tre mesi sono diverse le iniziative che lei ha
posto e sottoscritto sulle problematiche relative alle politiche
abitative. Ho preso atto che ogni qualvolta le do risposta, lei,
nella replica, con un colpo di spugna cerca sempre di
effacer
les responsabilités
negando la consapevolezza del fatto che
lei, negli ultimi anni, sia prima nel Comune di Aosta sia poi in
Regione, aveva la titolarità di questo
dossier
. Mi sembra
opportuno fare questa considerazione, perché ogni qualvolta le do
delle risposte di carattere amministrativo sulle problematiche
esistenti lei quasi se ne lava le mani, come per dire: "ma voi cosa
fate?". Noi affrontiamo i problemi che ereditiamo!
Detto questo, parlo volentieri delle possibilità di risolvere le
problematiche relative alle politiche abitative. Nello specifico,
per quanto riguarda i sei alloggi di edilizia residenziale pubblica
siti nel Comune di Saint-Pierre, lei ha citato che sono stati
consegnati a gennaio del 2017: errore, sono stati consegnati l'8
novembre 2016. Non ci sono state comunicazioni tra i tre
interlocutori: Comune, ARER e Regione. L'unica comunicazione è
stata fatta il 30 marzo 2017 - ricordo che sono in carica da metà
marzo 2017 - e risale ad uno scambio di
email
tra i
dirigenti dell'ARER e del Comune, nelle quali l'ARER in data 30
marzo proponeva al Comune di Saint-Pierre le condizioni per la
gestione del bando di assegnazione al Comune, il quale rispondeva
successivamente evidenziando la mancanza di risorse per fare fronte
alle relative spese. Ovviamente in questi mesi abbiamo preso
visione di questa situazione e, venuti a conoscenza di tale
problematica, nell'impostare le linee guida del piano triennale per
l'edilizia residenziale 2017/2019, che dovrà essere sottoposto
all'esame di questo Consiglio, come Amministrazione ci siamo posti
il problema di come superare le difficoltà dei Comuni. Sono diversi
i Comuni che hanno manifestato questo tipo di problematiche.
Ricordiamo che gli alloggi di edilizia residenziale pubblica non si
concentrano solamente all'interno della città di Aosta, ma sono
presenti su tutto il territorio regionale; altri Comuni, come
Aymavilles, Champdepraz e Saint-Pierre hanno evidenziato la
difficoltà di gestione dei bandi a livello comunale, sia per quanto
riguarda la redazione del bando stesso, sia per quanto riguarda la
gestione del titolo abitativo e dei nuclei assegnati.
Si potrebbe prevedere di proporre al CELVA, e successivamente di
inserirlo all'interno di questo piano triennale dei lavori
pubblici, un bando regionale unico da affidare all'ARER nel 2018;
tra l'altro la possibilità di gestione diretta dell'ARER è già
consentita dalle norme vigenti. Si perseguirebbero in tal modo tre
obiettivi importanti nella gestione delle politiche abitative
regionali: uniformare la gestione degli stessi con la possibilità
di accelerare le diverse procedure, quindi le assegnazioni, le
mobilità, ma anche i controlli (ricordiamo quanto è successo
ultimamente al Comune di Aosta, questione affrontata
precedentemente), sollevare i Comuni da oneri gestionali
finanziari, consolidare ulteriormente il ruolo centrale
dell'azienda regionale assunto, anche attraverso il recente accordo
di programma con il Comune di Aosta per quanto riguarda la gestione
del patrimonio ERP sito all'interno della città stessa.
Per chiudere questo mio intervento, per quanto riguarda
l'assegnazione delle case popolari rientra nella sfera di autonomia
di ogni singolo Comune decidere se procedere con la diretta
gestione del bando o valutare, qualora ci sia la possibilità, di
attingere al bando regionale.
Presidente -
Ha chiesto la parola il Consigliere Baccega
per la replica; ne ha facoltà.
Baccega (EPAV) -
Assessore, il suo pistolotto in premessa
ci fa assolutamente sorridere. È vero che io ho gestito per un
certo numero di anni le politiche della casa e, sulla base di
questo, le do gli
input
per dire: in questi cento giorni, in
cui ci sono degli alloggi vuoti e pronti a Saint-Pierre, è stato
predisposto il bando? Sto sollecitando. Visto che vi siete
presentati come la "Giunta del fare", la "Giunta della novità", la
"Giunta del rilancio", ci sono alloggi vuoti che devono essere
assegnati e lei mi parla ancora di un bando di carattere generale
regionale per assegnare alloggi che sono stati comprati dal Comune
di Aosta con soldi pubblici, venduti dal Comune di Aosta all'ARER
con altrettanti soldi pubblici e ristrutturati dall'ARER sempre con
soldi pubblici. Quella zona ha una tensione abitativa piuttosto
efficace. Ora dico: l'Assessorato in questi cento giorni di sua
reggenza si è mosso in qualche modo per far sì che questi alloggi
possano essere assegnati? Le anticipo anche che c'è l'UMI4 che ha
parecchi alloggi vuoti, sui quali la linea politica deve essere
data dall'Assessorato all'ARER per poter definire come assegnare
quei sette, otto o nove alloggi pronti. È vero, sono i Comuni che
devono assegnare, quindi magari è meglio non chiamare a sé le
persone che sono in graduatoria e dire: adesso stiamo assegnando,
siamo stati bravi, siamo stati furbi. Gli alloggi sono vuoti e
vanno assegnati in tempi sicuramente stretti, perché la gente fuori
guarda, verifica e si chiede come mai questi alloggi sono vuoti e
cosa sta facendo l'Amministrazione.
Non sono assolutamente soddisfatto di questa risposta, quindi la
invito ad attivarsi il più in fretta possibile in questa direzione,
perché gli indirizzi erano stati dati all'ARER proprio dall'altra
Giunta.
