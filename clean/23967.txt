Classificazione
ASSISTENZA SOCIALE
Alcolismo e tossicodipendenze



Oggetto del Consiglio n. 2957 del 19 settembre 2007 - Resoconto
OGGETTO N. 2957/XII - Azione di prevenzione dell'uso di
bevande alcoliche in occasione di iniziative gastronomiche
turistiche. (Interrogazione)
Interrogazione
Preso atto delle varie iniziative gastronomiche-turistiche
che si sono svolte in quasi tutte le località della valle e che
hanno visto l'affluenza di un pubblico numeroso di turisti ma anche
di residenti;
Considerato che più volte sia nei documenti ufficiali sia
nelle dichiarazioni dello stesso Assessore alla Sanità si è
evidenziata la necessità di perseguire azioni preventive per
diminuire l'alto tasso di alcolismo che caratterizza la popolazione
della valle;
Ritenendo che questi momenti di incontro pubblico possano
essere l'occasione per veicolare messaggi chiari e propositivi al
riguardo;
la sottoscritta Consigliera regionale
Interroga
gli Assessori competenti per sapere:
1) se, parallelamente all'organizzazione di eventi
turistico-gastronomici, si è provveduto ad inserire, all'interno
delle varie manifestazioni, iniziative volte a spiegare i danni
dell'alcol e a contenere l'uso di tale bevanda;
2) quali e quante di queste iniziative sono state programmate
e con quali risultati;
3) se parallelamente è stato intensificato il controllo da
parte delle forze dell'ordine del tasso alcolico degli
automobilisti, e con quali risultati.
F.to: Squarzino Secondina
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Sì, vorrei ribadire che nel nostro
programma la lotta all'alcolismo è un'emergenza ed è prioritaria in
Valle, soprattutto perché l'emergenza alcolismo è soprattutto per i
giovani e l'ho detto in occasione di una sua precedente
interpellanza nel novembre dello scorso anno e lo riconfermo
adesso. Certo che va perseguita con iniziative culturali, ossia il
proibizionismo si è visto dappertutto che non raccoglie dei grossi
risultati. Cosa è stato fatto dopo l'esperienza dell'estate 2006,
che lei aveva sottolineato come positiva? Siamo partiti nell'estate
2007 scrivendo a tutte le Comunità montane che non si erano
impegnate in questo senso, descrivendo i risultati che si erano
ottenuti nell'estate 2006 con un accompagnamento di una mia lettera
personale e una disponibilità di incontro. Incontro che è stato
fatto con una sola Comunità montana: la Monte Emilius, solo questa
ci ha richiesto un incontro e ci ha dato la possibilità di
presentare i risultati. Con questo non voglio dire che le altre
Comunità non abbiano fatto niente, ma è un processo culturale,
qualcuno ha fatto qualcosa nelle scuole e speriamo che dia i suoi
frutti. L'attività comunque quest'anno è stata ripresa con la
stessa metodologia dello scorso anno e nella Comunità montana Grand
Combin come l'altra volta. Questa iniziativa è un progetto che si
chiama "Premia", ha ripercorso quanto era stato fatto nel 2006 con
delle varianti, nel senso che venivano dati dei braccialetti
all'entrata da operatori del SERT", poi all'uscita da queste sagre
veniva misurata l'alcolemia delle persone che avevano ricevuto un
braccialetto ed era anche previsto un premio della per la sobrietà
mantenuta di questi "bob". Dove siamo andati? Sono state fatte
tutte le sagre della Comunità montana Grand Combin, se vuole, dopo
le darò l'elenco... e non solo una presenza fugace, è stata
potenziata; ad esempio, a Saint-Rhémy-en-Bosses alla "Sagra du
jambon" il SERT è stato presente dal 6 luglio all'8 luglio, a
Ollomont dal 13 al 15 luglio per la festa dell'anò... sono state 8
le sagre paesane in cui venivano presentati i prodotti tipici
valdostani, ma parallelamente c'erano degli specialisti che
spiegavano gli effetti dell'alcol, misuravano l'alcolemia ai
presenti... Se vuole, le do alcuni dati di questa attività: sono
stati eseguiti 289 test e circa 500 contatti informativi,
registrati, chiaramente senza il nome dei ragazzi, con le sole
iniziali. I dati particolarmente incisivi sono che l'età media
degli adolescenti consumatori di alcol è un'età bassissima: intorno
ai 16,5 anni... mi scusi, queste sono le prime deduzioni di chi ha
condotto tale esperienza quest'anno, che aveva già avuto
l'esperienza l'anno precedente... l'assenza quasi completa di
ragazze dagli "stand"... ossia la quasi totalità dei partecipanti è
stata caratterizzata da maschi; l'assenza totale di percezione del
rischio e questo spaventa un po', nel senso che quasi nessuno degli
adolescenti sottoposti al test aveva idea di quanto fosse alto il
proprio valore etilico nel sangue, tanto che pensiamo nel "Giornale
della prevenzione" quest'anno, in accordo con le forze dell'ordine,
di distribuire degli etilotest tascabili e poi sottolineano gli
psicologi come erano evidenti i comportamenti esibizionisti,
ludici...
Mi si chiede se le forze dell'ordine... nell'attività che dirò
dopo contro l'alcolismo le forze dell'ordine hanno un'importanza
fondamentale, siedono in tutti i tavoli. I controlli hanno portato
a una sospensione della patente dal mese di giugno 2007 al mese di
settembre 2007 di circa 100 patenti, leggermente in aumento
rispetto all'anno passato.
Cosa fare? Continuare sicuramente questa attività culturale di
prevenzione, di sottolineare la gravità e il rischio dei danni
dell'alcolismo. Il Presidente e la Giunta hanno previsto in questa
Giornata della prevenzione di istituire un tavolo di sinergie,
questo mi sembra molto importante, ad esempio prevedere il bus che
va a prendere i ragazzi all'uscita, ossia in un pacchetto unico
sinergico fra tutti, gli alcol-test distribuiti gratuitamente a chi
si voglia sottoporre. Abbiamo anche una grossa opportunità: ci è
stata consegnata dai Lavori pubblici la Comunità "Desaymonet", in
località Talapé, completamente ristrutturata; partirà lì nei
prossimi mesi un centro alcologico, vorremmo destinare questa
struttura alla prevenzione e cura diurna delle dipendenze
alcoliche. Così anche è convocato per il 29 settembre quello che
abbiamo chiamato Patto per i giovani, che è la conseguenza di tutto
lo studio fatto sulle politiche giovanili, in tale patto con i
giovani la lotta alla dipendenza dell'alcol - soprattutto in queste
giovani età - ha sicuramente un posto di rilievo.
Presidente
- La parola alla Consigliera Squarzino
Secondina.
Squarzino (Arc-VA)
- Grazie all'Assessore per le
risposte. L'Assessore ha ripercorso, come era naturale, il filo
delle osservazioni e delle informazioni che già ci aveva fornito lo
scorso anno e noi abbiamo espresso il nostro apprezzamento rispetto
a tutte le attività fatte come Comunità Grand Combin nella zona di
Valpelline. Mi sembra, che da quel che diceva l'Assessore, che
questo progetto che è iniziato stia continuando ed è utile, anche
perché fa emergere in modo più evidente la situazione, ossia la
preoccupazione che adesso lei evidenziava dell'età molto bassa
degli adolescenti - 16 anni e mezzo - in cui cominciano ad
accostarsi all'alcol. Il fatto poi che siano aumentate anche le
patenti ritirate vuol dire che questo fenomeno non è che sia
aumentato, probabilmente c'è maggior severità rispetto al controllo
di chi guida una macchina, giustamente, perché lei sa meglio di me
come può diventare un pericolo pubblico.
Prendo atto del fatto che vi è la volontà di attivare questo
tavolo di sinergia all'interno di questo discorso della
prevenzione, ma vede, Assessore, in tutto il testo
dell'interrogazione non si fa affatto riferimento alla Comunità
Grand Combin o ai Comuni di Valpelline, ma si dice che varie
iniziative gastronomiche-turistiche si sono svolte in quasi tutte
le località della Valle, della Valle d'Aosta naturalmente. Ancora:
un'ora e mezza fa il Presidente Caveri ha ricordato con grande
entusiasmo la Festa della Valle d'Aosta, la Festa dell'autonomia.
Ricordo anche che è stato aggiunto anche un comma particolare alla
legge sull'autonomia che riguardava proprio la salute e in qualche
modo iniziative di salute per quanto riguarda i giovani. Speravo
quindi che lei facesse un elenco di sagre, di luoghi in cui il SERT
è presente, in cui si svolgono queste iniziative, ma che non
riguardano solo la Valpelline che già ha incominciato l'anno
scorso... ossia di tutta la Valle d'Aosta, delle 8 Comunità montane
solo lì si è fatto qualcosa. La Regione ha speso più di 500mila
euro per la Festa dell'autonomia e un'attenzione a questo non c'è
stata. Non si può allora da una parte dire che la prevenzione si fa
in modo sinergico e poi, quando si realizzano iniziative a
carattere anche enogastronomico, non si tiene conto di questo
elemento. Se è un problema importante, è un'emergenza - e lo è
effettivamente -, o si condivide che è un'emergenza rispetto alla
quale non si tratta di proibire... e nella Comunità del Grand
Combin non si va a proibire, ma si vanno a fare una serie di
attività e di presenze che sensibilizzano... allora perché, se
questa è un'emergenza per tutta la Valle d'Aosta, ci si attiva solo
nella piccola Comunità del Grand Combin, perché non si utilizza la
festa per eccellenza della Valle d'Aosta per attivare queste
politiche di informazione per i giovani? Veramente qui si è
schizofrenici, perché a parole si è tutti d'accordo e poi, quando
si trova qualche amministratore un po' più sensibile come la
Comunità del Grand Combin, li si aiuta, ma poi, nel momento in cui
come Regione ci si attiva, non si fa nulla. Io do un suggerimento:
si fa la festa dei coscritti, si festeggiano le macchine più belle,
non sarebbe interessante invece premiare i coscritti che riescono a
divertirsi, ad organizzare il divertimento senza diventare degli
alcolisti e senza abusare dell'alcol in quei giorni? Questa sarebbe
la grossa scommessa e la grossa festa dei giovani della Valle
d'Aosta!
