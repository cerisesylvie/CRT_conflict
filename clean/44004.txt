Classificazione
ELEZIONI



Oggetto del Consiglio n. 1105 del 2 dicembre 2021 - Resoconto
OGGETTO N. 1105/XVI - Inizio della discussione generale sulla
mozione: "Impegno del Governo regionale e del Presidente della
Commissione consiliare competente alla valutazione di una nuova
legge elettorale regionale".
Bertin (Presidente) -
Punto n. 42 all'ordine del giorno.
Consigliere Baccega per l'illustrazione.
Baccega (GM) -
La mozione che presentiamo, per certi
aspetti mi pare che abbia già generato perplessità insieme a
preoccupazioni, ma richiama una interpellanza che presentammo come
gruppo Pour l'Autonomie il 24 febbraio scorso, nella quale si
chiedeva alla Giunta regionale se si era dato corso a quanto
prevedeva l'articolo 39 del capo terzo della legge elettorale n. 7
del 4 giugno 2019, ovvero quello che prevedeva la votazione. Il
Presidente ci aveva comunicato che la struttura enti locali si era
attivata: chiaramente, non era semplice, perché si andava in una
direzione dove l'informatica aveva bisogno di approfondimenti e che
c'era stato un confronto con il Ministero dell'interno,
dipartimento dell'innovazione. Poi, nella seconda fase della
pandemia si era interrotto il percorso ovviamente perché, valutata
anche l'esperienza che ci fu nel 1997, si era dato al dipartimento
agenda digitale e alla società Inva un'ulteriore spinta per fare
ulteriori passi avanti per il voto centralizzato ma
tecnologicamente avanzato.
Noi ci dichiarammo soddisfatti della risposta del Presidente, ma
nel frattempo sono successe alcune cose. C'è un tavolo unitario per
la riforma istituzionale che ha inviato una nota a diverse sigle di
partiti e movimenti e questo vuol dire che la legge attualmente in
vigore ha una serie di pecche che si sono manifestate, direi
brillantemente, nel 2020: la preferenza unica, in realtà, è stata
devastante e deleteria, l'incompletezza delle liste la abbiamo già
sottolineata, la mancata presentazione delle liste, ovviamente
anche questo è un tema che in qualche modo ha creato non pochi
problemi, il tema della governabilità e soprattutto gli
election
day
regionali e comunali in un'unica data hanno creato
sicuramente sul territorio della Valle d'Aosta tensioni e
problematiche.
Quello che ci preme sottolineare è che siamo nuovamente in una
fase dove il ritorno della pandemia è dietro l'angolo e ci sono gli
sforzi che la sanità, e quindi la politica dietro, stanno mettendo
in campo per contrastare questo ritorno della pandemia. Siamo in un
momento in cui l'approfondimento sulla proposta che è stata
presentata al piano sanitario e benessere sociale è in atto. È in
atto anche il Documento di economia e finanza regionale che stiamo
approfondendo anche in Commissione. C'è il confronto in Commissione
sul bilancio 2022-2024. Direi che queste sono le priorità e quindi
cominciare a parlare adesso di proposta e di riflessione o di
un'azione unitaria per la riforma del sistema elettorale è
piuttosto complicato.
Va detto che chi firma questa lettera è sempre la stessa persona
che ci obbligò nel 2019 a votare una norma che non tutti
condividevano, però sapete benissimo che siamo stati sottoposti a
un
tour de force
"o votate questo o non votiamo il bilancio"
e quindi sulla base di questo bisognerà sicuramente ritornare.
Riteniamo che sia opportuno ritornarci a tempo dovuto, non adesso
che abbiamo questi impegni, perché si rischia di fare di nuovo una
legge elettorale che non ha nessun senso, che non ha nessuna
possibilità di dare delle risposte concrete e significative a
quello che vogliamo fare.
Posso dire come la penso personalmente e come la pensano quelli
che sono parte integrante del percorso politico che ho fatto: siamo
disponibili all'elezione diretta del Presidente della Giunta, siamo
contrari all'elezione diretta della Giunta regionale, riteniamo di
dover ritornare almeno alle tre preferenze e siamo per la libertà
del voto di preferenza, indipendentemente dall'appartenenza a un
genere piuttosto che a un altro; OK allo spoglio centralizzato, ma
si contini lo sforzo per arrivare al voto elettronico e sugli altri
temi siamo disponibili al confronto, ma una cosa importante da
scongiurare è proprio l'election day.
Credo che la mozione voglia andare solo nella direzione di dire:
ritroviamoci più in là e approfondiamo questi temi, perché adesso
non è il momento di parlare di legge elettorale.
Presidente -
Con l'illustrazione della mozione, si apre
la discussione generale. Chi vuole intervenire si prenoti.
Consigliera Minelli ne ha facoltà.
Minelli (PCP) -
Partirei dal fondo: la mozione del
collega Baccega "impegna il Governo regionale e il presidente della
Commissione consiliare competente ad aprire una valutazione sulla
futura legge elettorale nella Commissione competente, dopo
l'approvazione del bilancio di previsione 2022-2024". In questa
impegnativa ci sono tante cose.
Aprire una riflessione sulla futura legge elettorale. Sì, ha
ragione il collega Baccega, certamente dobbiamo aprire una
riflessione su questo, non possiamo aspettare oltre, a nostro
avviso: è tempo di agire. Il quadro della situazione lo conosciamo
tutti: nella legislatura 2013-2018 in Consiglio regionale si sono
avvicendate sei diverse maggioranze, la legislatura 2018-2020 che
si è interrotta anticipatamente ha visto comunque un avvicendamento
nei primi sei mesi di due maggioranze e questa legislatura è appena
all'inizio e già ci sono delle variazioni, è terminata una prima
esperienza.
La situazione di crisi e di incertezza per la nostra Regione è
direi cronica e determina almeno due aspetti che noi riteniamo
fortemente critici. Il primo, sono le pesanti ricadute negative che
ci sono sull'attività amministrativa, a causa di quella che è
un'instabilità ormai perenne che impedisce un'adeguata
programmazione, che è quella che secondo il nostro modo di vedere è
assolutamente indispensabile. La seconda, è una grave mancanza di
rispetto per gli elettori, ai quali ci si presenta nel momento del
voto e anche dopo, nel momento in cui si definiscono delle cose,
con degli orientamenti, con dei contenuti, con dei programmi, con
delle alleanze che poi vengono stravolte nelle varie girandole.
Le cause di questa instabilità e di questa volatilità sono
tante, sono molteplici, ma una è sicuramente rappresentata
dall'attuale sistema elettorale e istituzionale. Siamo convinti che
occorra una riforma radicale di questo sistema, e lo abbiamo detto
più e più volte. Ricordo che nel programma di legislatura che
abbiamo approvato a ottobre questo tema è ben presente, c'è scritto
infatti nel programma: "affrontare il nodo della stabilità di
Governo attraverso una riforma della legge elettorale, che tenga
conto degli esiti dei lavori nel merito svolti nella scorsa
legislatura, in particolare nella sottocommissione della I
Commissione, con meccanismi che assicurino maggioranze certe
stabili. In questo quadro va risolta anche la questione della
preferenza di genere, in modo da superare l'attuale ritardo
normativo regionale in materia. Il tema delle preferenze va
affrontato senza far venir meno meccanismi come le sedi di spoglio
centralizzato, che garantiscano adeguatamente la segretezza del
voto".
Quello che è scritto nel programma è l'essenziale, bisogna
tradurlo in una proposta di legge e bisogna avviare, come dice il
consigliere Baccega, la discussione. Non partiamo da zero, perché
c'è un testo di proposta di legge che era stato sottoscritto da
gran parte dei componenti della sottocommissione che aveva lavorato
a questo nel novembre del 2019. Da lì, a nostro avviso, bisogna
ripartire e arrivare nei prossimi mesi alla conclusione.
L'impegnativa di questa mozione ci vede favorevoli, anche se
riteniamo che i soggetti che si devono attivare in questo senso,
per quello che riguarda la riforma elettorale e istituzionale, non
sono soltanto il Governo, il presidente della I Commissione e la I
Commissione: sono tutti i consiglieri, ovviamente della I
Commissione, sono i capigruppo e con loro le forze politiche. I
tempi sono maturi, bisogna accelerare, non siamo in un momento in
cui non bisogna parlare di questo; il bilancio, ma poi abbiamo il
tempo di fare questo.
Credo, poi, che vadano fatte alcune considerazioni su quelle che
sono le premesse della mozione del collega Baccega. Il collega si
riferisce e cita in qualche modo il tavolo unitario dei
progressisti che è stato attivato per affrontare il tema
coinvolgendo le varie forze politiche. Sono stati inviati ben
diciotto inviti alle organizzazioni, perché si esprimano sui punti
essenziali di uno schema di proposta di legge; varie risposte a
questo tavolo sono già arrivate. Mi è parso di capire dalle parole
del collega Baccega poco fa che lui vede - forse ho capito male io,
ma mi pare così - questa richiesta, questo tavolo che si è attivato
come una indebita interferenza. Se è così, collega Baccega lei
sbaglia, perché noi siamo convinti che la discussione sulla legge
elettorale sia un tema che riguarda tutta la società e non solo il
palazzo.
Quando a suo tempo nel 2019 avevamo intavolato questo discorso e
abbiamo fatto degli incontri sul territorio a proposito di un tema
come la riforma elettorale, ci siamo stupiti noi stessi
dell'attenzione che c'era stata e della quantità di persone non
appartenenti e non vicine in qualche modo a quella che era allora
la nostra forza politica: erano intervenute e avevano esplicitato
considerazioni, osservazioni, proposte, dubbi. Quindi, il segnale
che il dibattito su questo è importante c'era e lo avevamo colto in
tutta la sua importanza.
Nell'ultima affermazione della premessa il collega Baccega dice,
a nostro avviso, una cosa errata. Lei dice: "tenuto conto che la
nuova o costituenda legge elettorale sarà votata dagli attuali
consiglieri regionali". Questa è sicuramente una cosa possibile,
perché è nella facoltà di noi che siamo qui che si possa arrivare a
votare la nuova legge.
Noi riteniamo però che questa non sia l'unica possibilità, c'è
anche un'altra strada e lo sappiamo, perché se il Consiglio, come è
accaduto in altre situazioni nel passato, non si muove, esiste
l'alternativa dell'iniziativa popolare, esiste l'alternativa del
referendum propositivo. Quest'ultima è una strada, come dicevo, che
è già stata percorsa in passato con efficacia e non so neanche se
vale la pena di citare gli esempi, ma penso al referendum sul
pirogassificatore, che ha cambiato radicalmente la politica di
gestione dei rifiuti in Valle d'Aosta, o la legge di iniziativa
popolare, la 22 del 2016, sulla politica ferroviaria che ha avviato
il percorso che oggi ci sta portando all'elettrificazione della
ferrovia. Anche in materia di elezioni c'è un precedente di
iniziativa popolare importante con referendum.
Quello che voglio dire è che le due cose, il lavoro del
Consiglio e della I Commissione sulla riforma elettorale e ciò che
si può fare all'esterno del Consiglio, non sono cose che vanno
messe in contrapposizione, possono tranquillamente fare un percorso
insieme. Lo scopo qual è, a nostro avviso? È quello di arrivare a
una legge, a una buona legge, che preveda l'elezione diretta del
Presidente della Regione ed un sistema che consenta agli elettori,
a chi è fuori di qui, di scegliere insieme a quel presidente una
maggioranza e un programma che durino una legislatura. Poi certo,
sappiamo che ci possono essere anche altre questioni che
intervengono, ma questa è una base di partenza.
Il nostro gruppo Progetto Civico Progressista è impegnato su
questo tema, agirà con delle sue proposte, con delle proprie
proposte in Consiglio, ma anche, come ho detto, fuori dal
Consiglio, attraverso questo tavolo che si è costituito e a cui
sono invitate a partecipare tutte quelle forze politiche che
ritengono che sia importante arrivare ad una riforma elettorale
incisiva, in tempi rapidi. Questo è l'auspicio. Sicuramente la
mozione che chiede al Governo e al presidente della Commissione di
aprire una valutazione sulla futura legge elettorale ci vede
d'accordo ma, ribadisco, si può lavorare e agire, anzi, secondo me
si deve lavorare ed agire, su più fronti.
Presidente -
Si sono prenotati i Consiglieri Restano,
Aggravi e Marquis. In seguito mi prenoto anche io. La parola al
consigliere Restano.
Restano (GM) -
Chiamato in causa come presidente dalla I
Commissione mi sento in dovere anche di dare una risposta.
Primariamente, però, devo sottolineare, come già fatto dalla
collega Minelli che mi ha preceduto, che nel programma di Governo è
specificato l'impegno a prevedere una riforma della legge
elettorale. Quindi, credo che questa maggioranza si sia impegnata,
attraverso l'approvazione di questo programma di Governo e
prossimamente darà seguito all'impegno che si è preso. Lo farà con
un disegno di legge o attraverso l'utilizzo della Commissione,
questo sarà la maggioranza a decidere quale potrà essere il
percorso più partecipato che si possa fare. D'altro canto mi preme
sottolineare che a oggi, da parte dei capigruppo o dei componenti
della I Commissione, non è stato richiesto di intervenire in tal
senso. Se lo fosse stato sarei stato la prima persona a
interessarsi e a coinvolgere i colleghi nell'avviare un tavolo di
questo tipo, come già stiamo facendo per quanto riguarda la legge
sugli enti locali. La disponibilità a lavorare sul tema da parte
del presidente della Commissione è palese, credo che invece da
parte della maggioranza questo punto sia stato affrontato con il
programma e mi auguro che dopo l'approvazione del bilancio si possa
iniziare a lavorare in tal senso.
Però vorrei fare un passo indietro: è stata richiamata la
modifica alla legge elettorale che abbiamo approvato nel 2019.
All'epoca fu una legge partecipata, ma al momento
dell'approvazione, pur votando questa norma, ebbi modo di esprimere
quelle che erano le mie perplessità, sia rispetto alla preferenza
unica, sia rispetto ad altri temi che non avevamo affrontato. In
effetti, come detto dal collega Baccega, la preferenza unica,
fortemente voluta da larga parte del Consiglio, non ha sortito gli
effetti sperati e l'avevo già annunciato nel corso del mio
intervento in allora ebbi a dire: se con questa scelta pensavamo di
aver risolto tutti i problemi elettorali, la montagna aveva
partorito un topolino. In effetti le difficoltà a formare le liste
sono state evidenti e sotto gli occhi di tutti.
Avevamo aumentato la percentuale della quota di genere, quello
ritengo sia stato un buon risultato; su questo potremmo riflettere
in futuro. Sicuramente noi auspichiamo un ritorno a più preferenze,
che permette ai giovani di avviarsi con maggior facilità a
un'esperienza elettorale. È quanto richiesto da parte della
popolazione che ho avuto modo di incontrare dopo le elezioni ed
evita di paragonare i consiglieri eletti al "Club dei 35", come
tanta gente fa, e a ognuno di noi di avviare un percorso personale,
magari sentendosi più partecipi di una squadra.
Per quanto riguarda la mancanza di stabilità, ho da sempre
sostenuto che dipende dai consiglieri e dai partiti che li
sostengono. Siamo noi attori di ciò che avviene all'interno
dell'aula: lo siamo stati nella precedente legislatura con
risultati disastrosi e, ahimè, anche in questa legislatura.
Avremo modo di confrontarci su quella che è l'elezione diretta
del Presidente. Anche noi sosteniamo che sia importante valutare un
percorso di questo genere, lo dissi anche durante quell'intervento
e non cambiamo idea in questa occasione, però su questo tema ci
confronteremo con la maggioranza di cui facciamo parte.
Presidente -
Consigliere Aggravi.
Aggravi (LEGA VDA) -
Volevo fare una considerazione a uso
e consumo non di una parte politica, non del Governo o del
Consiglio, ma di tutti e 35. Prendo proprio spunto dall'impegnativa
del collega Baccega che rimanda l'impegno a dopo il bilancio. Piano
regionale dei trasporti, piano dei rifiuti, piano sociosanitario,
riforma degli enti locali: probabilmente mi sono dimenticato altri
piani. Io cambierei l'impegnativa rimandando la discussione dopo
aver stilato un piano per organizzare i lavori di approvazione e
definizione dei piani. Perché io penso, e sicuramente sono
d'accordo come tutti, penso, che il sistema vada riformato: forse
dobbiamo parlare di una riforma non di legge elettorale, ma di
modello di governo di questa Regione, perché si parla di riforma di
legge elettorale quando bisogna capire i numeri, quando bisogna
capire qual è l'asticella giusta che bisogna fissare. Qui c'è un
problema di sistema di governo e abbiamo forse un'altra riforma da
fare che è subdola e che non si considera, ma che è già stata
oggetto di discussione anche indiretta in questo Consiglio, che è
proprio la riforma del modello di governo: che cosa il Consiglio fa
e che cosa il Governo fa, e soprattutto regolamentare quelle zone
grigie che hanno generato numerose problematiche, che hanno colpito
più o meno componenti di questo Consiglio presenti e passati.
C'è bisogno di una riforma complessiva, perché altrimenti se
vogliamo parlare e vogliamo dilettarci sulla stabilità, sappiamo
che purtroppo nelle vicende umane sono stabili due sistemi: quello
che non esiste e quello assoluto; nel mezzo c'è un'instabilità.
Purtroppo è così, il giusto mezzo va costruito. Ma io mi dico:
ha senso oggi parlare come priorità di un qualcosa che, a mio
giudizio, deve essere fatto ma che arriverà dopo, se non abbiamo
messo in ordine quello che la gente, e non solo, attende da tempo?
Perché altrimenti continuiamo a buttare sul tavolo, e scusate se
uso l'espressione "buttare sul tavolo", dei piani che poi portano
dove? Se poi rimangono sedimentati nei cassetti, quei piani poi un
domani non servono più o sono vecchi, e finiamo in un meccanismo
perverso di approvare delle cose vecchie e discutere e presentare
delle grandi novità come cose vecchie.
Abbiamo delle leggi che definiscono, e non me ne vogliano le
colleghe di PCP, quella della ferrovia, la legge 22, che all'epoca
aveva un suo senso, ma era un piano anche quello che non aveva dei
finanziamenti adeguati e che aveva, all'epoca molto probabilmente o
sicuramente, una prospettiva corretta, ma che ha bisogno di una
mise à jour
. Il piano regionale dei trasporti oggi, il piano
tutela delle acque che non ho citato: aspettiamo ancora un po'? Nel
frattempo discutiamo di una cosa che appassiona tutti gli amanti o
i feticisti della politica, che è la legge elettorale, e ci
perdiamo il futuro; e poi magari parliamo di piani di
marketing
, di piani... Possiamo fare tutti i piani che
vogliamo, tutti gli studi di fattibilità che vogliamo senza soldi,
ma per fare gli studi di fattibilità i soldi li troviamo, poi per
fare le opere no e quindi languono. Il collega Ganis ci ha parlato
di un piano di ristrutturazione che ormai probabilmente fa parte
della storia dei piani. Sarebbe anche interessante magari
trovassimo uno studente universitario che volesse fare una tesi sui
piani della Regione autonoma Valle d'Aosta, potrebbe darci delle
grandi soddisfazioni.
Io penso che ci sia la necessità di darsi delle priorità, io
penso che questo Governo purtroppo, per enne motivi oggi e lo
diremo poi in bilancio, perché il bilancio lo dimostra, non ha
saputo darsi delle priorità per enne motivazioni, per enne
responsabilità, perché le cose quando nascono male, non finiscono
bene. Questa è l'opinione di un membro dell'opposizione, ma io
penso che se andiamo avanti a mettere sul tavolo dei piani, domani
o costruiamo un condominio, c'è il 110 percento, ieri si parlava
anche di soppalcature, ma poi sappiamo che il castello di carta
cade e questi piani non servono assolutamente a niente.
Facciamoci un esame di coscienza, diamo delle priorità al lavoro
che va fatto e cerchiamo di portare a termine quello che abbiamo
già sul tavolo. Dopo c'è tutto il tempo. Vogliamo arrivare a
determinati appuntamenti? Benissimo, si può lavorare anche in
contemporanea, nulla vieta questo. Ci sono le Commissioni, ci sono
i presidenti, si può lavorare benissimo, si possono fare anche
delle proposte in Commissione, magari prima in Commissione, e si
può sicuramente ascoltare anche la voce di chi sta fuori, però
diamoci un'organizzazione, perché altrimenti davvero non solo ci
prendiamo in giro noi stessi, ma prendiamo in giro chi sta fuori.
Poi è ovvio che non approvare i piani aiuta anche il lavoro del
Consiglio a fare interpellanze e interrogazioni, però ad un certo
punto non facciamo il bene di quello per cui qualcuno ha dato un
voto e ci ha resi suoi rappresentanti. Cerchiamo di lavorare
secondo una pianificazione che ormai è vecchia. Magari, collega
Baccega, facciamo un piano dei piani e poi decidiamo quali priorità
dare.
Presidente -
Consigliere Marquis.
Marquis (SA) -
Sicuramente la questione della legge
elettorale è un tema delicato, perché regola e disciplina la
composizione del Consiglio regionale e l'assetto istituzionale. La
nostra è comunque una legge datata che è stata anche innovata a
giugno 2019, con l'inserimento di importanti novità. Abbiamo un
sistema di natura proporzionale con premio di maggioranza, sono
state portate delle innovazioni con la preferenza unica, con il
riequilibrio della questione di genere.
Credo che sia corretto riprendere in mano l'argomento: così come
abbiamo fatto con il potenziamento dell'utilizzo delle clausole
valutative, anche sulla legge elettorale è corretto e utile a
posteriori fare un ragionamento di quelli che sono gli effetti
delle innovazioni che sono state portate, per capire se hanno
soddisfatto le attese o se come a volte  succede con
l'assunzione di medicine, per curare un male si creano degli
effetti collaterali che determinano ancora più danno rispetto a
quello che si pensava.
Credo che con le dovute tempistiche la questione vada
affrontata, siamo a inizio legislatura, è questa una fase delicata
in cui abbiamo da affrontare il bilancio e il rilancio
dell'economia della Valle d'Aosta. Bisogna ricordarsi che prima di
tutto bisogna garantire che le attività possano andare avanti e i
cittadini non siano in difficoltà. Sicuramente è anche questo un
tema importante ma, a mio avviso, occorre stabilire una scala delle
priorità, perché sicuramente non è la prima raffrontata alle
questioni che ci sono sul tavolo. Abbiamo delle situazioni
sicuramente molto delicate e qui bisogna ricordarsi che, al netto
dei componenti della Giunta, siamo in 27 articolati nelle
commissioni, quindi tutto non si può fare. Bisogna capire cos'è più
utile a livello di priorità portare avanti per l'interesse dei
nostri cittadini.
Credo che sia sotto gli occhi di tutti che il problema della
governabilità esiste, così come quello della rappresentatività:
sono due questioni che devono trovare una soluzione con una buona
legge elettorale. Si potrà aprire la discussione sull'elezione
diretta e anche all'interno dei movimenti non tutti la vedono alla
stessa maniera. Io personalmente sono un sostenitore dell'elezione
diretta, perché credo che possa contribuire a assicurare
governabilità.
Per quanto riguarda la questione delle preferenze, anche se non
è il caso di addentrarsi adesso nelle questioni di carattere
specifico, la preferenza unica invece ha dato come esito, a mio
avviso, la disincentivazione alla partecipazione elettorale, forse
questa è una delle ragioni per la quale non si è riusciti a
completare le liste; c'è stato un venir meno da parte dei giovani,
da parte anche delle donne, nonostante si sia cercato di
incrementare la loro partecipazione attraverso l'innalzamento della
percentuale prevista. Sono tutti argomenti di cui si potrà
parlare.
Io credo che il collega Baccega abbia voluto fare una sorta di
provocazione a seguito delle comunicazioni che stanno girando con i
questionari predisposti da una forza politica, che alla fine
l'unica cosa che ad oggi ha sortito è di avere elettrificato
l'aria; credo che sia un po' questa la sintesi del lavoro che è
stato prodotto in questo momento. Però inviterei anche chi è più
convinto che sia questo il momento di discutere sull'argomento, di
concentrarsi su quelle che sono le priorità nell'interesse dei
cittadini valdostani. Poi con l'anno nuovo credo che la prima cosa
da fare sarà di valutare quali sono stati gli effetti delle
modifiche che noi abbiamo introdotto, per avere ulteriori elementi
per poi eventualmente fare delle proposte.
Presidente -
Vi sono ancora tre consiglieri prenotati.
Sono le ore una, per evitare di limitare la discussione, visto il
numero dei prenotati, proporrei di sospendere e riprendere la
mozione nel pomeriggio. Buon appetito.
---
La seduta termina alle ore 12:58.
