Classificazione
ALPINISMO
AMBIENTE



Oggetto del Consiglio n. 2998 del 23 novembre 2023 - Resoconto
OGGETTO N. 2998/XVI - Interrogazione: "Progetti di
monitoraggio e studio della Fondazione Montagna Sicura inerenti il
ghiacciaio di Valtournenche".
Bertin (Presidente) -
Punto n. 67. Risponde l'assessore
Sapinet.
Sapinet (UV) -
Torniamo sull'argomento che è stato
oggetto di un ordine del giorno nello scorso Consiglio. La
Fondazione Montagna Sicura gestisce dal 2012 un piano regionale di
monitoraggio del rischio glaciale su mandato della Regione Valle
d'Aosta. Il monitoraggio è articolato su due livelli: il primo
livello è relativo alla gestione di monitoraggi specifici di alta
intensità, come il monitoraggio del ghiacciaio di Planpincieux o il
monitoraggio del seracco Whymper a Le Grandes Jorasses, dove sono
attivi radar o stazioni topografiche che vanno a monitorare in
maniera continuativa gli apparati glaciali, i quali hanno una
conclamazione di potenziale instabilità che può recare danni
ingenti a persone o strutture collocate sui fondovalle.
Il secondo livello, quello che abbiamo citato nello scorso
Consiglio, è relativo a un monitoraggio di minore intensità
sull'intero territorio regionale che prevede per tutti i ghiacciai
l'aggiornamento periodico del
database
del catasto regionale
dei ghiacciai valdostani sulla base di voli aerei o satellitari
dell'evoluzione delle superfici glaciali, voli annuali da
elicottero sull'intero territorio glacializzato valdostano, con una
ripresa fotografica di tutti gli apparati glaciali, al fine di
rilevare l'eventuale sviluppo di nuove situazioni di potenziale
rischio glaciale e che possano necessitare di ulteriori
approfondimenti per un'eventuale fase 2, che è quella che citavo
prima.
Partendo dal secondo quesito, per quanto riguarda le attività di
studio, la Fondazione porta avanti da anni progetti di ricerca e di
sviluppo, mirati a migliorare tecniche e conoscenze utili a una
migliore comprensione e monitoraggio dei processi di dinamica
glaciale, soprattutto quelli inerenti o con possibili applicazioni
alle situazioni di rischio glaciale. Le attività di studio, legate
ai rilievi dei bilanci di massa, sono da sempre portate avanti in
collaborazione con il Dipartimento cambiamenti climatici di ARPA
Valle d'Aosta che coordina tale attività sul territorio regionale.
La collaborazione e il coordinamento di tale attività sono normati
nel documento programmatico ARPA Fondazione Montagna Sicura,
documento che è aggiornato e sottoscritto annualmente. I siti sui
quali è attivo un monitoraggio continuativo del bilancio di massa
sul territorio regionale sono il ghiacciaio del Rutor, ghiacciaio
del Timorion e ghiacciaio del Grand Etret. Nell'ambito del progetto
cofinanziato Interreg ALCOTRA "Reservacqua", la Fondazione ha
sperimentato tali tecniche sul sito pilota del ghiacciaio del Toula
e i risultati sono stati pubblicati anche in ambito scientifico
grazie all'opera dei giovani dinamici e preparati studiosi che
rappresentano la base solida di cui Fondazione Montagna Sicura
dispone. Nell'ambito dell'attività di ricerche interne e legate
all'attività satellitare, sempre oggetto di collaborazione con ARPA
Valle d'Aosta, è in corso una sperimentazione dell'estensione dei
bilanci di massa satellitari a interi massicci, includendo quindi
varie decine di ghiacciai. La Fondazione sta completando
un'estensione territoriale a più apparati glaciali rispetto quindi
al ghiacciaio del Toula con la realizzazione di un bilancio di
massa sperimentale del ghiacciaio di Indren e sul Massiccio del
Monte Rosa.
Con riferimento al primo quesito, attualmente non è in atto
un'attività specifica di massa sul ghiacciaio della Valtournenche,
ma solo le valutazioni inserite nel catasto ghiacciai, quindi la
fase di secondo livello che citavo prima, quello che è esteso. Come
ho detto prima, è in corso una sperimentazione dell'estensione dei
bilanci di massa satellitare a interi massicci, includendo quindi
varie decine di ghiacciai, e il ghiacciaio di Valtournenche
potrebbe in futuro ricadere ad essi, quindi passare a una fase più
approfondita.
Con riferimento al terzo quesito, i dati glaciologici raccolti
sono utilizzati in tre ambiti e principalmente sono:
1) il monitoraggio e la valutazione degli effetti dei
cambiamenti climatici in alta montagna, per esempio, sulle
disponibilità idriche regionali;
2) l'individuazione delle possibili soluzioni di rischio,
determinate dalle trasformazioni degli apparati glaciali, come in
Val Ferret, oppure la creazione dei laghi periglaciali, che possono
determinare situazioni di rischio per le comunità locali poste a
Valle di essi e supporto alla loro gestione a livello comunale e
regionale;
3) l'attività di divulgazione sugli effetti dei cambiamenti
climatici attraverso conferenze e convegni, oppure il sito
"Sottozero" validato da tutti i partner che appartengono alla
cabina di regia dei ghiacciai valdostani, coordinato dalla
Fondazione Montagna Sicura, composto da 14 indicatori generali
sullo stato di salute dei 184 ghiacciai valdostani.
Presidente -
La parola alla consigliera Erika Guichardaz
per la replica.
Guichardaz E. (PCP) -
Nell'ordine del giorno del DEFR lei
mi diceva: "Quanto richiesto in merito al bilancio di massa del
ghiacciaio di Valtournenche è quindi già realizzato".
Evidentemente, da quanto invece ha illustrato oggi, questo studio
invece non è assolutamente realizzato, quindi non abbiamo dati
rispetto a quel ghiacciaio. Dopodiché ho fatto un accesso agli
atti, perché questo è l'unico strumento che abbiamo noi
dell'opposizione, quindi mi fa piacere che qualcuno mi definisca
"campionessa di accesso agli atti", vuol dire che evidentemente
faccio il mio lavoro, ma immagino già che nella risposta di
quell'accesso agli atti io non avrò nessuno studio. Era piuttosto
evidente perché il sito di Fondazione Montagna Sicura è un sito
fatto molto bene e, proprio rispetto al ghiacciaio di
Valtournenche, non trovavo assolutamente nulla.
Mi collego poi a quanto non risposto ieri dal presidente
Testolin perché, vista l'attività importante che fa Montagna
Sicura, e che lei ha sottolineato e visto che la Fondazione
Montagna Sicura fa parte di quella cabina di regia dove vi è anche
il Comitato glaciologico italiano, quindi sicuramente è
un'eccellenza della nostra Regione, mi chiedo come non si possa in
qualche modo interessare Fondazione Montagna Sicura per comprendere
se quanto stiamo facendo sui ghiacciai da ormai 40 anni, ma che con
i cambiamenti climatici molto probabilmente andrebbe modificato, è
corretto. Quando noi diciamo: "Mettiamo degli escavatori, tanto li
abbiamo sempre messi", ecco, molto probabilmente in questo momento
la cosa è cambiata, molto probabilmente una riflessione
bisognerebbe farla, gli studi, come lei ha detto, ci sono e sono
importanti, ci dicono che c'è un arretramento dei ghiacciai
importantissimo, ci fanno anche notare quant'è importante che quei
ghiacciai vengano mantenuti, io mi chiedo come è possibile
continuare a finanziare e dare credibilità a enti di ricerca che
stanno facendo in modo egregio il loro lavoro e poi non usare
quelle ricerche. Nessun padre di famiglia farebbe una cosa del
genere rispetto al suo bilancio familiare. Se io do delle
indicazioni, cerco dei dati per farmi aiutare, a quel punto poi li
seguo, non è che dico: "Mi stanno dicendo" indicando delle cose "Io
me ne strafrego e faccio come voglio".
Continueremo in quest'azione per capire come mai non ci sono
delle risposte puntuali in questo senso, naturalmente farò una
nuova iniziativa per avere quella risposta che ho chiesto nel
question time
di ieri, ossia se si ritiene, anche alla luce
degli studi di Fondazione Montagna Sicura, che il Comitato
glaciologico italiano sia miope e pretestuoso quando dice che,
andando ad intervenire con delle ruspe sul ghiacciaio, andiamo a
distruggere un ecosistema. Questo glielo anticipo già, sarà nel
Consiglio di dicembre, spero che in quella data abbiate fatto un
po' di chiarezza e potrete rispondere a questa domanda.
