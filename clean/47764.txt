Classificazione
ASSETTO DEL TERRITORIO
Urbanistica e pianificazione territoriale



Oggetto del Consiglio n. 3937 del 19 settembre 2024 - Resoconto
OGGETTO N. 3937/XVI - Interpellanza: "Azioni volte a
ottimizzare i contatti tra il territorio regionale e i territori
confinanti in relazione alla portata della Dora Baltea".
Bertin (Presidente) -
Punto n. 38. Consigliere Distort, a
lei la parola.
Distort (LEGA VDA) -
Con quest'interpellanza, a seguito
di quella appena ascoltata del collega Manfrin, passiamo dal tema
dell'autonomia all'autonomia di collaborazione tra Regioni.
Quest'interpellanza ha avuto origine da un articolo pubblicato
su una testata giornalistica canavesana: "La Sentinella del
Canavese", probabilmente anche altre testate giornalistiche l'hanno
riportato, ma non è fondamentale l'analisi delle fonti,
fondamentale invece è il tema emerso, cioè "In caso di forti piogge
e di aumento della portata della Dora, la Valle d'Aosta ci deve
avvertire". Era il monito della città di Ivrea trasferito in
quest'articolo. Secondo quest'articolo, questa era la natura dei
fatti, motivo per cui innesca da parte nostra un interesse
particolare per questa situazione, intanto vogliamo capire se è
vero, se non è vero, se questa è semplicemente una comunicazione
giornalistica che non risponde a verità, ma quello che più ancora
ci interessa è mettere in atto dei meccanismi sani e virtuosi, che
penso siano assolutamente condivisibili, e fare in modo che questi
meccanismi siano messi in atto nel miglior modo possibile.
La Valle d'Aosta non è un'isola, non è neanche più l'isola
felice; la nostra Regione è il punto di partenza del bacino
imbrifero della Dora, che è chiaramente l'accettore idrico di tutti
i torrenti delle valli laterali, questo è noto, e poi, come è
altrettanto noto, defluisce al di fuori del proprio territorio
intercettando vari comuni del Piemonte, fino a confluire, come
noto, nel grande bacino del Po. Ivrea è il primo territorio
urbanizzato di rilievo intercettato dalla Dora Baltea e questo
fatto evidenzia che, in caso di variazioni significative del regime
della Dora, si possano generare rischi di esondazione o comunque
innalzamento del livello delle acque tale per cui occorre
l'attuazione di misure adeguate di mitigazione dei rischi, con una
messa in allarme preventiva, tale da garantire i tempi minimi per
l'attuazione delle misure necessarie. Se il corso d'acqua quindi
attraversa la città, un territorio, che, essendo urbanizzato, è un
territorio di per sé più fragile e più esposto a rischi che possono
avere ricadute molto più ampie di un territorio non urbanizzato, il
fattore tempo diventa un fattore estremamente importante. Poter
essere avvisati in anticipo di quello che succede a livello di
regime di piena a monte diventa un fattore importante.
Chiaramente l'articolo era in occasione dell'intensa
precipitazione del 5 settembre scorso, che ha generato un sensibile
aumento della portata d'acqua della Dora; non risulterebbe
effettuata un'adeguata segnalazione preventiva del regime di piena
alla città di Ivrea e ai territori interessati dal corso della Dora
Baltea a valle dell'ambito regionale. Così come racconta
l'articolo, Ivrea si è trovata a gestire all'ultimo momento una
situazione critica di innalzamento del livello delle acque della
Dora, senza poter mettere preventivamente in atto misure
protettive. È del tutto evidente quindi che le lamentele, o
comunque le considerazioni in merito a un sistema di comunicazione
preventiva delle condizioni di piena, assume - vero o non vero - un
significato assolutamente importante.
Io sono perfettamente cosciente di essere nel Consiglio
regionale della Valle d'Aosta, di trattare i problemi della nostra
Regione, non sono minimamente il sostenitore, il paladino di altri
territori, questo mi pare sia abbastanza evidente, non è questo lo
spirito dell'interpellanza, ma è quello di mettere in atto un sano
senso del bene comune e il bene comune è qualcosa che va al di là
del territorio, soprattutto quando, al di là del territorio,
succede qualcosa che viene innescato, non per nostra volontà, ma
che comunque si innesca nel nostro come in questo caso. È del tutto
evidente quindi come sia importante una corretta collaborazione tra
i territori confinanti e quindi che esista e che sia funzionante un
adeguato e responsabile coordinamento tra la Regione Valle d'Aosta
e il Piemonte, con particolare attenzione verso i territori a Valle
della Dora Baltea, al di fuori dell'ambito regionale. Questo in
caso chiaramente di fenomeni che riguardano il regime idrico della
Dora.
Non è certo ovviamente - ribadisco - per subordinazione a un
articolo di cronaca, ma per un evidente buon senso amministrativo
che riteniamo importante che si chiarisca il rapporto tra la nostra
Regione e i territori extra regione, questo è proprio il nostro
ruolo di opposizione. Noi osserviamo e, a seguito di
un'osservazione, di un'attenzione sul territorio e sulle situazioni
al contorno, questa è una situazione al contorno, mettiamo in atto
la nostra attività per sensibilizzare il miglior percorso
amministrativo possibile da parte del Governo.
Ci chiediamo anche se esiste un sistema di allerta, in che
termini operi e se questo sistema possa essere migliorabile, perché
è vero che il meglio spesso è nemico del bene, ma è altrettanto
vero che saper migliorare, fa parte di quel percorso che è nella
natura umana e che permette l'evoluzione, ma soprattutto permette
l'attuazione di una virtù e in questo caso una virtù
amministrativa.
Per queste ragioni, con quest'iniziativa consiliare
interpelliamo il Governo regionale per sapere: "se esiste un
apparato di informazione che monitori le portate dei vari corsi
d'acqua e ne dia idonea informazione agli Enti locali e regionali a
valle dei vari livelli del sistema idrografico regionale e in quale
modo operi e se sia stato attivato in occasione dell'evento di
giovedì 5 settembre". Tra l'altro, piccolo inciso, noi abbiamo
anche un'attività di sicurezza che consiste nello svuotamento o
comunque nella diminuzione del livello di acqua contenuta nei
bacini, nelle dighe, che si mette in atto nel momento in cui le
precipitazioni sono intense, quindi questo va ulteriormente a
sovraccaricare la portata, ma questo fa parte della gestione
normale di un territorio, dove ci sono persone competenti che
lavorano; si tratta comunque di capire. Da parte nostra l'obiettivo
è semplicemente quello di poter fornire le indicazioni e le
sollecitazioni al Governo perché per tutto questo si operi nel
migliore delle condizioni.
Secondo quesito: "se sussista l'intenzione di messa in atto
presente o futura di ulteriori azioni volte a ottimizzare - questa
è la chiave di volta dell'interpellanza - i contatti tra il
territorio regionale e i territori confinanti a valle del tratto
valdostano della Dora Baltea e in quali termini". Grazie per
l'attenzione, ascolto con altrettanta attenzione la risposta.
Presidente -
Risponde il Presidente della Regione.
Testolin (UV) -
Sicuramente quest'interpellanza dà
l'occasione di informare in merito alle procedure che da sempre, o
comunque da molto tempo, sono attuate nel contesto della sicurezza
pubblica, che sta sicuramente a cuore ed è uno degli obiettivi
principi della gestione di protezione civile e di informazione sul
territorio.
Per rispondere al primo quesito, cioè "se esiste un apparato
d'informazione che monitori le portate dei vari corsi d'acqua e ne
dia idonea informazione agli Enti locali e regionali a valle dei
vari livelli del sistema idrografico regionale, in quale modo operi
e se sia stato attivato in occasione dell'evento di giovedì 5
settembre": la Valle d'Aosta è dotata di una rete di monitoraggio
delle condizioni meteo-idro-nivologiche composta da circa 100
stazioni, di cui 23 stazioni idrometriche che monitorano i corsi
d'acqua. I dati sono pubblicati sul sito del centro funzionale
nella sezione "Dati osservati" e disponibili sulla
App
Meteo
3R, insieme ai dati del Piemonte e della Liguria, compresi i
livelli di allerta vigenti per ciascuna zona e comune delle tre
regioni, ma soprattutto questi dati e i bollettini di allerta e
monitoraggio sono resi disponibili insieme ad altre informazioni ai
Comuni e a tutti gli enti del servizio di Protezione civile in un
portale specifico che in Valle d'Aosta i sindaci e i loro delegati
di protezione civile devono consultare fino alla cessazione
dell'allerta, come è previsto dal protocollo regionale in vigore
sin dal 2008. Questo protocollo è stato condiviso con il CPEL ed è
stato oggetto di diverse sessioni d'informazione e formazione,
proprio per rendere i Comuni attenti all'utilizzo dello stesso.
Ai sensi di questo protocollo, è emesso quotidianamente il
bollettino di allerta per i rischi meteorologici, idrologici,
versanti e torrenti laterali, idraulico per quanto riguarda la Dora
Baltea e valanghivo. I dati delle stazioni sono resi disponibili
H24, con aggiornamento ogni dieci minuti a tutte le componenti del
sistema di allerta e
in primis
ai Comuni, che possono
liberamente consultarli in rapporto alle varie soglie di attenzione
crescente. Inoltre, a seguito dell'emissione di un'allerta, viene
attivata una specifica fase di monitoraggio da parte del Centro
funzionale, con orari che vengono estesi in funzione del livello di
allerta crescente sino anche all'H24, in allerta arancione e rossa,
che comporta il monitoraggio dell'evento, non solo sulla base dei
dati strumentali, ma anche di quelli provenienti dal presidio
territoriale, idrogeologico e idraulico garantito dal Corpo
forestale valdostano e dalle segnalazioni pervenute per il tramite
della CUS, al fine eventualmente di aggiornare il quadro
conoscitivo e lo scenario degli effetti al suolo, producendo un
bollettino di aggiornamento della situazione. Così è avvenuto anche
il 5 settembre scorso, l'allerta gialla per il rischio temporali
forti e diffusi e per rischio idrogeologico su tutto il territorio
regionale è stata emessa il giorno prima, il 4 settembre alle ore
14:00. Il 5 settembre alle ore 08:30 è stato effettuato un primo
aggiornamento della situazione, elevando la criticità ad arancione
in zona C, mantenendo l'allerta gialla per il rischio idrogeologico
sul resto del territorio e attivando l'allerta gialla per il
rischio idraulico sulla Dora Baltea per le zone A e B, situazione
confermata poi alle ore 14:00. Alle ore 19:00 è stata abbassata
l'allerta in zona C a gialla per rischio idrogeologico e tolta
l'allerta gialla per rischio idraulico sulla Dora, mentre mantenuta
sulla zona D al confine con il Piemonte perché il picco di piena
non era ancora del tutto transitato sul territorio regionale. Il 6
settembre alle ore 08:45 tutta la regione rientrava a una
condizione ordinaria.
Venendo poi ai rapporti con il Piemonte, il Centro funzionale
regionale ha attivi, da oltre vent'anni, protocolli di scambio dati
in tempo reale con l'omologo Centro funzionale del Piemonte, che ha
sede presso ARPA Piemonte, con stabili rapporti di collaborazione e
condivisione di prodotti e di informazioni, oltre che di scambio di
informazioni tra previsori. I dati sono inseriti nella modellistica
previsionale della Regione Piemonte e soprattutto sono messi a
disposizione sui loro portali per il monitoraggio dell'evento non
solo dalle strutture deputate alla previsione, ma anche dagli
stessi Comuni. I dati sono quindi resi pubblici sul portale di ARPA
Piemonte, liberamente consultabili e facilmente estraibili. Allo
stesso modo tutti, compreso il Comune di Ivrea, possono liberamente
consultare le allerte emesse anche sul territorio della Regione
Autonoma Valle d'Aosta, in quanto pubblicate sul sito istituzionale
del Centro funzionale, oltre che trasmesse al Centro funzionale
della Regione Piemonte e pubblicate sul portale della Protezione
civile nazionale. Nello specifico, in data 5 settembre risulta che
il Comune di Ivrea sia stato allertato dal sistema Protezione
civile piemontese con un'allerta gialla per temporali e un'allerta
gialla del bollettino piene per la Dora Baltea, per cui aveva tutti
gli strumenti per attivare il proprio sistema di Protezione civile
sulla base delle allerte emesse. In ogni caso, anche in assenza di
allerta, il Comune ha gli strumenti per effettuare un monitoraggio
strumentale e attivare le azioni di presidio territoriale in
prevenzione, avendo a disposizione i dati della rete di
monitoraggio del Piemonte e della Regione Autonoma Valle
d'Aosta.
Occorre poi aggiungere inoltre che è gravissimo quanto riportato
dall'articolo citato nell'interpellanza, ovvero "perché in Valle
d'Aosta ancora una volta si aprono le dighe senza avvisare il
sistema di Protezione civile piemontese. Infatti a Banchette si è
corsi ai ripari intorno a quell'ora chiudendo la chiavica per
evitare che si allagassero i garage dei palazzi Marega", questo è
l'inserto del giornale. Si tratta di un'affermazione senza alcun
fondamento, completamente sbagliata e anche direi offensiva, perché
la funzione degli invasi è anche quella, come sappiamo bene, di
laminare le piene, cioè di trattenere e accumulare quantitativi di
acqua, come peraltro previsto dalle normative di Protezione civile,
ed è un meccanismo che ha salvato in molti casi di perturbazioni
molto abbondanti le realtà abitate antropizzate non solo di alta
montagna, ma anche quelle di bassa e anche recentemente nella
situazione del 29 e 30 giugno questa situazione si è puntualmente
verificata. Nessuna diga viene aperta a casaccio in Valle d'Aosta,
né ciò è avvenuto il 5 settembre scorso e in ogni caso, quando se
ne presenta la necessità, viene data preventiva informazione alla
Protezione civile competente per territorio e, quando l'entità
degli scarichi può influire sulla gestione di una piena, ne viene
data comunicazione a tutti gli enti interessati secondo gli
specifici protocolli operativi.
Per quanto riguarda la seconda domanda, cioè "se sussista
l'intenzione di messa in atto, presente e futura, di ulteriori
azioni volte a ottimizzare i contatti tra il territorio regionale e
i territori confinanti a valle del tratto valdostano della Dora
Baltea e in quali termini", diciamo che, alla luce dell'articolo
citato dall'interpellanza, la Protezione civile regionale ha preso
contatto con il Direttore generale di ARPA Piemonte per quanto
riguarda i rapporti tra il Centro funzionale della Valle d'Aosta e
il Centro funzionale del Piemonte e con il Direttore della
Protezione civile di Regione Piemonte per quanto riguarda le
comunicazioni tra le due strutture regionali, dato che il flusso di
comunicazioni verso i Comuni piemontesi avviene - e non può che
essere altrimenti - per il tramite della filiera della Regione
Piemonte, Provincia e Prefettura piemontese ovviamente. Gli
operatori della Protezione civile valdostana sono ovviamente
disponibili a eventuali implementazioni dei sistemi di scambio dati
e di informazioni, ma hanno
in primis
richiesto e trovato
condivisione di intenti che la città di Ivrea fosse nuovamente
informata degli strumenti e dei canali informativi a sua
disposizione in modo che questo possa aiutarli nel momento di
necessità.
Presidente -
Consigliere Distort, a lei la parola.
Distort (LEGA VDA) -
Grazie, presidente Testolin, per
l'illustrazione. Io non avevo dubbi sui sistemi esistenti e
soprattutto sulla professionalità di chi opera in Protezione civile
e nelle strutture connesse, però è chiaro che, di fronte a un
articolo che narra una situazione in maniera diversa, è chiaro che
anche per un senso di patriottismo valdostano, di orgoglio
valdostano, mi sento in dovere di chiedere che cosa è successo.
Abbiamo mancato in qualcosa o si tratta di critiche che non
corrispondono alla verità?
In ogni caso quest'interpellanza vorrei che non rimanesse chiusa
in sé stessa, io ho presentato un tema, lei, presidente Testolin ha
risposto, bene, abbiamo concluso e completato un'attività ispettiva
dell'interpellanza. Sinceramente vorrei che non finisse così, ma
che rimanesse sempre desto il desiderio di rendere sempre il meglio
in assoluto, questo nella linea della visione del grande maestro
Tommaso D'Aquino,
bonum ex integra causa,
quindi:
nell'interezza della bontà di qualcosa risiede proprio il fatto che
sia buona e quindi, se c'è possibilità di migliorare,
miglioriamola, anche perché noi Valdostani siamo gli eredi di
quella grande tradizione di comunicazione, che, malgrado gli
ostacoli delle montagne, per secoli ha permesso a una notizia da
Torino raggiungere Chambéry attraverso i castelli. Noi sappiamo che
con questo sistema di posizionamento dei castelli una notizia
poteva in un'ora arrivare da Torino a Chambéry nel Ducato di
Savoia. Noi siamo questi eredi, quindi questo senso di
comunicazione, questo senso quasi di avanguardia del sistema di
comunicazione e di coordinamento anche interregionale, dovrebbe
essere qualcosa che deposita e che risiede nel nostro DNA. È questo
che vorrei che non rimanesse confinato nell'interpellanza ma che
rimanesse uno spirito che caratterizza il nostro modo di operare
oggi e domani.
