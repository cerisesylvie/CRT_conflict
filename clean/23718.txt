Classificazione
ATTIVITÀ CULTURALI



Oggetto del Consiglio n. 2758 del 24 maggio 2007 - Resoconto
OGGETTO N. 2758/XII - Disegno di legge: "Modificazioni alla
legge regionale 14 novembre 2002, n. 24 (Istituzione della
Fondazione Clément Fillietroz)".
Articolo 1
(Modificazione all'articolo 1)
1. Al comma 1 dell'articolo 1 della legge regionale 14
novembre 2002, n. 24 (Istituzione della Fondazione Clément
Fillietroz), le parole: "l'attività di divulgazione, lo studio, la
ricerca e la didattica nel campo delle scienze astronomiche, della
fisica ambientale, della meteorologia e della ricerca scientifica"
sono sostituite dalle seguenti: "le attività di studio, ricerca
scientifica, didattica e divulgazione nel campo dell'astronomia,
astrofisica e fisica ambientale".
Articolo 2
(Sostituzione dell'articolo 2)
1. L'articolo 2 della l.r. 24/2002 è sostituito dal
seguente:
"Articolo 2
(Scopi)
1. La Fondazione persegue i seguenti scopi:
a) la ricerca scientifica, creando le condizioni affinché
l'Osservatorio astronomico di Saint-Barthélemy possa svolgere
ricerche utilizzando le proprie apparecchiature e partecipare a
programmi di ricerca nazionali ed internazionali, in collaborazione
con istituti e centri di ricerca universitari;
b) la didattica rivolta agli insegnanti e agli alunni delle
scuole primarie e secondarie, mediante visite all'Osservatorio
astronomico di Saint-Barthélemy, corsi di formazione ed ogni altra
iniziativa utile;
c) la divulgazione delle scienze astronomiche, promuovendo ed
organizzando corsi di formazione, visite guidate alle strutture
dell'Osservatorio astronomico di Saint-Barthélemy ed ogni altra
iniziativa utile;
d) la promozione delle attività di cui alle lettere a), b) e
c), anche mediante apposite convenzioni con istituti, associazioni
ed enti specializzati nel settore delle scienze
astronomiche;
e) l'organizzazione di conferenze, seminari, azioni
informative e divulgative con i mezzi ritenuti più idonei, compresa
la produzione, la distribuzione e la commercializzazione di
materiale scientifico multimediale, nonché la commercializzazione
di tecnologie ed attrezzature di tipo astronomico;
f) la gestione dell'Osservatorio astronomico di
Saint-Barthélemy;
g) l'eventuale gestione di infrastrutture ad integrazione e
supporto dell'Osservatorio astronomico di
Saint-Barthélemy.".
Articolo 3
(Modificazioni all'articolo 3)
1. L'alinea del comma 1 dell'articolo 3 della l.r. 24/2002 è
sostituito dal seguente:
"1. Partecipano alla Fondazione in qualità di soci fondatori,
assicurando alla Fondazione medesima un finanziamento
annuale:".
2. Il comma 2 dell'articolo 3 della l.r. 24/2002 è sostituito
dal seguente:
"2. I soggetti pubblici e privati, che intendono aderire alla
Fondazione successivamente alla sua costituzione, devono inoltrare
la relativa richiesta al consiglio di amministrazione, che decide
sulla loro ammissione e sulla loro eventuale rappresentanza in seno
al consiglio medesimo sulla base dei criteri distintivi stabiliti
dallo statuto, tenuto conto dell'idoneità dei richiedenti a
concorrere al raggiungimento degli scopi della
Fondazione.".
Articolo 4
(Modificazioni all'articolo 4)
1. La lettera a) del comma 2 dell'articolo 4 della l.r.
24/2002 è sostituita dalla seguente:
"a) la Fondazione è amministrata da un consiglio di
amministrazione, incaricato della gestione ordinaria e
straordinaria, nominato con deliberazione della Giunta regionale e
composto da un massimo di cinque membri, di cui due designati dalla
Giunta regionale medesima, uno dal Comune di Nus, uno dalla
Comunità montana Mont-Emilius e uno dai soggetti di cui
all'articolo 3, comma 2;".
2. Alla lettera b) del comma 2 dell'articolo 4 della l.r.
24/2002, dopo le parole: "il direttore e" sono inserite le
seguenti: ", sentito il direttore medesimo,".
3. Alla lettera c) del comma 2 dell'articolo 4 della l.r.
24/2002, le parole: "collegio di revisori dei conti" sono
sostituite dalle seguenti: "revisore dei conti".
4. La lettera d) del comma 2 dell'articolo 4 della l.r.
24/2002 è sostituita dalla seguente:
"d) il comitato scientifico, organo consultivo della
Fondazione, ha il compito di assistere il direttore e il consiglio
di amministrazione nella determinazione delle scelte fondamentali e
delle iniziative finalizzate al raggiungimento degli scopi della
Fondazione.".
Articolo 5
(Modificazione all'articolo 5)
1. Dopo il comma 1 dell'articolo 5 della l.r. 24/2002, è
aggiunto il seguente:
"1bis. I soci fondatori e gli altri soggetti di cui
all'articolo 3, comma 2, possono concorrere alla formazione del
patrimonio della Fondazione, attraverso il conferimento, in
comodato d'uso, di beni da utilizzare per gli scopi della
Fondazione.".
Articolo 6
(Abrogazioni)
1. I commi 3 e 3bis dell'articolo 6 della l.r. 24/2002 sono
abrogati.
2. È, inoltre, abrogato l'articolo 16 della legge regionale
17 agosto 2004, n. 19.
Articolo 7
(Disposizioni transitorie)
1. Entro sei mesi dalla data di entrata in vigore della
presente legge, lo statuto della Fondazione deve essere adeguato in
conformità alle disposizioni di cui alla l.r. 24/2002, come
modificate dalla presente legge; nelle more del predetto
adeguamento, continuano a trovare applicazione le disposizioni
dello statuto vigente alla data di entrata in vigore della presente
legge.
2. Gli organi della Fondazione in essere alla data di entrata
in vigore della presente legge restano in carica sino
all'adeguamento dello statuto disposto ai sensi del comma 1 e,
comunque, sino all'insediamento dei nuovi organi, nominati in
conformità al nuovo statuto.
Presidente
- La parola al relatore, Consigliere
Ottoz.
Ottoz (UV)
- Con la legge regionale n. 24/2002 che
istituisce la Fondazione "Clément Fillietroz", con sede presso
l'Osservatorio astronomico regionale di Saint-Barthélemy, si
definivano gli scopi e l'attività della fondazione. Sin
dall'apertura dell'osservatorio, avvenuta nel 2003, nonostante
iniziali difficoltà di avviamento della struttura, la fondazione ha
concentrato i suoi sforzi con notevole successo soprattutto sulla
didattica e la divulgazione scientifica, raggiungendo un elevato
numero di visitatori: quasi 30mila persone, fra le quali oltre
10mila studenti e più di 400 corsisti.
Più recentemente la fondazione si è dedicata con altrettanto
successo anche alla ricerca scientifica nel campo astronomico e
astrofisico, partecipando ad importanti progetti internazionali e
ha saputo inserire l'osservatorio nella rete degli altri
osservatori italiani e delle università che ricercano in questo
campo, mettendosi in rete con altri atenei scientifici del nostro
Paese. Dopo i primissimi anni, dedicati prevalentemente alla
divulgazione e alla didattica, la fondazione si presenta ora come
un vero centro di cultura scientifica di eccellenza, senza per
questo aver ridotto il proprio impegno nella divulgazione e nella
didattica, per le quali invece il potenziamento del lavoro
scientifico e di ricerca costituisce elemento di ulteriore maggiore
interesse e attrattiva. Ne è buona testimonianza l'impennata di
visite di scuole e corsisti all'osservatorio, alla quale assistiamo
in questi ultimi tempi. Onde consentire alla fondazione di meglio
realizzare queste nuove attività, tale disegno di legge interviene
a modificare la legge istitutiva della fondazione e a semplificarne
le procedure per quanto attiene alla concessione del contributo
annuale dell'Amministrazione regionale.
Per meglio illustrare quanto detto sull'attività, va evidenziato
che recentemente la fondazione ha avviato interessanti rapporti di
collaborazione con il mondo accademico e con altri istituti
scientifici, in particolare con l'Osservatorio di Torino con il
quale sono in corso di realizzazione importanti progetti.
L'interesse degli scienziati per l'Osservatorio di Saint-Barthélemy
è dovuto sicuramente alla dotazione di strumenti di osservazione di
cui è dotato, la cui capacità è però di per sé potenziata dallo
scarso inquinamento chimico dell'aria in quel sito e di un
trascurabile inquinamento luminoso, fatto importante per le
osservazioni astronomiche, che permettono lo sfruttamento al limite
delle capacità di risoluzione dei telescopi installati (per farvi
un'idea: un telescopio da 80 centimetri di diametro a Lignan
permette di fare le stesse osservazioni che si possono fare altrove
con telescopi di 120 centimetri e di costo superiore). Per
proseguire con successo le attività intraprese, l'osservatorio deve
poter contare sul contributo di risorse di fisici specializzati nel
campo dell'astronomia e dell'astrofisica: una situazione
irrinunciabile questa per qualificarsi sempre più come istituto di
ricerca, che possa divenire parte integrante del "pool" degli
osservatori italiani nell'ambito dell'Istituto nazionale di
astrofisica (INAF). Questa è anche una condizione necessaria per
disporre della capacità e delle risorse necessarie a proporre
attività di ricerca in condizione di attivare, da un lato,
finanziamenti pubblici europei, dall'altro, finanziamenti di enti,
quali, ad esempio, le fondazioni bancarie, concentrati su specifici
progetti di elevato interesse e valore scientifico. Questo è anche
il motivo per il quale il finanziamento regionale a favore
dell'osservatorio in sede di approvazione per il bilancio 2007 era
cresciuto in maniera consistente rispetto al passato.
Rispetto alla semplificazione delle procedure per la concessione
del contributo annuale, le modificazioni che questo disegno di
legge propone si giustificano con l'esigenza di superare le
difficoltà di finanziamento da parte del Comune di Nus e della
Comunità montana Monte Emilius, che sono costrette nella "morsa"
del Patto di stabilità europeo e delle nuove disposizioni in
materia di trasferimento di fondi alle Comunità montane. In
precedenza i rapporti fissi che nella legge che andiamo a
modificare legavano il contributo della Regione ai conferimenti
effettuati dai soci fondatori... in rapporto fissi... provocavano
un'asfissia finanziaria nel caso che non potessero arrivare i
finanziamenti dagli enti locali, che pregiudicava il buon
funzionamento di tutta la struttura. In questi ultimi 2 anni,
infatti, si sono registrati per tale motivo ritardi nella
liquidazione del contributo regionale, che hanno determinato
evidenti problemi rispetto alla normale attività dell'osservatorio.
Inoltre il comma 2 dell'articolo 3, proprio allo scopo di
valorizzare il contributo di esperienza di eventuali nuovi soggetti
pubblici o privati di particolare rilievo scientifico o
finanziario, prevede la possibilità per questi ultimi non solo di
aderire alla fondazione, ma anche di entrare a far parte del
consiglio di amministrazione della fondazione.
Mentre negli articoli 1 e 2 sono meglio ora precisati scopi e
obiettivi della fondazione, onde caratterizzarne la missione di
istituto di studio e ricerca scientifica, didattica e divulgazione,
nell'articolo 4 si rende più agile la gestione del consiglio di
amministrazione, riducendone il numero dei componenti, pur
prevedendo, come detto, l'eventuale rappresentanza ai nuovi soci di
particolare rilevanza, la diminuzione del numero dei componenti è
anche in applicazione di una normativa generale sulla
semplificazione e riduzione dei costi della politica.
Un'ultima osservazione merita l'ultima lettera del comma 1
dell'articolo 2, laddove si fa espresso riferimento, tra gli scopi
della fondazione, a
"l'eventuale gestione di infrastrutture ad
integrazione e supporto dell'Osservatorio di Saint-Barthélemy"
.
Potrebbe essere il caso del planetario in costruzione a Lignan,
adiacente all'ostello che ospita studenti e corsisti in visita
all'osservatorio. Tenuto conto dell'importanza del planetario, che
ormai è quasi terminato, e del fatto che di norma questo genere di
struttura non genera entrate superiori al 25% circa delle spese di
gestione, è evidente che, qualora il planetario fosse affidato in
gestione alla fondazione, sarà necessario rivedere il fondo di
funzionamento, ma soprattutto i contributi di gestione.
Presidente
- Faccio presente che si voterà sul nuovo
testo approvato all'unanimità dalla V Commissione e che è stato
presentato un emendamento dal collega Ottoz.
La parola al Consigliere Bortot.
Bortot (Arc-VA)
- Devo delle scuse al collega Ottoz,
perché non ero presente all'inizio della relazione dato che ci sono
dei lavoratori della "Cogne" fuori che vorrebbero sollecitare la
discussione della mozione che li riguarda, il rischio è che slitti
nuovamente. Sembra che vi sia un accordo di fare la legge sui tetti
in lose e poi anticipare la mozione, quindi abbrevio tantissimo il
mio intervento e faccio solo alcune raccomandazioni.
Ha fatto bene il collega Ottoz nella relazione a fare anche un
riferimento al costituendo planetario; la proprietà del planetario,
essendo un progetto "INTERREG", è del Comune ed è un Comune della
Maurienne e non poteva rientrare in questa legge. È fondamentale
però che vi sia una gestione unitaria, perché il planetario è stato
progettato in funzione dell'osservatorio per fare le lezioni
durante le ore diurne e poi passare all'osservazione nelle ore
notturne. È stata individuata l'area a metà strada fra l'ostello e
l'osservatorio, nell'arco di 50 metri abbiamo tutte e 3 le
strutture, perché questo ci permetterà di ospitare in modo
residenziale dei giovani e noi, se vogliamo orientarci in un
turismo più dolce, dobbiamo investire nei giovani, perché quello
che investiamo nei giovani oggi ce lo ritroveremo più avanti quando
torneranno a fare le ferie in Val d'Aosta, quindi questi soldi alla
fondazione per gestire al meglio la struttura sono un investimento.
Un'altra raccomandazione che vorrei fare all'Assessore è che per i
membri del "CdA" non sono previsti gettoni di presenza, sono tutti
volontari, è importante che per quelle 2 strutture vengano scelte
persone motivate e con la passione di far funzionare bene le
strutture. Non si guardi tanto l'appartenenza politica, ma si
scelgano le persone motivate, perché esiste un gruppo di persone
motivate che ne hanno "fatto di tutti i colori" in questi anni...
di "tirare avanti la carretta" nonostante l'osservatorio non fosse
a regime per tutta una serie di problemi, di cui avevo parlato in
Commissione.
Credo si stia approvando una legge che fa da sanatoria a una
"partita aperta" che rischiava di degenerare, si dota di strumenti
finanziari la struttura; la struttura con il planetario quando sarà
finito sarà a regime e sono convinto che con una serie di
collaborazioni - penso al Forte di Bard, alla mostra che è stata
fatta un mese fa dal titolo "Arte e astronomia" - si possano creare
delle sinergie e far funzionare bene tutte le strutture in questo
ramo. Ci avviamo anche verso la costituzione di punti di
riferimento culturali, turistici ed economici in un settore della
cultura che ci vede all'avanguardia, nel senso che questo
osservatorio è l'unico per ricercatori e per la didattica presente
in Europa.
Presidente
- La parola al Consigliere Sandri.
Sandri (GV-DS-PSE)
- Questo progetto di legge è
interessante e lo voteremo, quindi faccio anche la dichiarazione di
voto in contemporanea con la discussione generale, in quanto
evidenzia 2 dati molto importanti: il primo è che la Valle d'Aosta
non può pensare di potersi sviluppare e poter dare delle risposte
positive di sviluppo ai propri concittadini se non attraverso dei
progetti molto a misura della Valle d'Aosta. Questo della
Fondazione "Fillietroz" è stato sicuramente un progetto che ha
funzionato, che ha dato dei risultati positivi, sono ampiamente
descritti nella relazione, si parla di 28mila persone che hanno
usufruito ad oggi di questa struttura, credo sia un segnale di come
si debba lavorare, ossia avere delle strutture che sfruttino le
caratteristiche del territorio, in particolare la scarsa luminosità
artificiale che esiste nella zona per consentire uno sviluppo
positivo.
Un dato importante sempre in questa logica è il fatto che si
utilizzano una serie di risorse umane esistenti in Valle d'Aosta:
il discorso che faceva prima il collega Bortot è importante, perché
se vogliamo far decollare il settore dell'economia... non dico che
meno si paga e più si alza la qualità, ma questo è un po' vero. Qui
abbiamo persone che sono espressione del volontariato, ma che
dimostrano una grande volontà di partecipare e sviluppare questa
azione, che sono il motore principe, perché molto più dei soldi
conta la determinazione e la convinzione che hanno i suoi
amministratori.
Il secondo aspetto che ci convince e che vogliamo evidenziare
come esempio per altre situazioni è il fatto di aver ridotto il
"CdA" a 5 componenti nel testo finale della Commissione. Il testo
originario della Giunta era di 6, la Commissione ha ridotto a 5 il
numero dei componenti del "CdA", pur lasciando la possibilità
dell'entrata di altri componenti nel caso di entrata di soci
particolarmente rilevante, però "si è fatto trenta, ma non si è
fatto trentuno": una delle caratteristiche della nostra Regione è
quella che si formano questi comitati in cui tutti devono essere
rappresentati dal proprio "soldatino", questo rischia di non
riuscire a trovare la sufficiente efficacia, perché spesso tali
persone si sentono rappresentanti del mandatario, piuttosto che
membri del "CdA", quindi parte dell'istituzione in cui sono stati
delegati. Avrei preferito 5 membri del "CdA" designati in accordo
fra i soggetti, senza identificare quanti della Regione, quanti del
Comune di Nus, quanti della Comunità montana di Monte Emilius o di
altri soggetti, perché alla fine le persone che sono capaci, che
hanno competenza in materia non è che siano tantissime,
l'importante è che siano scelte congiuntamente. Si poteva fare di
più, non si è fatto, però non possiamo che prendere atto che la
riduzione è un dato positivo; fra l'altro, occasionalmente "prendo
la palla al balzo" per richiamare la maggioranza a dare attuazione
al deliberato che avete fatto quasi 6 mesi fa, in cui vi
impegnavate a presentare un progetto di legge per recepire il
"Bersani" dal punto di vista dei "CdA", per ridurne il numero, per
adeguare le caratteristiche a seconda della tipologia di società e
per fare dei risparmi e una maggiore efficienza. Di quel grosso
impegno votato anche dal gruppo "La Casa delle Libertà" non abbiamo
avuto più segnali, spero che la Fondazione "Fillietroz" vi faccia
ricordare che dobbiamo adeguarci a questa nuova linea politica
nazionale, perché è una linea di efficienza e di efficacia.
Presidente
- La parola al Consigliere Ottoz.
Ottoz (UV)
- Vorrei ringraziare intanto il collega Bortot
per le sue parole, perché conosce molto bene questo problema e sa
quali vicissitudini abbia avuto l'osservatorio e come bene sia
riuscito a lavorare, e anche il collega Sandri soprattutto per la
prima parte del suo intervento, che atteneva alla soddisfazione,
perché si tratta di un progetto di qualità, uno di quei settori
dove c'è una reale ricerca di eccellenza a prescindere dalle altre
condizioni al contorno.
La questione del consiglio: intanto la legge riprende la dizione
della legge precedente per cui la fondazione si dà uno statuto e
quindi liberamente al proprio interno; l'unico vincolo è quello di
garantire un posto in consiglio al Comune e alla Comunità montana,
nel senso che in questo modo sono rappresentate le Comunità che
contribuiscono al funzionamento dell'osservatorio. Non mi sembra
sia la solita logica della maggioranza e minoranza, ossia della
suddivisione dei posti, ma è solo per chiarire che tutti coloro che
partecipano finanziariamente alla fondazione possono essere
rappresentati in Consiglio ed essere utili nel riportare ai loro
referenti le necessità, non ultime quelle finanziarie della
fondazione e dell'osservatorio.
Presidente
- Se nessun altro chiede la parola, dichiaro
chiusa la discussione generale.
La parola all'Assessore all'istruzione e cultura, Viérin
Laurent.
Viérin L. (UV)
- Je serai bref pour laisser place à la
discussion dont parlait M. Bortot sur les problèmes des
travailleurs de la "Cogne", mais quelques considérations... avant
tout permettez-moi dans tous les remerciements que j'ai entendus,
les Conseillers qui se remerciaient entre eux... je voudrais
remercier le Gouvernement régional pour avoir proposé ce projet de
loi et les bureaux qui ont travaillé à la prédisposition de ce
texte. Je crois que les thèmes qui ont été touchés sont tous prévus
dans ce projet de loi: investir sur les jeunes, les données ont été
rappelées, nous sommes en train d'investir beaucoup dans cette
conjugaison entre formation, didactique, école, observatoire. Nous
sommes en train d'investir dans la culture, l'exposition au Fort de
Bard en est un exemple, sur comment cet observatoire doit être
relié au territoire. Nous ne voulons pas un observatoire qui soit
figé à Saint-Barthélemy et qui soit comme une "cathédrale dans le
désert" avec les touristes qui vont à Saint-Barthélemy et qui s'en
vont en ayant visité l'observatoire, un point c'est tout. Nous
voulons un observatoire qui ait des retombées non seulement
économiques, mais scientifiques et en termes d'idées sur le
territoire, c'est un observatoire régional et donc qui est de toute
la Communauté valdôtaine.
C'est vrai, le Conseiller Sandri dit: "ce n'est pas seulement
l'aspect de l'argent, mais il fait aussi que les projets aient des
jambes". Je voudrais vous rappeler qu'en phase de budget nous avons
prévu 150.000 euros et nous avions pris l'engagement de prévoir
50.000 euros en phase d'ajustement de budget au mois de juin à
condition que le territoire répond et croit dans l'observatoire.
J'ai écrit une lettre à la Commune et à la Communauté de montagne,
en disant que c'est le territoire qui devait croire dans
l'observatoire et, seulement à la suite d'un engagement de la part
de la Commune qui a augmenté son intervention et de la Communauté
de montagne aussi, nous avons prévu 50.000 euros en plus et donc
pour un montant total de 200.000 euros. Je rappelle que le montant
est plus que redoublé, donc en termes d'idées et en termes de
ressources économiques aussi l'Administration régionale croit dans
cet observatoire.
Le "CdA": justement le collègue Ottoz que je remercie pour le
grand travail qu'il a fait en tant que rapporteur, le disait très
bien... ce n'est pas un discours de "CdA" pour placer les soldats
des uns, plutôt que les autres et j'avais demandé personnellement à
la Commission de réduire le "CdA" sans attendre le projet de loi
dont parlait le Conseiller Sandri et les engagements que nous nous
sommes donnés, car c'était une nouvelle loi et nous sommes déjà
intervenus dans ce sens... c'est clair que nous espérons que
d'autres partenaires entrent dans cet observatoire, nous pensons
notamment aux fondations, qui pourraient financer la recherche et
une partie des projets que l'observatoire mène de l'avant.
Pour ce qui est d'un discours général, je crois que notre Région
doit être fière de son observatoire et Nus et le territoire doivent
être fiers de l'Administration régionale, qui croit dans ce
projet.
A nous et à ceux qui feront partie du "CdA" nommés par la
Région... quand on parle de soldats, moi j'aime bien penser...
comme M. Sandri... qu'il ne faudrait pas raisonner en termes de
soldats. Je rappelle qu'on devrait tous faire un effort pour que
cela se passe, je crois que là nous nous activerons pour
effectivement nommer des gens de qualité, experts dans le domaine
comme d'ailleurs il existe à présent, donc un engagement de tout le
monde, car l'administration c'est nous tous.
Presidente
- Si passa all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 27
Il Consiglio approva all'unanimità.
Presidente
- Pongo in votazione l'articolo 2:
Consiglieri presenti, votanti e favorevoli: 27
Il Consiglio approva all'unanimità.
Presidente
- Pongo in votazione l'articolo 3:
Consiglieri presenti, votanti e favorevoli: 27
Il Consiglio approva all'unanimità.
Presidente
- La parola al Consigliere Sandri
sull'articolo 4.
Sandri (GV-DS-PSE)
- Solo 2 brevi osservazioni per
chiudere il confronto con la maggioranza. Il problema dei soldi era
riferito ai soldi ai "CdA". Ho una teoria, non so quanto valida,
per cui più si pagano i Consiglieri del "CdA" o i Consiglieri in
generale più decade la qualità, c'è un rapporto inversamente
proporzionale per cui quelli che non prendono neanche una lira sono
i migliori. Un dato che può essere utile è che io credo che la
legislazione della Valle d'Aosta sia molto migliore di quella della
Sicilia, perché esiste un grosso divario fra le prebende dei
Consiglieri regionali della Valle d'Aosta e quelli della Sicilia.
Potremmo fare di meglio, per questo invito il Presidente pro
tempore del Consiglio a mettere in votazione l'iscrizione delle 2
risoluzioni che abbiamo presentato insieme al gruppo "Arcobaleno":
una delle quali insiste su questo punto.
Secondo dato: il collega Ottoz ha captato solo una parte di
quanto avevamo proposto, ossia l'idea che non ci debba essere
obbligatoriamente una corrispondenza precisa: tanti soci, tanti
soggetti, tanti Consiglieri di amministrazione, ma qualche
Consigliere di amministrazione per le sue capacità, anche perché
qui sono persone che hanno anche una volontà e una caratteristica
scientifica particolare, potrebbero anche rappresentare più di un
ente locale, ad esempio il Comune di Nus e la Comunità montana non
credo abbiano difficoltà ad identificare un'unica persona che li
possa rappresentare, ai quali questa persona dovrebbe essere tenuta
a rispondere per quanto riguarda il suo comportamento. Essere più
duttili da questo punto di vista, come in parte ha richiamato
l'Assessore, potrebbe essere una strada per superare tale
segmentazione esagerata che in alcuni casi abbiamo. Se andate a
vedere nella legislazione, esistono dei comitati che fanno paura,
forse qualche volta sfruttare la convergenza potrebbe essere
utile.
Presidente
- La parola al Consigliere Ottoz.
Ottoz (UV)
- Non ho difficoltà a dire che si può essere
d'accordo con il collega Sandri, non era emersa nel dibattito
questa esigenza, per cui non si è ritenuto di cambiare il sistema
che era previsto in precedenza. Sono d'accordo poiché è vero,
secondo la mia valutazione, che quanto meno sono alti gli
emolumenti dei Consiglieri tanto maggiore è non tanto la loro
qualità, ma la libertà con la quale l'organo riesce a darsi una
gestione: questo potrebbe essere un tema da affrontare in un'altra
sede.
Presidente
- Pongo in votazione l'articolo 4:
Consiglieri presenti, votanti e favorevoli: 31
Il Consiglio approva all'unanimità.
Presidente
- All'articolo 5 c'è l'emendamento del collega
Ottoz, che recita:
Emendamento
L'articolo 5 del DL n. 161 è sostituito dal seguente:
"Art. 5
(Sostituzione dell'articolo 5)
1. L'articolo 5 della l.r. 24/2002 è sostituito dal
seguente:
"Art. 5
(Patrimonio)
1. La Regione concorre alla formazione del patrimonio
iniziale della Fondazione mediante il versamento di euro 53.550 e
attraverso il conferimento, a titolo gratuito e senza prestazione
di cauzione alcuna, della disponibilità, per l'intera durata della
Fondazione, degli immobili o delle parti di immobili di proprietà
regionale situati nell'area dell'Osservatorio astronomico di
Saint-Barthélemy interessati dall'attività della Fondazione
medesima, con le relative pertinenze, gli arredi e gli
allestimenti.
2. I soci fondatori e gli altri soggetti di cui all'articolo
3, comma 2, possono concorrere alla formazione del patrimonio con
le modalità di cui al comma 1, di beni da utilizzare per gli scopi
della Fondazione."."
La parola al Consigliere Ottoz, per l'illustrazione
dell'emendamento.
Ottoz (UV)
- È emerso successivamente al licenziamento
del disegno di legge in Commissione un problema relativo al modo in
cui la fondazione può acquisire dei beni dati dai soci o da altre
persone giuridiche, nel senso che, a seconda che si tratti di
comodati o di concessioni, questi hanno un trattamento diverso ai
fini dell'inserimento in bilancio, da un lato, e, dall'altro,
perché potrebbero esserci difficoltà per il fatto che si tratti di
beni disponibili o indisponibili, qualora si tratti di beni
regionali.
Si è sostituito alla parola "comodato d'uso"... la parola
"conferimento"... e si è inserito:
"a titolo gratuito e senza
prestazione di cauzione alcuna"
, quindi senza aggravio per la
fondazione, fino alla durata della fondazione - quindi questi beni
tornerebbero nella proprietà della Regione al momento in cui la
fondazione esaurisse i suoi scopi -, in modo che possa essere
scelta la forma contrattuale più adatta al tipo di bene conferito.
La stessa cosa permette nel caso del comma 2 - altri soggetti che
conferissero altri beni - di inserirli a bilancio nel modo più
favorevole per coloro che li conferiscono e per la fondazione che
li riceve; è un emendamento tecnico.
Presidente
- Pongo in votazione l'emendamento sostitutivo
dell'articolo 5, quindi votando l'emendamento si vota l'articolo 5
nuovo:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 6:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione l'articolo 7:
Consiglieri presenti, votanti e favorevoli: 30
Il Consiglio approva all'unanimità.
Presidente
- Pongo in votazione il disegno di legge nel
suo complesso:
Consiglieri presenti, votanti e favorevoli: 31
Il Consiglio approva all'unanimità.
