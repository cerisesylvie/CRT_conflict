Classificazione
EDILIZIA



Oggetto del Consiglio n. 499 del 15 aprile 2009 - Resoconto
OGGETTO N. 499/XIII - Interpellanza: "Intendimenti in merito
all'applicazione dell'accordo stipulato tra il Governo, le Regioni
e gli Enti locali per il rilancio dell'attività edilizia".
Interpellanza
Visto l'accordo siglato il 1° aprile scorso tra il Governo,
le Regioni e gli Enti locali per il rilancio dell'economia
attraverso l'attività edilizia, iniziativa meglio conosciuta come
"piano casa", che ribadisce pienamente le prerogative statutarie
degli enti ad autonomia differenziata;
Atteso, nei prossimi giorni, il provvedimento del Governo
sulla base di quanto concordato;
ciò premesso, i sottoscritti consiglieri regionali
Interpellano
il Presidente della Regione e/o l'Assessore delegato per
sapere:
1) se è stata effettuata una ricognizione delle zone
urbanistiche e delle tipologie edificatorie che potrebbero essere
oggetto della disciplina regionale applicativa del "piano casa"
nell'ambito del territorio valdostano: in caso affermativo, che
cosa emerge dall'eventuale monitoraggio e quali sono gli indirizzi
che si intendono adottare;
2) se e quali obiettivi (incrementi volumetrici,
miglioramenti architettonici, bioedilizia, efficienza energetica,
armonizzazione urbanistica, eccetera), indicati dal documento
citato in Premessa (che nel frattempo avrà probabilmente ricevuto
forma e sostanza in un decreto-legge del Governo), ritengono siano
recepibili nella legislazione regionale;
3) se intendono proporre una legge temporalmente limitata o
hanno diverse determinazioni in merito;
4) se e come intendono semplificare le procedure, spesso
farraginose e onerose, previste per l'ottenimento del permesso di
costruire o di ristrutturare un edificio.
F.to: Tibaldi - Lattanzi
Président
- La parole au Conseiller Secrétaire
Tibaldi.
Tibaldi (PdL)
- L'iniziativa trae spunto da quell'accordo
siglato il primo aprile scorso fra il governo, le regioni e gli
enti locali, per il rilancio della economia attraverso l'attività
edilizia, iniziativa meglio conosciuta come piano casa, la cui
intesa dovrà trovare attuazione attraverso l'emanazione prima di un
decreto legge, poi di un disegno di legge e successivamente con le
leggi operative da parte degli enti territoriali interessati.
Sappiamo che i dieci giorni che erano stati previsti per l'adozione
del decreto, e quindi il 10 aprile, sono scaduti infruttuosamente,
anche perché l'Abruzzo è stato coinvolto da un terremoto che ha
interessato in primis l'attività del governo italiano, di
conseguenza sarà nei prossimi giorni che il governo Berlusconi
adotterà l'atto legislativo d'urgenza annunciato.
Noi presentiamo questa interpellanza per avere qualche
indicazione di massima da parte del governo regionale, che sarà
chiamato nei novanta giorni successivi all'adozione del decreto, ad
emanare una normativa propria, anche perché sappiamo che il
cosiddetto governo del territorio dal 2001 è stato assegnato alle
Regioni a statuto ordinario come potestà concorrente, è potestà
invece primaria per quanto riguarda la Regione a statuto speciale
della Valle d'Aosta. Sappiamo che in Italia esiste una legislazione
frammentaria in materia; in Valle d'Aosta potremmo dire che questa
legislazione locale ha attutito gli effetti di un certo disordine
normativo che invece è presente in altre regioni, e questo lo dico
anche con una nota di merito nei confronti del legislatore
regionale che ha previsto la norma di pianificazione più attenta
rispetto ad altre realtà territoriali, dove invece il disordine
urbanistico impera ad oggi.
Fatta questa premessa, vorremmo sapere se nel frattempo
l'Assessore o i suoi uffici hanno effettuato una ricognizione sulle
aree di incidenza di questa normativa. Una ricognizione delle zone
urbanistiche eventualmente interessate dalle tipologie edificatorie
e se questo monitoraggio ha già sortito qualche effetto, o se è il
caso di intraprenderlo, per avere sotto gli occhi una panoramica
complessiva della situazione esistente e dove sono invece le zone
nei confronti delle quali sarebbe opportuno se non necessario
intervenire.
Quali sono poi gli obiettivi che, nell'ambito della intesa che è
stata firmata anche con convinzione, perché il presidente Rollandin
la volta scorsa ha portato una nota di rientro da Roma convinta, e
mi pare che anche gli altri governatori abbiano aderito con
convinzione a questa idea del piano casa condiviso; quali sono
allora gli obiettivi che la Giunta regionale intenderebbe recepire.
Come l'Assessore ben sa, ci sono interventi che si possono
realizzare attraverso degli ampliamenti volumetrici, fino a un
massimo del 20 percento, o interventi straordinari di demolizione e
ricostruzione che possono riguardare edifici a destinazione
residenziale entro il limite del 35 percento. Quindi sono limiti
massimi, entro cui la Regione può decidere quale discrezionalità
assumere. Ma soprattutto questo piano casa servirebbe a dare fiato
alla nostra economia, in particolare il settore della edilizia, che
soffre anche in Valle d'Aosta delle difficoltà congiunturali, la
concorrenza, la carenza di liquidità, le iniziative di
infrastrutture che sono limitate da parte dell'ente pubblico e di
strutture da parte di molti privati. Oltre a questa riossigenazione
di questo settore, sarebbe interessante capire se c'è la volontà di
introdurre forme semplificate e più celeri per l'attuazione di
certi interventi edilizi.
Ma qui vorrei fare una nota. Leggevo che fra le varie proposte
del governo ci sarebbe anche la totale abolizione del permesso di
costruire, di cui al codice 380/2001. Personalmente mi reca più di
qualche dubbio questa proposta. Mi ha fatto piacere che il
Presidente Napolitano abbia sottolineato che in tal caso non si
procede con decreto legge, ma con disegno di legge, affinché ci sia
una normazione più concertata, che non si passi da una regolazione
molto rigorosa, che per certi aspetti sono d'accordo che venga
semplificata, a una
deregulation
totale, anche perché,
nonostante l'autorevole affermazione di altrettanto autorevole
componente del governo sul gusto estetico degli italiani, ho
qualche dubbio, perché se giriamo l'Italia di brutture ne possiamo
vedere e sono degli scempi incommensurabili.
Tuttavia una semplificazione normativa non guasterebbe. Sappiamo
che più volte la sovrintendenza, anche con delle ragioni qualche
volta e qualche altra un po' meno, ha messo il becco in iniziative
private che potevano essere licenziate e d'altro canto ha
licenziato iniziative pubbliche, che sono state collocate vicino a
siti archeologici, storici ed artistici di notevole importanza.
Penso a come era la "Cave des Onze Communes" nei pressi di
Aymavilles qualche anno fa, che finalmente è stata ricoperta da un
po' di vegetazione, era un impatto cementizio collocato a fianco di
un castello medioevale, non è che ci fosse molta sintonia fra
questi due volumi edilizi.
Terzo quesito, se c'è intenzione di fare una legge che sia
temporalmente limitata, ovvero limitata ai diciotto mesi previsti
dall'intesa, o se si voglia intervenire legislativamente con una
norma più definita, di largo respiro e di lunga durata, cioè una
norma certa che affini la nostra pianificazione vigente con gli
indirizzi del governo italiano, ma che non si tratti di una
iniziativa una tantum, ma possa guardare oltre il tempo così come è
stato previsto.
Sulla semplificazione delle procedure ho già detto, ascolto la
sua risposta, Assessore. Grazie.
Président
- La parole à l'Assesseur au territoire et à
l'environnement, Zublena Manuela.
Zublena (UV)
- Merci, M. le Président. In relazione ai
quesiti, in particolare al punto 1, preciso che in attesa del testo
definitivo dell'intesa che sarebbe derivato dal confronto fra
Stato, Regioni e Province autonome che si è concluso solo a fine
marzo, e poi dall'adozione del successivo decreto legge, non è
stato possibile, né si è ritenuto opportuno, avviare una
ricognizione sistematica delle zone urbanistiche e delle tipologie
edificatorie, che avrebbero potuto essere oggetto della disciplina
regionale, in applicazione del piano casa sul territorio
valdostano. L'eventuale ricognizione, secondo noi, avrà un senso
quando si delineeranno più precisamente l'ambito e le modalità di
applicazione che si intendono adottare, ricordando che la Regione
ha competenza legislativa primaria in materia urbanistica, quindi
le misure regionali potranno discostarsi anche significativamente
da quanto oggetto dell'accordo Stato Regioni. Si condivide
l'utilità e la necessità di disporre di uno strumento statistico
per la raccolta dei dati urbanistici, preciso però che, tenendo
conto dell'attuale fase di adeguamento dei piani regolatori alla
norma di pianificazione, il piano territoriale paesistico, i dati
ad oggi risulterebbero abbastanza disomogenei e quindi la loro
attendibilità un poco limitata.
In relazione al secondo punto, se e quali obiettivi contenuti
nell'intesa Stato-Regioni verrebbero recepiti, gli obiettivi che a
seguito di un primo confronto interno si ritengono recepibili, che
peraltro sono stati indicati fra gli indirizzi al gruppo di lavoro
che abbiamo costituito e che già sta operando per predisporre la
bozza di disegno di legge regionale, dovranno riguardare
soprattutto il miglioramento del patrimonio edilizio esistente
sotto alcuni aspetti principali. Anzitutto l'efficienza energetica,
cioè il risparmio energetico con miglioramento delle prestazioni
energetiche dell'edificio, l'uso di fonti energetiche alternative,
l'adozione di criteri di bioedilizia relativi alla scelta dei
materiali, eventualmente anche in sostituzione di materiali
pericolosi, e con l'adozione di sistemi per il recupero delle
risorse con accorgimenti impiantistici - il tema del recupero
dell'acqua è fra i principali - e in ultimo anche il miglioramento
dei canoni estetici del costruito. Si tratta di un insieme di
miglioramenti che vanno incentivati anche attraverso gli incrementi
volumetrici previsti dalla legge, non escludendo altri strumenti
incentivanti, che vanno individuati e opportunamente valutati.
Voglio precisare come l'ampliamento volumetrico deve intendersi
anche come uno strumento utile per il miglior utilizzo
dell'edificato, anche per ridurre il consumo di suolo. Suolo che è
una risorsa naturale preziosa e sempre più scarsa.
Al punto 3, circa i tempi e la validità di questa legge,
l'intenzione è di cogliere la sollecitazione derivante
dall'iniziativa dello Stato, per dare impulso a un percorso che
vuole promuovere il rinnovo del parco edilizio valdostano. Si
ritiene che la legge non debba essere temporalmente limitata per
poter essere efficace, e questo anche in considerazione del breve
periodo che viene individuato dalla legge statale, diciotto mesi,
periodo che non è congruo con i tempi di intervento sul nostro
territorio di montagna, che sono fortemente condizionati dalla
stagione invernale che impedisce le attività di cantiere. La natura
degli obiettivi, che sono di miglioramento urbanistico-ambientale,
porta alla scelta di operare con misure strutturali, di respiro più
ampio, da attuare su un arco temporale maggiore. Quindi non solo
con una finalità di natura prevalentemente economica, ma inquadrate
come misure anticrisi. É chiaro che le misure che verranno
introdotte nella legge regionale di fatto garantiranno anche il
perseguimento degli obiettivi dello Stato, perché rappresenteranno
un motore per la ripresa economica.
Infine, in merito alla semplificazione delle procedure pensavo
che fosse un refuso sul testo della interpellanza, invece lei cita
espressamente il "permesso di costruire". Proprio in virtù della
competenza primaria in questa Regione non abbiamo il "permesso di
costruire", ma la concessione edilizia e altre forme
autorizzatorie, disciplinate dalla normativa regionale. Comunque la
semplificazione amministrativa è uno degli impegni precisi del
programma di questa maggioranza, quindi non si perderà questa
occasione per introdurre delle modalità di semplificazione delle
procedure a vantaggio del cittadino. Le semplificazioni potranno
riguardare sia una modificazione delle norme regionali relative ai
titoli abilitativi edilizi, con riferimento alla legge 11/1998,
legge in materia urbanistica, articolo 60 concessioni edilizie,
articolo 61 denuncia inizio attività, per esempio estendendo gli
interventi realizzabili con denuncia di inizio attività. Questo è
uno strumento più semplificato, ma una semplificazione
amministrativa vera e propria potrà riguardare anche altri aspetti,
come l'armonizzazione delle procedure con definizione precisa delle
diverse fasi dei procedimenti, che devono essere estesi in modo
omogeneo in tutti i comuni, cosa che oggi rappresenta una
difficoltà per il cittadino o per il progettista, che a seconda del
comune dove opera si deve adeguare alle modalità che lì sono state
definite. Una via potrà essere quella di predisporre una
modulistica comune per tutti gli interventi di questa legge, su cui
si sta lavorando.
A seguito di un confronto si è pensato di creare una banca dati,
un'anagrafe degli edifici che permetta la raccolta unica di
documenti sull'edificio; questo permetterebbe di ridurre la
produzione e il reperimento della documentazione per ogni
adempimento amministrativo che il cittadino si trova ad effettuare
(allacciamento elettrico e telefonico, mutui, eccetera).
Naturalmente questo aspetto è più complesso, e merita una
riflessione più accurata.
Président
- La parole au Conseiller Secrétaire
Tibaldi.
Tibaldi (PdL)
- L'Assessore ci ha dato una spolverata, un
colpo di pennello su quelle che potrebbero essere alcune aree di
intervento della legge regionale. Anzitutto manifestiamo il piacere
per il fatto che non si tratti di una legge di durata transitoria,
perché una normazione più definitiva permette di migliorare o di
correggere quelle storture legislative o applicative delle stesse
leggi - lei ha ricordato la norma di piano, la 11/1998 - che hanno
creato più di qualche problema; ben venga una normazione che sia di
lunga durata.
Per quanto riguarda la ricognizione, lei ci dice di attendere il
disegno di legge, ma questo nella sostanza è stato definito
nell'accordo plurilaterale fra regioni, enti locali e governo,
quindi penso che la materia sia stata completamente enunciata. Il
disegno di legge è una formalizzazione e una articolazione del
pensiero condiviso in quel summit e si tratta semplicemente di
darne applicazione. Sinceramente mi aspettavo da lei qualche
slancio in più, nel senso che dobbiamo fare ancora la ricognizione,
il monitoraggio: oggi comporterebbe dati disomogenei, e la cosa ci
stupisce un poco. Non lo dico per lei che è arrivata da qualche
mese, lo dico perché sia la norma di piano sia la struttura
regionale molto complessa prevedono degli osservatori, delle banche
dati: In questa regione ci sono 17-18 osservatori disseminati in
tutte le materie, siamo "iperosservati" in qualunque tipologia di
attività amministrativa che dir si voglia, perché sono stati
previsti da leggi vigenti. Credo che arrivare oggi in aula e dire
che non abbiamo ancora fatto la ricognizione o non abbiamo elementi
omogenei per un monitoraggio concreto, non dia lustro
all'amministrazione. Adesso mi rivolgo a lei perché l'interpellanza
riguarda il suo settore, ma sarebbe meglio venire in aula e dire:
osservatori, strutture e banche dati ci permettono di dire oggi che
le aree di intervento sono queste, A, B, C, D, anche perché la
materia è stata individuata dai governatori e dal governo italiano.
Su questo punto non possiamo manifestare soddisfazione.
Per quanto riguarda gli obiettivi, lei timidamente ne ha
indicati alcuni, ne prendiamo atto. Sappiamo che la normativa
regionale può prendere le distanze in maniera significativa, in
virtù della nostra autonomia statutaria, dagli indirizzi nazionali;
concordiamo sul fatto che bioedilizia, fonti alternative ed
efficienza energetica debbano essere prese in estrema
considerazione. Ovviamente anche l'armonizzazione delle procedure è
un altro passo importante: oggi dei 74 Comuni, sapere quanti
agiscono secondo procedure omogenee e certe per il cittadino non è
facile. Non so se il comune di Torgnon e il comune di Fénis hanno
le stesse procedure, alcuni hanno magari procedure più tortuose,
altri le hanno più semplici, ma sta di fatto che il cittadino che
vuole costruire o l'impresa che deve intervenire da una parte o
dall'altra non ha mai una certezza normativa e un'applicazione
lineare delle norme edilizie e urbanistiche vigenti.
Ben venga il piano casa, promosso a livello nazionale, ben venga
anche un'applicazione certa e definita da parte della Regione. Per
quanto ci riguarda daremo la nostra collaborazione perché ci sia in
III Commissione il massimo contributo per andare in una direzione
condivisa. Non escludo - come annunciato dal capogruppo - che il
nostro gruppo formuli una sua proposta di legge, che ovviamente si
confronterà e magari confluirà in un testo condiviso tra
l'Assessore, la commissione e tutti coloro che parteciperanno a
questo importante momento normativo.
