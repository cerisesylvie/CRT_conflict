Classificazione
AMBIENTE
Inquinamento
Stoccaggio e smaltimento rifiuti
INDUSTRIA
LAVORO
Infortunistica - Previdenza - Tutela della salute


Resoconto integrale del dibattito dell'aula
Oggetto del Consiglio n. 2697 del 26 giugno 2002 - Resoconto
OGGETTO N. 2697/XI Rilascio delle certificazioni attestanti
l'avvenuta esposizione al rischio da amianto per lavoratori della
Cogne Acciai Speciali. (Interpellanza)
Interpellanza A conoscenza dell'esito degli accertamenti
effettuati dall'INAIL - Sede di Aosta - in merito al rischio da
amianto allo stabilimento "Cogne-Acciai Speciali";
A conoscenza altresì dell'ulteriore verifica in merito alle
situazioni a rischio come richiesto dalle organizzazioni
sindacali;
Preso atto che 300 lavoratori hanno presentato da tempo la
domanda per poter usufruire dei benefici previdenziali previsti
dalla legge 257/92;
Constatato che da parte dell'INAIL non sono state rilasciate ai
lavoratori interessati le certificazioni attestanti l'avvenuta
esposizione al rischio, per la mancata consegna da parte della
società Fintecna (depositaria degli archivi dell'ex ILVA) dei
"curriculum" personali necessari per conoscere la posizione dei
lavoratori rispetto al rischio;
A conoscenza del persistente ostruzionismo legale da parte
dell'INPS e dell'INAIL alle erogazioni previste dalla legge, già in
atto in altre Regioni e province;
il sottoscritto Consigliere regionale
Interpella
la Giunta regionale e l'Assessore competente per sapere:
1) se, e come, intende intervenire affinché da parte della
Fintecna vengano consegnati i "curriculum" personali necessari per
conoscere la posizione dei lavoratori interessati rispetto al
rischio da amianto;
2) se ritiene di promuovere un incontro a Roma, in sede di
Ministero del Lavoro, qualora si renda necessario, per ottenere,
alla luce degli accertamenti effettuati sul rischio da amianto
rilevato alla "Cogne-Acciai Speciali", da parte dell'INAIL e
dell'INPS il rispetto dei diritti dei lavoratori, come previsto
dalle norme di legge in vigore.
F.to: Beneforti
Président
La parole au Conseiller Beneforti.
Beneforti (PVA-cU)
È da tempo che si parla di questa
questione, già diverse volte abbiamo sollevato l'argomento anche in
questa sede, anche in questa occasione abbiamo presentato
un'interpellanza, perché la vertenza non si evolve, infatti,
nonostante che sia stata riconosciuta l'esistenza del rischio da
amianto all'interno della Cogne, i circa 300 lavoratori interessati
- eccetto una trentina - sono sempre in attesa di avere una
risposta alla domanda dagli stessi presentata.
Siamo a conoscenza che la Fintecna, depositaria degli archivi
dell'ex ILVA, non ha provveduto alla consegna dei curricula
personali dei lavoratori interessati - a meno che questo non sia
avvenuto in questi giorni - e che l'INAIL, per la mancanza di detti
documenti, non ha rilasciato le certificazioni attestanti
l'avvenuta esposizione al rischio da parte di coloro che hanno
presentato le domande.
Siamo a conoscenza anche dell'intervento dei nostri Parlamentari
per sollecitare la Fintecna a consegnare la documentazione
richiesta, come pure dell'incontro, presieduto dall'Assessore
Ferraris, avvenuto in sede di Ufficio regionale del lavoro di
Aosta, presenti tutte le parti interessate alla "vertenza amianto".
Quella riunione, a quanto ci è stato riferito da coloro che vi
hanno partecipato, ha avuto lo scopo di individuare gli interventi
necessari per accelerare le domande dei lavoratori, ma da quanto è
stato fatto, pur essendo utili e lodevoli gli interventi che sono
avvenuti e l'interessamento dell'Assessore, non si intravedono
ancora, o almeno a breve termine, risultati favorevoli per i 300
lavoratori che hanno fatto domanda.
Riteniamo pertanto che occorra intensificare, perseverare e
anche prevedere altre iniziative, laddove siano necessarie, per
questo abbiamo presentato questa interpellanza: per conoscere se, e
come, si intenda intervenire affinché da parte della società
vengano consegnati i curricula necessari ad accelerare le pratiche
dei lavoratori e se non si ritenga opportuno richiedere un incontro
in sede di Ministero del lavoro, così come è avvenuto per altre
situazioni che si sono presentate in altre regioni e province. Mi
rendo conto di quello che sto chiedendo e di quanto propongo, ma
devo far presente anche che molte vertenze sono state affrontate e
risolte in quella sede sia nei confronti delle imprese, sia nei
confronti dell'INAIL e dell'Istituto nazionale previdenza sociale.
Si deve tener presente che, stando ai dati recenti e nonostante
tutto il lavoro che è stato fatto, le domande presentate all'INPS
sul territorio nazionale sono circa 136.379: 62.197 hanno già avuto
risposta negativa all'esposizione a rischio, mentre 3.435 sono
ancora in fase di istruttoria.
Da questo si può dedurre che le domande accolte non arrivano al
40 percento di quelle presentate sul territorio nazionale, per
questo anche a livello nazionale è stato richiesto l'incontro in
sede di Ministero del lavoro. Se si raffrontano questi dati con
quelli della Cogne Acciai Speciali, si ha l'impressione che pochi
saranno i lavoratori che potranno godere dei benefici previsti
dalla legge da rischio da amianto. Riteniamo che ci si debba
muovere in tutte le direzioni e anche battersi contro qualsiasi
ostruzionismo, da qualsiasi parte provenga: sono cittadini
valdostani che riteniamo debbono essere tutelati!
Mi riservo di intervenire dopo la risposta dell'Assessore.
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Prima di tutto farò un aggiornamento
relativamente alle richieste pervenute all'INAIL.
Per quanto riguarda i dipendenti Cogne, o ex dipendenti in
pensione, le richieste pervenute all'INAIL sono 342, 175 non hanno
ancora il curriculum, 167 invece sono fornite di curriculum e,
relativamente a queste ultime domande di riconoscimento del rischio
amianto, 31 sono state accolte dall'INAIL con rilascio di
attestato, 45 sono oggetto di ulteriore richiesta di chiarimento
alla Cogne, 84 avranno un probabile esito negativo e 7 sono ancora
da esaminare.
A queste domande se ne aggiungono 11 pervenute da dipendenti
Ilssa Viola che hanno ricevuto parere negativo, mentre sono in
attesa del parere del Contarp (Comitato per la valutazione del
rischio professionale) le richieste di 4 dipendenti delle Ferrovie
dello Stato.
A fronte di questa situazione ho ritenuto opportuno, come diceva
il Consigliere, fare una riunione il 6 giugno interessando l'INPS,
l'INAIL, l'Associazione industriali, le organizzazioni sindacali,
sia di categoria che aziendali, e la Cogne al fine di realizzare
alcuni obiettivi: accelerare l'iter delle pratiche per quanto
riguarda i lavoratori che hanno diritto al riconoscimento del
rischio e ai relativi benefici previdenziali; tenere conto della
necessità di sostituire i lavoratori che usciranno in relazione
all'acquisito diritto previdenziale e di conseguenza non creare dei
vuoti produttivi all'interno dello stabilimento, quindi prevedere
una fase di affiancamento e di formazione - una questione che è
stata sottolineata dall'azienda, ma che ha visto anche
l'interessamento delle organizzazioni sindacali -; fare ulteriori
sopralluoghi in altri reparti non ancora presi in considerazione
proprio sulla base del fatto che in quelle realtà c'è stato
storicamente l'utilizzo dell'amianto.
Questo si è convenuto e il 17 giugno è stato fatto un primo
sopralluogo da parte dell'INAIL per verificare nuove situazioni di
rischio che vanno al di là di quelle concentrate nell'area delle
lavorazioni contigue, che erano state precedentemente esaminate. In
quella riunione sono emersi i ritardi di Fintecna, che nel
frattempo ha dichiarato il proprio impegno a fornire entro due mesi
la relazione tecnica necessaria, con la quale l'INAIL potrà
integrare la propria relazione precedente, e definire i casi in
sospeso. Proprio per dare concretezza a questa azione, sto
organizzando in questi giorni un nuovo incontro fra le parti
interessate, in più intendo convocare anche Fintecna per fare in
modo che questi propositi vengano definiti in modo chiaro e certo e
si possa concordare con Fintecna una tempistica rapida per la
presentazione dei curricula che non sono ancora stati
presentati.
Per quanto riguarda la premessa dell'interpellanza, in cui si
dice che c'è un persistente ostruzionismo legale da parte dell'INPS
e dell'INAIL, vorrei precisare, anche sulla base di quanto è
pervenuto all'Assessorato per quanto riguarda l'INAIL e alla
Presidenza del Consiglio per quanto riguarda l'INPS, che entrambi
gli istituti hanno rigettato ogni ipotesi di ostruzionismo.
Credo che il comportamento che è stato tenuto da questi istituti
sia collaborativo, come viene sottolineato nelle due lettere
inviate, nelle quali si sottolinea che non vi è mai stata
rimostranza da parte degli organi direttamente coinvolti, vedi
patronati e organizzazioni sindacali, rispetto ad un atteggiamento
riferibile a fatti di ostruzionismo. Direi che da parte degli
istituti c'è stata una collaborazione nella realizzazione di quanto
doveva essere fatto, almeno questo è quanto ho potuto
verificare.
Chiarito questo elemento e stabilito che al tavolo aperto c'è
una disponibilità fattiva da parte di tutti per trovare una
soluzione, noi verificheremo in quest'ambito, con quello spirito di
concertazione a cui facevamo riferimento nella precedente
interpellanza, se ciò è sufficiente e in quel caso manterremo gli
impegni, altrimenti ci riserviamo con le parti interessate di
trovare altre soluzioni. Posso confermare comunque che la volontà è
quella di continuare nella direzione di una soluzione del
problema.
Président
La parole au Conseiller Beneforti.
Beneforti (PVA-cU)
Prendo atto e ringrazio l'Assessore
per i dati che ha fornito e per l'interessamento dimostrato nei
confronti della vertenza, tuttavia mi sento in dovere di insistere
sull'opportunità di incontro in sede ministeriale per evitare il
ricorso in sede legale da parte di quei lavoratori a cui fosse
negato quanto richiesto in quanto sarebbe l'unica strada, la via
legale, per tentare di recuperare i loro diritti e anche per unirsi
alle altre istanze che provengono dall'intero territorio nazionale.
Visto quanto accade a livello nazionale, riteniamo che occorra un
approfondimento del problema nelle sedi opportune in modo che tutte
le situazioni vengano prese in esame, incluse le situazioni di
rischio da amianto esistenti nelle singole strutture delle imprese.
Riteniamo che sia necessaria una sinergia fra l'iniziativa
sindacale e quella politica per tutelare i lavoratori esposti
all'amianto.
In sostanza l'obiettivo deve essere quello di ottenere giustizia
e il riconoscimento dei benefici previdenziali previsti dalla legge
per chi è stato esposto all'amianto, deve essere altresì quello di
vigilare perché avvenga la sorveglianza sanitaria degli esposti e
le bonifiche che si rendono necessarie. È giusto - io sostengo -
che ci sia preoccupazione per coloro che devono uscire, come anche
per i vuoti che rimangono e che dobbiamo fare in modo di coprire,
ma non sacrificando i diritti che hanno maturato quelli che devono
uscire!
Volevo dirle, Assessore, che non intendevo con questa
interpellanza accusare l'INAIL o l'INPS di Aosta di ostruzionismo,
perché localmente non c'è stato, perché l'INPS non ha ancora
esaminato le pratiche che le saranno rimesse dall'INAIL, ma che ho
letto a livello nazionale su un giornale la preoccupazione e la
perplessità che esprimono le organizzazioni sindacali al Presidente
e al Direttore generale dell'INPS circa la persistente ostruzione
legale da parte dell'Istituto nazionale di previdenza
all'erogazione delle prestazioni previdenziali della legge n.
257/1992.
A livello nazionale c'è questo ostruzionismo, tant'è vero che
l'INPS aveva chiesto l'intervento in sede di Ministero del lavoro
in favore di una gestione nazionale del problema. Oggi il problema
è rimandato in sede regionale e in sede provinciale, manca un
coordinamento a livello nazionale del Ministero del lavoro che si
deve occupare di questa vertenza. Tutte le imprese o le
organizzazioni sindacali ricorrono individualmente al Ministero,
pertanto sarebbe opportuno unificare le richieste sindacali in sede
sindacale e in sede politica in modo da arrivare al Ministero per
cercare di limitare l'ostruzionismo degli istituti previdenziali e
nello stesso tempo dire al Ministero di portare avanti un'azione di
coordinamento a livello nazionale affinché tutte le misure siano
portate avanti in eguale entità per i lavoratori interessati.
Questo era il mio intento, non intendevo pertanto lanciare
accuse di ostruzionismo da parte delle sedi INPS e INAIL di Aosta,
perché conosco bene quelle situazioni, ma riprendevo il discorso
che è emerso a livello nazionale, nei convegni che sono stati fatti
in sede sindacale.
Volevo chiarire questo aspetto e credo che, prima di chiudere
tutta una vertenza in sede locale circa le contestazioni relative
ai singoli casi, prima di decidere se respingere o meno le domande,
si debba cercare in sede ministeriale, come hanno fatto altre
province e regioni, la soluzione di quei problemi che rimarrebbero
insoluti e creerebbero un grosso malcontento fra i lavoratori: così
come hanno ottenuto benefici altre province e regioni negli
incontri avvenuti in quella sede, ai quali hanno partecipato anche
imprese e sindacati. Sono convinto che analoghi benefici potremmo
averli anche noi prima di chiudere una vertenza che lasci degli
strascichi e degli scontenti! Questo è quello che volevo dire.
Ringrazio nuovamente l'Assessore per i dati che ci ha fornito e
anche per l'interessamento che credo vorrà assicurare anche per il
futuro.
Président
Sur ce point je vous propose de suspendre nos
travaux.
La séance est levée, elle reprendra à 16 heures.
La séance se termine à 12 heures 56.
