Classificazione
ASSISTENZA SOCIALE
CONSIGLIO REGIONALE



Oggetto del Consiglio n. 2941 del 22 novembre 2023 - Resoconto
OGGETTO N. 2941/XVI - Approvazione di mozione: "Impegno del
Presidente della V Commissione consiliare ad organizzare le
audizioni promesse dall'Assessore competente in sede di esame del
piano della salute e del benessere sociale 2022-2025".
Bertin (Presidente) -
Come già accordatosi tempo fa per
seguire l'alternanza, passiamo ora al punto n. 14. La parola al
consigliere Aggravi per illustrare la mozione.
Aggravi (RV) -
Questa mozione dimostra, e lo dico ancora
una volta, che il lavoro che fu fatto nel corso del Consiglio della
trattazione del piano della salute e del benessere sociale non è
stato un lavoro fatto soltanto all'occasione di quel preciso
momento, ma è un lavoro che ha cercato di portare all'attenzione di
quest'Aula, e non soltanto, tutta una serie di argomenti su cui
riteniamo ci sia la necessità di analizzare o fare o approfondire
di più.
In particolare, nelle premesse della mozione, citiamo una serie
di ordini del giorno che sono stati all'epoca discussi, in
particolare quello relativo alle prospettive sulla Casa di riposo
G.B. Festaz, tra l'altro, l'assessore Marzi ci ha preannunciato la
riforma della legge di riferimento del Festaz... l'ordine del
giorno: "Valutazioni in merito e risultati attribuiti alla Valle
d'Aosta nell'ambito delle attività di monitoraggio dei LEA", tanto
si è letto anche sull'attività di conoscenza che l'Assessorato ha
fatto negli ultimi tempi e forse può essere anche l'occasione, al
di là delle sedute di conferenza stampa, di un approfondimento da
parte della Commissione competente; il progetto per favorire il
recruitment
e la riduzione del turnover del personale, tra
l'altro, su questo punto c'era stata una presentazione da parte
della Direzione strategica dell'USL molto tempo fa, può essere
utile fare un passaggio per avere una
mise à jour
delle
attività che si stanno conducendo e un ordine del giorno sulla rete
regionale della diagnostica di laboratorio.
Forse anche in questo caso, passare nuovamente in Commissione o
approfondire in Commissione quello che in un ordine del giorno
sicuramente non si può fare per tempi e anche modi di
interlocuzione, che sono comunque contingentati, può essere utile
lavorarci in Commissione.
C'era stata una disponibilità, e questa glielo ho riconosciuta
sia in quella sede, sia gliela riconosco ancora oggi all'assessore
Marzi, di venire e di approfondire, almeno laddove lui fosse
coinvolto o comunque la disponibilità delle strutture e
dell'Azienda USL di venire a interloquire con la Commissione.
Devo dire che invece, dall'altra parte, il Presidente della V
Commissione è stato un po' latitante, però capisco che la grande
battaglia contro la povertà sia qualcosa che lo impegna moltissimo,
però magari nei ritagli di tempo chiederei al Presidente della V
Commissione anche di occuparsi in maniera un po' più puntuale di
tutta una serie di temi, che comunque, nel bene o nel male, fanno
anche parte di sue battaglie ed è bene che non se lo dimentichi,
perché nessuno di noi si deve dimenticare alcuni passaggi molto
importanti dell'attività che fa non soltanto personalmente ma tutti
i Consiglieri regionali, e non soltanto.
Chiediamo quindi con questa mozione al Presidente della V
Commissione consiliare, che ci auguriamo si sia interfacciato con
l'Assessore, a organizzare nell'ambito dei lavori della stessa le
audizioni, noi qui abbiamo scritto: "Moralmente promesse
dall'Assessore competente nel corso della seduta consiliare di
esame del piano della salute", con riferimento agli argomenti degli
ordini del giorno richiamati in premessa.
Mi consenta di dirlo, Assessore, se mi sono dimenticato alcuni
argomenti, io penso che, una volta che iniziamo a organizzare i
lavori della V anche su questo tema, possiamo eventualmente anche
fare qualche approfondimento, però i Commissari della V sono liberi
comunque di chiederlo.
Ci rimettiamo alla clemenza dell'Assessore e all'attenzione del
Presidente della V Commissione perché queste audizioni si possano
fare.
Presidente -
La discussione generale è aperta. Ha chiesto
la parola il consigliere Baccega, ne ha facoltà.
Baccega (FI) -
Anche noi ovviamente, sostenendo l'impegno
della mozione, certamente segnaleremo al Presidente della
Commissione anche una serie di ordini del giorno che ci hanno visti
protagonisti e che sono stati cassati come tutti gli altri rispetto
a quanto discusso in occasione dell'approvazione da parte vostra
del piano di salute e benessere sociale. Certamente voteremo la
mozione, certamente gli argomenti indicati dal collega Aggravi...
ma con una nota cercheremo di inserire anche aspetti che avremmo
avuto modo di approfondire in quella sede ma non c'è stato il
tempo. Ci sono poi una serie di percorsi che si sono avviati da
allora che è corretto e giusto approfondire.
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Ringraziamo il consigliere Aggravi
per aver posto questa mozione, che ci vede naturalmente favorevoli,
una mozione che arriva dopo tanti solleciti, perché dopo
l'approvazione del piano della salute e del benessere sociale, sono
stati molti i solleciti anche in questo Consiglio regionale proprio
a seguito delle grandi aperture, sembrava, in quel Consiglio
regionale, quindi si aspettavano dati, si aspettavano audizioni,
aspettiamo ancora oggi di vedere il progetto dell'Ospedale, è stato
presentato anche al Comune di Aosta, ci sarà un Consiglio
straordinario e noi in Commissione ancora aspettiamo. Chissà che a
forza di aspettare prima o poi qualcuno muova e venga in
Commissione.
Presidente -
Altri? Altrimenti chiudo la discussione
generale. Non vedo altre richieste, la discussione generale è
chiusa. Per il Governo, la parola all'assessore Marzi.
Marzi (SA) -
Io partirei dallo strano ruolo del
poliziotto buono rispetto al ruolo ironico che è stato
rappresentato invece di poliziotto cattivo nella figura del
Presidente della V Commissione e invece, come il collega Aggravi
può facilmente immaginare, nel proporle di emendare l'iniziativa, e
quindi poi di votarla adesso come dirò, c'è pieno accordo con il
Presidente della V.
Siccome lei nella parte di impegnativa cita il termine "morale",
la morale sa che a volte richiama anche l'etica, almeno in un
confronto sui principi che, di fatto, poi dopo vengono moralmente
applicati.
Siccome la emenderò nella parte dell'impegnativa di riferimento,
era giusto invece richiamare che se lei giustamente richiama la
morale e poi dopo esplicita in maniera molto chiara che durante la
discussione del PSBS, che, di fatto, ha visto circa un'ottantina di
ordini del giorno rappresentati, naturalmente quando il Presidente
della V convocherà la Commissione di riferimento, immagino che lo
farà, o lo cercherà di fare proprio per restare precisi e puntuali
su dati specifici, altrimenti rischiamo poi dopo di trasformare la
convocazione della V Commissione in un PSBS 2 e, visti i tempi di
riferimento, non credo sia intenzione di nessuno.
Nel presentarle quindi questa proposta di emendamento, lasciamo
tutti quanti richiamati... anche perché erano gli impegni puntuali
che ci eravamo presi durante il dibattito del piano della salute e
del benessere sociale; io aggiungerei una premessa che dice:
"Tenuto conto della disponibilità dell'Assessore competente a
procedere alle audizioni sui punti espressi nelle premesse", perché
questo richiama il dibattito del piano della salute e del benessere
sociale, l'impegnativa rimane la stessa ma si cancella da
"moralmente" fino a "di esame" della riga successiva.
Per correttezza, visto che è stato richiamato da alcune colleghe
un allargamento, diciamo pure un
addendum
al tema, specifico
che, per quanto riguarda il progetto definitivo del nuovo Ospedale,
questo è stato presentato in II Commissione per arrivare a definire
la legge di assestamento 1 con i 60 milioni messi, è stato
richiamato anche nella presentazione del bilancio di lunedì; tra
l'altro, poi ho visto che è stata correttamente richiesta
un'audizione per quanto riguarda la società di scopo che gestisce
quest'importante opera fondamentale per quanto concerne il tessuto
regionale tutto, quindi la nostra comunità e quindi anche in quel
caso credo che questo verrà specificato. Lo stesso varrà poi dopo
per il Consiglio tematico di riferimento che verrà chiesto dal
Comune di Aosta che presenterà il progetto definitivo, augurandoci,
come, tra l'altro, ho già avuto modo di anticipare durante la
discussione del bilancio di lunedì, che, nel momento in cui
arriverà il bilancio definitivo, questo poi dopo verrà
rappresentato come è già stato fatto nella II per quanto riguarda
il definitivo, invece l'esecutivo verrà presentato in V. Pertanto
in piena trasparenza, cercheremo di dar corso agli iter
amministrativi di riferimento.
Presidente -
In termini di Regolamento, la discussione
generale era già stata chiusa, per cui non si può modificare la
mozione, a meno che non ci sia l'accordo di tutta l'Aula, in questo
caso modifichiamo. Siete tutti d'accordo? Pertanto con una deroga
al Regolamento, vista l'unanimità, accettiamo l'inserimento della
modifica della mozione. La parola al consigliere Padovani per
dichiarazione di voto.
Padovani (FP-PD) -
In dichiarazione di voto solo per
confermare la disponibilità in quanto Presidente di Commissione a
organizzare le audizioni richieste nei termini e nei modi opportuni
e anche utili ai fini della discussione. Detto ciò, ovviamente
voterò favorevolmente alla mozione così come emendata.
Presidente -
Metto in votazione la mozione così come
emendata e depositata qui alla Presidenza. La votazione è aperta.
La votazione è chiusa.
Presenti, votanti e favorevoli: 35
La mozione è approvata all'unanimità.
