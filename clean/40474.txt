Classificazione
ASSISTENZA SANITARIA E OSPEDALIERA
Presidio ospedaliero
EDILIZIA
Edilizia pubblica



Oggetto del Consiglio n. 3264 del 21 febbraio 2018 - Resoconto
OGGETTO N. 3264/XIV - Reiezione di mozione: "Impegno per
l'ultimazione dell'iter di realizzazione del nuovo
ospedale".
Farcoz (Président) -
Point n° 31 à l'ordre du jour. La
parole au collègue Cognetta.
Cognetta (M5S) -
Con questa mozione si cerca di fare il
punto sull'iter autorizzativo per quello che riguarda il nuovo
ospedale e viene citato nella mozione ciò che è scritto nella
relazione della Corte dei Conti, che ci è pervenuta qualche giorno
fa rispetto all'esercizio 2016 relativamente agli investimenti in
ambito sanitario.
Cosa dice questa relazione? Leggo testualmente un paio di passi
per inquadrare un po' la situazione. Innanzitutto c'è un capitolo
apposito sulla costruzione del nuovo ospedale, che tra l'altro
dice: "Gli elementi di criticità circa la programmazione dell'opera
si sono aggravati nel corso degli ultimi anni, allorquando, dal
2011 al 2015, sono stati spesi all'incirca 8 milioni 500 mila euro
senza che i lavori dell'ospedale abbiano restituito concreti e
visibili risultati, se non per l'edificazione dell'adiacente
parcheggio. L'operazione pare trovare il suo epilogo nell'articolo
17, comma 3 della legge regionale n. 19 del 2015 che storna su
altri interventi non concernenti la realizzazione del nuovo
ospedale l'imponente somma di 118.801.717 euro, riducendo
l'autorizzazione iniziale a euro 15 milioni 332 mila, con l'unico
ritorno di 17 milioni destinati ad altri investimenti in ambito
sanitario". Poi la relazione prosegue in altri passaggi altrettanto
importanti.
Tra le altre cose, mette sotto accusa o comunque mette in
rilievo il fatto che: "infine, sempre con il conferimento al 2016,
emerge che la gestione speciale di Finaosta ha erogato a COUP
(Complesso Ospedaliero Umberto Parini) solo euro 28.249 e ciò a
riprova di quanto illustrato circa la progressiva riduzione delle
attività per la realizzazione del nuovo ospedale. In disparte ogni
valutazione sul mantenimento della società partecipata costituita
ad hoc
". In quest'Aula abbiamo parlato spesso del fatto che
la COUP, come la NUV (Nuova Università Valdostana), siano due
società che andrebbero tranquillamente eliminate e anche la Corte
dei Conti ci dà questo segnale, forte del fatto che non sono più
stati fatti investimenti verso queste due società.
Infine nelle considerazioni finali della relazione della Corte
dei Conti, sempre relativamente al bilancio d'esercizio 2016,
leggo: "In estrema sintesi la Sezione rileva che, nonostante gli
sforzi dell'azienda di riportare il bilancio in attivo, il continuo
taglio dei trasferimenti regionali e l'improvvisa canalizzazione su
altri settori delle somme destinate agli investimenti in ambito
sanitario, tra cui l'edificazione del nuovo ospedale, stanno
producendo un congelamento dei predetti investimenti, con effetti
di non poco rilievo sul mantenimento degli standard necessari alla
tutela della salute pubblica".
C'è una questione tecnica che è stata affrontata in Commissione
non molto tempo fa, relativamente al fatto che ci sono degli altri
sondaggi di tipo archeologico da fare in altre zone adiacenti a
quelle già valutate e che potrebbero compromettere anche l'ingresso
verso il famoso parcheggio acquistato, ahimè, senza motivo, almeno
da quello che leggo qui. Chiaramente quello che ci preoccupa di più
è il fatto che, con la sanità che offre dei servizi non all'altezza
di quello che dovrebbe essere uno
standard
qualitativo per i
cittadini valdostani e con gli investimenti ormai a zero, a che
cosa serve portare avanti questo progetto? Questo diciamo nella
mozione. Secondo noi, bisogna mettere una pietra tombale a questo
progetto e magari nella prossima legislatura affrontare da zero il
problema con altre risorse, con altre idee, ma sicuramente con un
altro approccio. L'approccio tenuto fino ad oggi ha semplicemente
buttato via un'enorme quantità di risorse, senza ottenere alcun
risultato. L'abbiamo detto noi in tante altre occasioni, l'abbiamo
detto molto prima di stare in quest'Aula, però oggi è quello che
viene fuori dai dati riportati nero su bianco dalla relazione della
Corte dei Conti.
C'è una cosa che devo dire, molto importante dal punto di vista
politico. Qualcuno ci accusa di essere giustizialisti, di prendere
le nostre decisioni in realtà subendole da altri organi, ma questo
avviene perché la politica non riesce e non è riuscita fino a oggi,
su questo come su tanti altri argomenti, a prendere le decisioni
corrette e valide per la cittadinanza. Io non sono felice di quello
che leggo della Corte dei Conti e non mi fa piacere, perché guarda
caso sono le cose che molto spesso abbiamo detto noi in tante altre
occasioni, ma siamo rimasti inascoltati. E allora presto o tardi
c'è qualcun altro che ci detta la linea politica: ancora una volta,
come in questo caso.
Su questo dovreste fare un breve ragionamento, per capire perché
succede questo. Credo succeda semplicemente perché chi dovrebbe
prendere le decisioni, alla fine non le prende o le prende in
maniera errata e ne paghiamo tutti, come comunità, le conseguenze.
Quindi vi invito a riflettere profondamente su questa mozione e ad
arrivare alla conclusione tecnica, che ormai è già presente. Non ci
sono più soldi, quindi è inutile parlare di fare altri
investimenti, perché gli investimenti sono finiti e, di
conseguenza, anche l'iter del nuovo ospedale.
Président -
La parole à l'assesseur Bertschy.
Bertschy
(UVP) -
Per un chiarimento, collega
Cognetta. Io ho una mozione diversa oppure nell'illustrazione c'è
qualcosa che non mi torna, perché l'impegno che qua chiedete è "a
terminare l'iter di realizzazione del nuovo ospedale", mentre lei
ha detto un'altra cosa nell'esposizione. Qui è firmata da Roberto
Cognetta, Elso Gerandin, Andrea Padovani, Stefano Ferrero, Roberto
Bertin.
Voci fuori microfono
Presidente -
La parola al collega Cognetta.
Cognetta (M5S) -
Il "terminare" che intendiamo noi vuol
dire "a smetterla lì", "a finire". È un po' come la discussione su
"bonariamente": dipende da come la si legge. Noi intendiamo dire
che deve finire: non vuol dire che lo costruite, ma che la mollate
lì di farlo!
Voci fuori microfono
Vabbè, me la correggerete la prossima volta. Allora me la
respingete, ma per me questo si intende.
Président -
Qui demande la parole en discussion générale?
La parole au collègue Bertin.
Bertin (CC-MOUV) -
Intervengo anche per dare il tempo di
correggere e non creare dubbi sulla volontà della mozione. In fase
di discussione generale si può intervenire nel chiarire la
questione.
Questa vicenda dell'ospedale regionale è una vecchia storia - lo
sappiamo - iniziata tantissimo tempo fa con diversi progetti e
diverse ipotesi. Tra l'altro è stata fatta oggetto di un
referendum, nel quale si chiedeva di realizzare questo ospedale al
di fuori del sito attuale, anche perché si intravedevano già allora
tutta una serie di problematiche, che poi puntualmente sono emerse
durante i lavori.
Come molti altri, ho sempre avuto dei dubbi sulla realizzabilità
di questo ospedale in quel punto, per tante ragioni. In diverse
occasioni ho sottolineato il fatto che difficilmente si sarebbe
riusciti a realizzarlo, al di là della volontà, poiché ci sono
delle difficoltà oggettive ad intervenire in pieno centro città, in
un luogo nel quale, come poi si è rivelato, ci sono reperti
storici: il ritrovamento del famoso guerriero celtico ed altri
ritrovamenti, che inevitabilmente non possono che condizionare la
realizzazione di questo ospedale.
Tra l'altro, come sottolineava anche la Corte dei Conti, si sono
spese delle cifre esagerate. Ricordo in diverse interpellanze che
avevo fatto in quest'Aula, che soltanto in progetti negli anni si
sono spesi 6 milioni di euro. Se a questo andiamo ad aggiungere i
lavori preparatori, si arriva al punto di raggiungere cifre intorno
ai 15 milioni di euro, mentre di fatto a oggi ancora niente è stato
realizzato, poiché siamo ancora sempre in una fase preliminare. Un
dispendio di risorse pubbliche significativo che ha inevitabilmente
condizionato anche l'evoluzione della sanità valdostana. La
costituzione di questa società di scopo, la COUP, della quale non
si capisce neanche più quale sia lo scopo: da tempo più volte se ne
è chiesta la chiusura, poiché non ha più ragione di esistere.
Ricordo peraltro che la costituzione di questa società e la sua
gestione ha comunque comportato una spesa e un intervento
finanziato dalla Regione notevole: per l'acquisto dei locali,
eccetera. Adesso è il momento di mettere un punto e a capo su
questa situazione e di ripensare completamente questo progetto.
Président -
La parole au collègue Cognetta.
Cognetta (M5S) -
Non prendo la parola per il secondo
intervento, ma semplicemente perché abbiamo fatto la modifica.
Comunque, solo per chiarirci, nel dizionario dei sinonimi e
contrari alla voce "terminare" c'è scritto: finire, ultimare,
concludere, completare, compiere, smettere, cessare. Quindi per me
era: smettere, cessare. Per voi forse era qualcos'altro! Siccome
ogni cosa qui può avere diverse interpretazioni, abbiamo già
presentato una modifica all'impegno, dove diciamo esattamente di
"porre fine definitivamente all'iter realizzativo dell'opera". Così
siamo belli chiari e precisi!
Président -
Il n'y a pas d'autres interventions, je ferme
la discussion générale. Pour la réplique, la parole à l'assesseur
Bertschy.
Bertschy
(UVP) -
Grazie, collega Cognetta. La
formulazione della frase era ambigua e, conoscendo il proponente,
evidentemente sapevamo che non poteva che essere questa la
versione. Detto questo, bisogna essere più precisi, soprattutto
perché non tutti quelli che leggono o ascoltano sono così
documentati nella conoscenza dei fatti.
Credo che la mozione si proponga due obiettivi. Il primo quello
di considerare con la massima attenzione le segnalazioni fatte
dalla Sezione di controllo della Corte dei Conti. Nello scorso
Consiglio mi pare di avere sottolineato anche dei passaggi della
relazione, che devono essere tenuti nella massima considerazione,
perché si propongono di dare dei suggerimenti operativi costruttivi
per l'azione di governo e di gestione dell'Azienda. Sono
suggerimenti che, nel corso di questi ultimi due anni, sono stati
raccolti sia per la parte amministrativa, sia anche per le
indicazioni di obiettivi di salute. Certo, si può e si deve fare
molto meglio, ma soprattutto si debbono trovare più risorse per
andare nella direzione che viene indicata.
Rispetto alla questione dell'ospedale, oggi non ci sono le
condizioni per accettare una mozione come questa, per due motivi.
Uno, perché una prospettiva all'Azienda comunque bisogna crearla.
Oggi l'Azienda ha immaginato di fare il suo percorso di
investimenti parallelamente al lavoro che nasceva per la
realizzazione dell'ampliamento del nuovo ospedale. In seconda
battuta, perché ci sono tutta una serie di operazioni, anche
contrattuali, che vanno verificate con attenzione.
Il nostro proposito è quello di concludere la fase di indagine
e, allo stesso tempo, di valutare a questo punto come realizzare
un'opera in grado, nel più breve tempo possibile, di arrivare
all'obiettivo principale che è di portare i servizi che ci sono al
Beauregard vicino all'attuale ospedale, per arrivare alla sede
unica. Quindi si sta ragionando per evitare che ci siano,
attraverso un completamento delle indagini archeologiche, problemi
sulla riprogettazione e sul distributivo necessario per capire come
l'opera possa rispondere ai programmi che sono stati evidenziati,
nella logica di ridurre il più possibile gli investimenti, per far
sì che l'opera risponda alle esigenze sanitarie e non ad altro. In
questo momento il lavoro che si sta compiendo è questo e, con tale
attenzione, stiamo portando avanti i nostri lavori.
Président -
La parole au collègue Cognetta.
Cognetta (M5S) -
Assessore, dalle sue parole si capisce
che il progetto che è stato presentato in Commissione e quello che
è stato sviluppato fino a questo punto è di fatto morto. A maggior
ragione, la nostra mozione è valida. Quell'iter deve
automaticamente finire, interrompersi, terminare. Il concetto è che
va fatto un altro iter, perché quella roba lì è defunta. Dovete
fare un ampliamento? Non sarà certamente un ampliamento fatto come
quello previsto fino a oggi.
Va rifatto tutto quanto daccapo? Va bene. Va rifatto in un'altra
maniera? Va bene. Non va fatto? Va bene lo stesso, ma quello che è
stato costruito fino a oggi è defunto. Ammettiamo questo fatto:
quello che è stato fatto fino a oggi è defunto e dovete ripartire
da zero. Non ci sono neanche più i fondi: di cosa stiamo parlando?
Del nulla.
Assessore, posso anche condividere con lei che le questioni
tecnicamente vanno sistemate e che non si possa essere su più
presìdi, ma quella soluzione portata avanti fino a oggi è morta.
Ammettete questo, votate questa mozione e poi la prossima
legislatura si partirà da zero o con qualcos'altro, se ci saranno i
finanziamenti o se non ci saranno. Avete buttato via un mare di
soldi - molti meno che per il casinò, quindi tutto sommato va
ancora bene - e prendete atto di questo.
Président -
La parole au collègue Gerandin.
Gerandin (CC-MOUV) -
Assessore, io capisco i dubbi che
può avere in merito, perché lei è l'ultimo che si è trovato a
gestire una situazione chiaramente non facile. Tante decisioni
penso che non la riguardino e soprattutto non possiamo di certo
fargliene una colpa. Però penso che, per chi ci ascolta, dobbiamo
fare il punto della situazione.
Noi abbiamo un progetto approvato nel 2012 e nel 2014 si decide
di ridurre il progetto originario. In audizione i responsabili COUP
ci dicono che in zona C non è possibile realizzare le strutture e
che è probabile trovare reperti in zona D. Nel 2014 c'è la
sospensione ai progettisti, in attesa degli approfondimenti
richiesti secondo il parere ANAC (Autorità Nazionale
Anticorruzione) nel 2017. Possibili altri reperti in area B e ci
dicono che la COUP chiede di inserire lo scavo in area B da mettere
nel PEA (Piani Esecutivi Annuali).
Anche se non avessimo ulteriori sorprese all'interno di questi
scavi, questi approfondimenti vengono richiesti e sono la base per
continuare qualunque iter: chiunque ci dice che, prima di
proseguire con qualunque fase sia progettuale che esecutiva,
bisogna fare questi approfondimenti. Supponiamo che in seguito non
ci saranno altre sorprese - ci dicono che è più che probabile che
ce ne siano, legate a reperti di valore archeologico - ma già
adesso ci viene detto che, con la riduzione che c'è, saremo già con
problemi legati all'area adibita a spogliatoi e con mancanza di
spazi per le camere operatorie. È un progetto per il quale già in
questa fase, rispetto alle buone intenzioni originarie, dove pareva
si potesse fare questo tipo di intervento, bisogna prendere atto
che in questo momento non ci sono i presupposti per proseguire.
Io le dico anche la mia opinione del tutto personale, ma che
avremmo potuto scrivere sulla mozione. Io sono convinto che lì si
debba, sulla base delle aree messe in disponibilità in questo
momento, creare quei posti auto che sono comunque necessari e poi
cominciare a fare un ragionamento, a partire dall'area attualmente
adibita a camera mortuaria, in questo momento inutilizzata, fino
all'area prelievi e cominciare a fare un ragionamento e un progetto
con il quale si comincia a costruire in quest'area. Dopo di che,
costruita quest'area, si comincia a spostare tutta la parte legata
alla struttura vecchia attuale e si procede alla ristrutturazione
del vecchio ospedale, concentrando in quell'area, chiudendo la
viabilità attuale di fronte all'ingresso e ampliandola nella parte
adiacente la camera mortuaria, per dare comunque un passaggio.
Questa è la mia opinione. Se io l'avessi scritta, lei mi avrebbe
detto che non sono un progettista e di lasciare ai progettisti di
fare il loro lavoro.
Di certo, come diceva prima il collega Cognetta, questo progetto
è definitivamente tramontato, perché sono sorte nel frattempo delle
complicazioni, che possono anche essere dei valori aggiunti, ma il
progetto originario si è ridotto e in questo momento non siamo
neanche sicuri di poter costruire secondo un progetto ridotto.
Dobbiamo fare ancora approfondimenti, ma la gente non ne può
veramente più ed è chiaro che ci sia un po' di preoccupazione sulle
risorse spese fino a oggi. Però evitiamo di spenderne
ulteriormente, evitiamo di dare altri incarichi per eventuali
progettazioni o modifiche, in un'area sulla quale - è palese - in
questo momento noi non riusciremo a dare ai cittadini valdostani i
riscontri alle attese che legittimamente hanno. Perché poi è
condiviso da tutti che ci sia la necessità comunque di concentrare
in un unico polo tutta la parte che in questo momento riguarda
anche il Beauregard. Però la necessità è una cosa, l'evidenza dei
fatti è un'altra: non è che possiamo continuare a sprecare denaro
pubblico e non dare risposte in un momento così delicato.
Presidente -
La parola al collega Ferrero.
Ferrero (M5S) -
Da un lato invidio il granitico
immobilismo anche di questo Governo regionale: cambiano alcuni
degli interlocutori, ma alla fine tutti la pensano sempre alla
stessa maniera, nonostante l'evidenza, su una questione che era già
iniziata male sin dall'inizio. In pratica si è fatto come i
gamberi: prima si è costruito un parcheggio, che doveva servire un
mega ospedale, poi si è costruito un cunicolo che doveva collegare
il parcheggio alla nuova ala dell'ospedale, senza ovviamente fare i
rilievi dal punto di vista archeologico. È come se uno piantasse un
frutteto e dopo facesse i sondaggi per cercare e vedere se c'è
l'acqua. Così è stato fatto. In più è stata costituita una
società di scopo
! Se guardiamo alla NUV e alla COUP, altro
che società di scopo! Lo scopo è stato completamente disatteso.
Forse se lo scopo era un altro ed era quello di foraggiare qualcuno
con stipendi luculliani, allora lo scopo è stato conseguito. Anche
in quel senso soldi ne sono stati spesi adeguatamente.
Tuttavia c'è un problema adesso, che è di fare un piccolo bagno
di umiltà e di dire, usando di nuovo le parole del collega
Cognetta: terminiamo! Terminiamo, ma proprio a livello di
Terminator
! Facciamo fuori tutta questa schifezza che fino
adesso è stata portata avanti. Mettiamoci il cuore in pace anche
facendo quello che rimane dell'ala; la mezza ala, perché di questo
pollo è rimasta mezza ala, ma neanche: un quarto di ala. Lasciamo
perdere e torniamo a studiare la questione dell'ospedale
decentrato, che era una vecchia questione che però adesso, di
fronte all'evidenza dei fatti, è l'unica soluzione che c'è.
Io vedo una scarsa sensibilità anche in questo Governo
regionale. Si sperava che l'ingresso di una nuova forza
autonomista, progressista e futurista potesse fare qualcosa, invece
vi vediamo seduti sulle vecchie posizioni, tranquilli lì come i
Budda, con le braccia incrociate.
Io anticipo - non perché vogliamo fare una minaccia, ma è il
nostro
modus operandi
ed è quello che abbiamo fatto in
questi cinque anni - che ovviamente sarà predisposto dal
sottoscritto e dal collega Cognetta un esposto alla Corte dei
Conti. Se prima ci poteva essere qualche dubbio, magari su uno
sbaglio o su qualche cosa che poteva essere rimesso in sesto,
adesso di fronte all'evidenza dell'impossibilità di continuare la
questione, questo Governo regionale si dovrà assumere, anche a
livello patrimoniale, i successivi passi - che saranno dei passi
verso un baratro, non può essere una cosa diversa - e poi sarà la
Corte dei Conti che deciderà; non siamo mica noi. Però vi
assumerete la responsabilità, perché se no! Voi direte: eh, ma
quante spese sono state fatte, quanto denaro è già stato buttato
via! Ma fa niente! Se ci sarà una sentenza della Corte dei Conti
che va nella direzione giusta, recupereremo tutto e quindi le casse
della Regione saranno di nuovo riempite di quello che manca.
Io chiedo un po' di sensibilità e almeno un momento di
ragionamento. Non questo essere
tranchant
: noi non
sosteniamo a priori, pregiudizialmente. Ma perché? Quando ci sono
stati degli errori madornali! Noi abbiamo pagato delle persone per
accelerare i lavori, per coordinarli e questi cosa ci hanno fatto?
Hanno fatto realizzare delle opere, e parlo solo del cunicolo che
alla fine è venuto a costare, se non erro, 5 o 6 milioni di euro,
senza aver fatto adeguati sondaggi nell'area che viene dopo. Ma in
quel cunicolo cosa ci vogliamo fare? Io un'idea ce l'avrei. È
un'idea cattiva, però tutti quelli che hanno votato in questi anni
per continuare i lavori, io li lascerei un po' nel cunicolo a
riflettere, perché il cunicolo magari può rappresentare anche un
momento di riflessione e di meditazione.
A parte gli scherzi, io chiedo di sospendere. Chiedo di non
essere così decisi nel dire no, adesso dobbiamo fare il terzo, il
quarto dell'ala del pollo che è rimasta. Tanto per far vedere che
siamo andati avanti, tanto per far vedere che la COUP ha fatto
qualcosa. No, lasciamo perdere! Chiudiamo subito questa società
inutile, che ha avuto delle vicissitudini, senza poi andare a
esaminare quelle che saranno altre vicissitudini che riguardano
altri punti di vista. Oggi mi sento proprio buono, sfioro proprio
le cose, non voglio colpire nessuno e non voglio che nessuno si
risenta, però sono aperti ancora su quella questione dei fronti
secondo me molto caldi. E anche questo dovrebbe fare
riflettere.
Non si vuole dare una parola conclusiva alla cosa, ma
un'ulteriore riflessione ci potrebbe essere. Se non ci sarà, per
quello che sarà e per quello che abbiamo fatto noi già da dieci
anni sulla questione, a partire dal parcheggio in poi, saremo
spietati, faremo il nostro dovere fino in fondo, ci avvarremo di
consulenti e vorremo fare una cosa fatta bene, perché non è giusto!
Lì sono veramente stati buttati al vento milioni di euro con la
complicità di una politica che, nella migliore delle ipotesi, era
una politica incompetente, nel peggiore dei casi vedremo che cosa
poi viene fuori dalle pronunce di chi dovrà pronunciarsi.
Président -
La parole au collègue Rollandin.
Rollandin (UV) -
Je crois les interventions qu'ont été
faites méritent quelques éclaircissements. La questione
dell'ospedale, a partire dal referendum, ha avuto un suo iter che
ha portato a prevedere una soluzione, che è quella che conosciamo
di un ampliamento dell'ospedale esistente nell'area che era ancora
libera nell'ex parcheggio. Dovendo occupare il parcheggio, una
delle condizioni principali era di non lasciare senza parcheggio e
quindi di avere un parcheggio a disposizione dell'area ospedaliera.
Quella è la ragione per cui si è dovuto ipotizzare una soluzione,
che è quella poi adottata, perché se no mi chiedo dove andavano le
macchine, Conseguentemente, si è fatto un progetto che prevedeva
l'ampliamento nella zona dove c'era il vecchio parcheggio. Per
attivare il progetto a suo tempo presentato, sono stati fatti degli
scavi nella zona interessata, dai quali è emerso che quella zona,
per una parte importante, ha un interesse archeologico che credo
sia indiscusso. Sono già stati fatti convegni, illustrazioni
importanti per i ritrovamenti che sono unici e che sicuramente
hanno un grande interesse. Però - come ha detto qualcuno - questo
ha portato a dover rivedere i piani a suo tempo fatti con
l'ampliamento nella zona dell'ex parcheggio.
Durante questo periodo, dal 2014, di fatto si sono interrotti i
lavori, perché sono andate avanti le operazioni archeologiche con
un'attenzione specifica, tenendo conto che si è trovato il tumulo
di questo condottiero che ha un interesse particolare, tutta la
zona ha avuto un suo sviluppo e non è ancora finita, come è stato
detto. Logicamente durante questi anni, tenuto conto che gli
impegni finanziari non potevano essere utilizzati, sono stati
stornati. Come è normale, perché non potevi tenere fermi quei soldi
che andavano a residuo e quindi giustamente sono stati utilizzati
per le altre esigenze a livello sanitario.
A oggi siamo nella situazione in cui è stato fatto il cunicolo,
non quello per andare al parcheggio già realizzato, ma sotto viale
Ginevra, per vedere come rendere fruibile la parte che è rimasta
libera rispetto alla zona di interesse archeologico. È un'area
ancora importante e che permette di rivedere il progetto esistente,
naturalmente con una revisione che dovrà essere fatta quando
saranno finiti gli approfondimenti in corso. Quindi non mi sembra
che siano stati utilizzati in modo difforme i fondi necessari,
soprattutto per gli approfondimenti archeologici che erano
obbligatori. La scoperta, oltre all'interesse culturale - io
capisco che non tutti possano apprezzarlo - sicuramente ha creato
una serie di difficoltà nella logica della tempistica con cui
avevamo previsto questi interventi, però questa è un'azione che è
stata fatta non solo in quel punto per quanto riguarda Aosta; e
questo lo sappiamo bene.
In conseguenza di questa situazione, giustamente si è rivista
anche la principale soluzione all'inizio: quella di non utilizzare
più alcuni stabili della parte vecchia dell'ospedale. Ad esempio,
si è ripensato all'ala nuova e questo è un ripensamento che è stato
fatto per le sale operatorie e così via. È un ripensamento che va
nella logica di riposizionare la parte ospedaliera, tenendo conto
dell'esigenza di portare l'ex Beauregard nella zona ospedaliera
unica, perché l'ex Maternità è già definita. Quindi credo che
questo sia il futuro.
Per quanto ci riguarda, credo che il discorso dell'ospedale sia
in una situazione dove gli approfondimenti devono essere terminati,
deve esserci un nuovo progetto che tenga conto di queste esigenze
e, conseguentemente, lavorare come è stato detto. Quindi noi siamo
contrari a questa mozione.
Président -
La parole au collègue Padovani.
Padovani (CC-MOUV) -
Della questione dell'allargamento
dell'attuale ospedale ho cominciato a occuparmene circa una decina
di anni fa quando, insieme ad altre persone, proponemmo tra i
quesiti di quel referendum il non allargamento dell'attuale
ospedale, ma la realizzazione di uno nuovo in un'altra area. Quel
referendum lo perdemmo - qualcuno riuscendoci tentò di boicottarlo
- e da allora cominciò l'iter di allargamento del nuovo ospedale
che, da quello che si evince dalla replica dell'Assessore -
aspettavo la sua replica, perché ero curioso di conoscere la
posizione dell'attuale Giunta - oggi è fermo.
Sono contento di aver sentito invece la difesa di questo nuovo
allargamento da parte di chi volle, fortissimamente volle,
quell'opera, parcheggio annesso. Sarei anche curioso di conoscere
la posizione di chi, con me nel 2007, diceva che l'allargamento del
nuovo ospedale era una cosa totalmente sbagliata e che bisognava
costruirne uno nuovo. Si può cambiare idea, è legittimo e tutti
cambiano idea su alcune cose, ma bisognerebbe anche farlo sapere
alle elettrici e agli elettori, se si è cambiato idea su quello che
si proponeva.
Io l'idea non l'ho cambiata e penso che quell'allargamento sia
sbagliato. Penso ai fatti nuovi intervenuti in questi anni e dico
purtroppo, perché di soldi ne sono stati sprecati tanti. Lo diceva
bene il collega Cognetta: di soldi ne avete sprecati tanti, come
emerge dalla relazione della Corte dei Conti. Purtroppo, non ne
sono contento, perché avete sprecato dei soldi delle valdostane e
di valdostani. Di questo non bisogna essere contenti, ovviamente.
Avere ragione in questi casi non è mai bello.
Io penso che la parte più rilevante, la parte che dovrebbe farci
votare questa mozione, è verso la fine in cui si dice: "il continuo
taglio dei trasferimenti regionali e l'improvvisa canalizzazione su
altri settori delle somme destinate agli investimenti in ambito
sanitario, tra cui l'edificazione del nuovo ospedale, stanno
producendo un congelamento dei predetti investimenti con effetti di
non poco rilievo sul mantenimento degli
standard
qualitativi
necessari alla tutela della salute pubblica". Io penso che più che
il mantenimento di questo progetto, che ha mostrato tutti i limiti
che ha evidenziato e che oggi, parola dell'Assessore, è fermo, noi
dobbiamo pensare di mantenere lo standard qualitativo della sanità
valdostana. Uno standard che possiamo mantenere anche, e forse
soprattutto, bloccando questo ormai assurdo progetto, che ci ha
fatto sprecare tanti soldi delle valdostane e dei valdostani. È per
questo che ho firmato e voterò convintamente questa mozione.
Président -
La parole au collègue Cognetta.
Cognetta (M5S) -
Per ribadire ovviamente il sostegno a
questa mozione. Ma prendo spunto da quanto detto dal collega
Rollandin, rispetto all'affermazione che lo spostamento di risorse
è dovuto al fatto che altrimenti sarebbero andate a residuo. Il
problema è che la gestione speciale non va residuo, quindi c'è
sicuramente una contraddizione nei termini che ha citato. È stato
detto che le somme utilizzate da un certo momento in avanti per
cercare di fare quest'opera sono state stornate - lo ha detto il
collega Rollandin - perché altrimenti se andavano a residuo e non
potevano più essere utilizzate: ma non è così, perché l'opera è
stata messa in carico alla gestione speciale di Finaosta,
attraverso una operazione più ampia di indebitamento, dice la Corte
dei Conti. E anche questa operazione di indebitamento, guarda caso,
trova poi origine in un'altra indagine che stanno facendo rispetto
a come è stata autorizzata la gestione speciale. Ma questo è un
altro discorso.
Ripeto: i soldi erano in gestione speciale e non vanno a
residuo, di conseguenza si è semplicemente deciso di non farlo più.
È una decisione che politicamente si può prendere, ma non ci si può
difendere rispetto al fatto che, altrimenti, andavano a residuo.
Non è così. Si potevano semplicemente lasciare lì e aspettare di
costruire, se si era convinti. Invece si è preferito fare altro.
Ripeto, è del tutto lecito, ma non è corretto difendersi con questa
scusa del tutto inadeguata e puerile.
Président -
La parole au collègue Fabbri.
Fabbri (UVP) -
La discussione chiaramente è molto ampia,
perché riguarda un argomento estremamente delicato, un argomento
che tocca l'aspettativa di tutti i cittadini e io partirei proprio
da questa aspettativa, nel senso che questo progetto nasce da una
necessità, sia sanitaria che organizzativa, del nostro polo
ospedaliero. Una necessità che è stata condivisa da tutti, poiché è
da tutti riconosciuta la necessità di radunare in un unico polo
quello che è disperso sul territorio, con tutti gli aggravi
organizzativi e di spesa che questo comporta.
La localizzazione di questo nuovo polo ospedaliero è stata
scelta in base a un referendum, cioè a un'espressione di volontà da
parte della cittadinanza e dei valdostani tutti. Fin dall'inizio
era noto a tutti che c'erano delle difficoltà organizzative dal
punto di vista della progettazione dell'opera, tant'è che la prima
fase della realizzazione dell'opera prevedeva questi scavi
archeologicamente assistiti, che poi hanno portato allo stop
dell'opera per quasi due anni, per le note vicende che sono state
anche qui ricordate. Nel frattempo va ricordato che questo
Consiglio, dietro
input
sia della minoranza di allora che
della maggioranza, ha rivisto questo progetto estremamente
faraonico - voglio ricordare la piattaforma per l'eliporto o altre
cose che sono state poi eliminate - ridimensionando già in un primo
momento il progetto.
Questo progetto prevedeva cinque fasi realizzative e siamo fermi
alla seconda, perché - purtroppo per qualcuno, per fortuna per
altri - ci sono stati dei ritrovamenti archeologici di importanza
straordinaria, tant'è che la commissione speciale ha dato degli
input categorici nella prosecuzione dell'opera. Siamo oggi nella
fase di completamento di questi input che la commissione speciale
ci ha dato. Stiamo vedendo, con questi nuovi scavi archeologici nel
famoso lato B, cosa si potrà fare di quest'opera ancora.
Chiaramente andrà ridimensionata, quindi a me sembra che questa
mozione dica quello che è già nelle intenzioni del Governo e della
maggioranza. Una volta che sapremo esattamente cosa si può fare, si
farà un progetto ridimensionato, che potrà essere realizzato lì
dove la popolazione valdostana voleva che fosse realizzato.
Spreco di soldi. Effettivamente è un'opera che è costata e
costerà parecchi soldi, però è un'opera estremamente necessaria per
la sanità valdostana. Per quanto poi riguarda quello che diceva il
collega Cognetta, è vero che questa cifra di 115 milioni di euro
andava in gestione speciale e che quindi era a residuo nel bilancio
regionale, questo è evidente. È altrettanto evidente, però, che
sono state delle cifre impegnate in altre opere necessarie per lo
sviluppo della nostra regione.
Detto questo, mi sembra che stiamo girando intorno a un problema
piuttosto condiviso, cioè che questo progetto del nuovo ospedale va
ridimensionato a seconda della disposizione che ci sarà
in
loco
. Per cui mi pare che, tutto sommato, si vada più o meno
nella stessa direzione. Non si può interrompere un iter che è in
atto, anche per questioni amministrative, come tutti sanno, per cui
andrà rivisto nel modo più opportuno.
Président -
La parole au collègue Bertin.
Bertin (CC-MOUV) -
Per ovviamente ribadire il voto
favorevole a questa mozione, che abbiamo sottoscritto. Poi,
riprendendo il collega Fabbri che diceva che stiamo girando
intorno, io direi che stiamo girando in tondo, continuando a girare
intorno a questa cosa qua che è palesemente irrealizzabile. Sono
tempi lunghissimi, che ormai accreditano la previsione di
un'impossibilità di realizzare in quel sito l'ospedale, scelta
fatta da molti in questa sala diversi anni fa. Anche l'assessore
Guichardaz era all'epoca tra coloro che sostenevano l'impossibilità
di realizzare l'ospedale con queste modalità in quel luogo.
In quanto alla scelta fatta dai valdostani con il referendum, ho
molte perplessità rispetto alla dichiarazione del collega Fabbri.
Quel referendum è stata una pagina triste della democrazia
valdostana. Le matite spezzate ce le ricordiamo tutti e certamente
non è con quel referendum che abbiamo saputo qual era la volontà
dei valdostani. Peraltro quel referendum era impostato su
un'opzione: ristrutturazione dell'attuale ospedale, quello
Mauriziano dell'epoca, o realizzazione di un nuovo presidio unico
fuori dalla città. In realtà oggi si è fatto altro, si è voluto
realizzare un nuovo ospedale in centro città sopra l'ex parcheggio,
nel quale poi si è rilevato che negli scavi preparatori ci sono
stati degli importanti ritrovamenti storici.
Quella era un'idea sbagliata che è costata tantissimo ai
cittadini valdostani ed è il momento di mettere un punto a capo. La
mozione ha l'obiettivo di dire: fermiamoci, non continuiamo a
buttare altri soldi, ne abbiamo già buttati tanti in questo
progetto. Riflettiamo su quello che si può fare per un presidio
unico, perché siamo tutti d'accordo che bisogna centralizzare le
camere operatorie in un solo sito per evidenti ragioni di sicurezza
ed efficacia.
Detto questo, a questo punto come farlo è anche in funzione
dell'evoluzione del sistema sanitario valdostano. È il caso di
ripensare e ripartire da zero, fermando l'emorragia di denaro
pubblico in questo progetto - parlando di emorragia rimaniamo in
ambito sanitario - perché rischiamo veramente di rimanere
dissanguati. Fermiamoci finché siamo in tempo e poi ripensiamo da
zero a una soluzione per un presidio unico.
Président -
La parole à la vice-présidente Morelli.
Morelli (ALPE) -
Giusto per esprimere la posizione di
ALPE in merito a questo tema così importante e così sentito dalla
popolazione. Intanto vorrei fare una premessa. Io ricordo che noi
ai tempi del referendum avevamo una posizione molto chiara, che
continuiamo a sostenere: quella dell'ospedale fuori dalla città.
Tutte le grandi direttive studiate da quello che è stato un grande
Ministro della sanità, Umberto Veronesi in collaborazione con
grandi urbanisti, andavano nel senso di portare gli ospedali fuori
dalle città, perché il fatto di essere fuori permette una
modularità di queste strutture e permette una migliore condizione
per i pazienti. Ciò detto, c'è stato un referendum nel quale noi
abbiamo preso una posizione chiarissima, che ha dato un responso
per cui la maggioranza della popolazione valdostana ha voluto,
invece, mantenere l'ospedale in città ristrutturando l'ospedale
Mauriziano, perché la campagna referendaria era stata fatta in
questo senso. La politica della maggioranza che cosa ha fatto? Ha
cambiato le carte in tavola, andando a progettare la costruzione di
un nuovo ospedale all'interno della città in una certa zona. Un
progetto che noi abbiamo criticato e avversato, perché costretto in
una zona di grande flusso di traffico. Ma si è continuato in quella
direzione, ben sapendo che lì ci sarebbero stati dei ritrovamenti.
È stata la cronaca di una morte annunciata, perché si sapeva che lì
ci sarebbero stati dei ritrovamenti. I ritrovamenti sono stati ben
più importanti di quelli previsti e hanno condizionato tutta
l'opera.
Voglio ricordare un'altra cosa. Si è voluto costruire un
parcheggio strapagato - ricordo che per 504 stalli sono stati spesi
20 milioni di euro: 40 mila euro a stallo è costato quel
parcheggio! - mettendo il carro davanti ai buoi, perché si è fatto
il parcheggio prima di costruire l'ospedale e di avere la certezza
di poterlo costruire lì. I ritrovamenti sono stati molto importanti
e dobbiamo anche essere contenti che ci siano questi ritrovamenti
importanti nel nostro territorio.
Oggi, in coscienza, ci chiediamo che cosa è sensato fare.
Sicuramente la fase di scavo e di esplorazione archeologica va
ultimata e poi, sulla base di una nuova progettazione, bisognerà
valutare cosa è più conveniente fare per raggiungere quegli
obiettivi che tutti condividiamo: avere in un plesso unico tutti i
servizi ospedalieri. Ma oggi noi riteniamo di non avere elementi
sufficienti per decidere quale sia la soluzione ideale.
Probabilmente bisognerà andare a rivalutare anche possibilità che
in passato erano state prese in considerazione: espansioni ad est o
a ovest, dalla parte della camera mortuaria intendo. Ma oggi non ci
sembra che sia questa legislatura disastrata nella condizione di
definire la soluzione ideale. Oltretutto non c'è nessun impegno
finanziario a sostegno di alcun tipo di realizzazione di opera.
Quindi, ribadendo le nostre posizioni passate e che ancora
continuiamo a sostenere, la nostra posizione come gruppo ALPE sarà
di astensione, perché riteniamo che non ci siano gli elementi per
definire in modo così
tranchant
questa questione
estremamente delicata.
Président -
La parole au collègue Borrello.
Borrello (AC-SA-PNV) -
La tematica ha interessato diversi
Consigli regionali e ha accalorato i dibattiti nelle ultime
legislature, non solo in questa. Di conseguenza non possiamo non
fare un ragionamento complessivo rispetto al percorso che ci ha
portati oggi ad analizzare la tematica in quest'Aula.
Si parte dall'attività referendaria che, come già è stato detto
da coloro che mi hanno preceduto, deve essere rispettata. La
volontà dei valdostani è stata rispettata con un procedimento e un
percorso per quanto riguarda l'adempimento degli indirizzi che
erano stati dati con il voto dei cittadini valdostani. Se da una
parte apprezziamo e diciamo che è totalmente legittima la posizione
dei colleghi che hanno proposto all'Aula questa mozione, che
conferma i loro indirizzi e le loro posizione nell'arco di questi
anni, dall'altra parte noi dobbiamo dire che in un percorso legato
alla progettazione e allo sviluppo di un progetto così importante
dal punto di vista infrastrutturale, sia per la città ma anche per
tutta la regione, bisogna tenere conto delle evoluzioni che
tecnicamente vengono definite analisi
in situ
. Vuol dire che
nell'avanzamento del percorso progettuale, preliminare, definitivo,
esecutivo e non solo, anche nell'esecuzione dei lavori con la
possibilità di creare e realizzare delle varianti, c'è la necessità
di contestualizzare le evidenze che arrivano a livello di
cantierizzazione.
Detto questo, per arrivare alla posizione del gruppo consiliare
che rappresento, noi riteniamo importante che ci sia un'analisi
continuativa dell'evoluzione dal punto di vista della
cantierizzazione, in modo tale da poter contestualizzare l'ipotesi
progettuale rispetto a esigenze che ci sono per quanto riguarda
l'adempimento dell'ipotesi progettuale di ristrutturazione del
plesso ospedaliero. Di conseguenza, pur valorizzando la mozione di
indirizzo che hanno prodotto i colleghi dell'opposizione, noi
esprimeremo un voto di astensione.
Président -
La parole à l'assesseur Bertschy.
Bertschy
(UVP) -
Sentiti tutti gli interventi, io
credo che già nell'intervento fatto in Commissione, rispetto a un
progetto di tale complessità e rispetto all'evoluzione che c'è
stata negli anni e alle evoluzioni future, un conto sia l'impatto
politico di una mozione in Consiglio e un conto sia uno studio
approfondito del lavoro da fare e del percorso da compiere. Io
credo che anche il collega Gerandin, nella sua lunga esperienza
amministrativa, sappia che un problema come questo politicamente si
può portare in Aula per creare e per dare un segnale, ma
amministrativamente non può essere ridotto a una discussione di
dieci minuti, dicendo si ferma tutto e si va da un'altra parte.
Alcune delle idee illustrate, compresa la sua, collega Gerandin,
sono state anche portate alla mia attenzione, perché ci sono dei
comitati, ci sono persone che lavorano intorno a questo progetto da
anni e che hanno avuto nel tempo posizioni diverse e giustamente le
fanno ancora osservare oggi. L'attenzione con la quale il Governo e
io personalmente, perché nessuno intende procedere con uno sperpero
di risorse, stiamo affrontando questo argomento è quella che
abbiamo proposto in Commissione: completare gli elementi di dubbio
che ci sono per poter procedere poi, eventualmente, a un affido di
incarico per una riprogettazione. E non si faranno altre scelte che
non siano quella di completare nel 2018 questa valutazione che,
attraverso l'analisi del comitato scientifico, era stata sottoposta
alla politica. Quindi nessuna corsa in avanti, nessuna fuga a
realizzare progetti di rivisitazione delle scelte del passato, ma
una valutazione complessiva di tutti gli elementi che stanno
intorno a queste difficoltà, compresi i problemi che viviamo
comunque con il vecchio corpo dell'ospedale. Al di là di dove si
farà un ampliamento, il vecchio corpo dell'ospedale è oggi un
problema da affrontare con estrema attenzione, perché tutte le
normative antisismiche che nel passato non erano così presenti e
non creavano queste difficoltà, oggi le creano e in ogni caso, al
di là di dove si realizzerà la parte nuova, rimarranno un elemento
da valutare e da discutere.
La nostra posizione intende continuare con la massima attenzione
e credo che l'intervento della collega Morelli in questo senso sia
assolutamente condivisibile. Non è in questa fase di legislatura
che possiamo assumere scelte definitive, né in un senso, né
nell'altro, ma piuttosto creare le condizioni perché tutti abbiano
gli elementi necessari per compiere le scelte nel prossimo periodo
le più corrette possibile. Rimane la grande sfida di dare alla
nostra comunità un ospedale, perché le difficoltà di chi lavora in
un ospedale tutti i giorni sono enormi e quindi un progetto per la
comunità bisogna affidarlo, soprattutto un progetto da
concretizzare nel più breve tempo possibile. Nel DEFR l'abbiamo
indicato in maniera molto precisa: lavoreremo sia alla
riorganizzazione della
governance
dell'ospedale, sia alla
valutazione di come realizzare l'opera, con quali modalità
organizzative, ma anche con quali modalità di programmazione
finanziaria.
Président -
La parole au collègue Gerandin.
Gerandin (CC-MOUV) -
Sarò brevissimo. Concordo con il
collega e con l'assessore Bertschy che non è una discussione che si
può risolvere in dieci minuti, ci mancherebbe. Però, Assessore, io
mi sarei aspettato da parte sua e da parte del Governo una sorta di
momento di riflessione e un'apertura, ripercorrendo tutti gli
interventi che sono stati fatti. Si era partiti da un progetto
molto ambizioso, poi si è avuto un primo ridimensionamento. Lo
stesso collega Fabbri ha detto che siamo in attesa di fare gli
approfondimenti per un ulteriore ridimensionamento. Ci è stato
detto che già in questo momento questo progetto sarebbe in grande
difficoltà e avrebbe una riduzione molto importante per quel che
riguarda spogliatoi e camere operatorie.
Ora io le chiedo veramente: cosa aspettiamo? Io non penso che i
soldi messi a disposizione siano per fare scavi archeologici. Erano
soldi messi a disposizione per avere un nuovo ospedale. I tempi non
sappiamo quali sono, non sapremo quali saranno le sorprese che ci
saranno sotto. Ben venga avere un parco archeologico di questa
importanza, che dal punto di vista turistico sarà sicuramente un
passo avanti, ma non risolverà una virgola rispetto alla volontà
referendaria. Penso che su questo lei debba darcene atto perché, a
fronte di un referendum in cui si diceva sì alla ristrutturazione
dell'attuale ospedale, si è
tout court
progettato un
ospedale nuovo di fianco al vecchio ospedale.
Sul resto, lei ha assolutamente ragione, Assessore, nel senso
che la parte vecchia ha tutti i problemi sismici che vogliamo, però
io dico che probabilmente per la politica è il momento di fare il
punto e non di passare la palla agli altri. L'impressione che
abbiamo in questo momento è che si dica: responsabilità di questo
genere non se ne prendono - mi riferisco al Governo, non a lei
personalmente; gliel'ho già detto prima che lei forse è il meno
colpevole di questo iter - si passo la palla agli altri e vedremo
cosa succederà nel prossimo futuro.
Ultima considerazione. Diamo le informazioni corrette, nel senso
che, come giustamente sottolineato dal collega Cognetta, la
gestione speciale non va in avanzo d'amministrazione, per cui non
troviamo alibi alle scelte politiche. Non è una cosa che ha detto
lei, Assessore. Mi riferisco a chi l'ha detto, anche perché lei lo
sa che la gestione speciale non va in avanzo d'amministrazione.
Aggiungo che sappiamo tutti, perché è stato detto in quest'Aula,
che queste due società create, NUV e COUP, sono stato un
modus
operandi
- non dico altro, perché potrei farlo! - per evitare
un momento in cui le Regioni, come tutti gli enti locali, erano
assoggettate al patto di stabilità. Per cui, per non avere queste
difficoltà, o meglio, per aggirare la norma sul Patto di stabilità,
si sono create queste società in gestione speciale.
Questo solo ai fini di dare a tutti la giusta informazione e per
dire che, per quello che ci riguarda, noi voteremo convintamente la
mozione, perché per noi rimane la volontà popolare che era quella
di ristrutturare e rimane la volontà di avere un presidio unico,
che penso sia in questo momento l'unico obiettivo che ci accomuna
in questo Consiglio.
Président -
La parole à l'assesseur Guichardaz.
Guichardaz
(PD-SIN.VDA) -
Sento evocare da qualche
collega - che peraltro non ricordo di aver mai visto a un comizio
referendario e io li ho fatti tutti, essendo stato uno dei
promotori di quell'impegno verso un nuovo ospedale - sento evocare
da qualcuno una sorta di mia retromarcia o di nostra retromarcia
rispetto alle idee che portammo avanti nel 2007. Io ricordo bene
che nel 2007 - è agli atti - a chiusura di quel referendum
prendemmo atto del voto contrario della popolazione. Un voto che
criticammo anche noi: qualcuno ha evocato le matite spezzate o
altre modalità. Ovviamente non fummo soddisfatti di quel voto, ma
evidentemente il momento non era il più giusto per intercettare una
volontà diversa della popolazione. Prendendo atto di quel voto
dicemmo - è scritto - che si sarebbe dovuto a quel punto provvedere
in tempi rapidi, preso anche atto della volontà del popolo.
Immaginavo, però, che l'operazione sarebbe stata difficile. La
collega Morelli c'era a quei comizi e con lei abbiamo seguito il
prima e il dopo, anche la difficoltà dovuta all'ipotesi di
reperimento e di ritrovamento di resti archeologici, che però - io
mi ricordo - uno studio di Finaosta limitava a resti romani o a
resti medievali. Si parlava forse di una strada, di un'antica
strada romana, non so se anche il collega Bertin ricorda. Mai
avremmo pensato che sotto quei resti e sotto le tombe delle varie
epoche si sarebbero trovati dei resti così importanti di epoca
addirittura antecedente, che autorevoli archeologi dicono essere di
importanza ben al di là di quella che si poteva immaginare.
Certo, criticammo anche la costruzione del parcheggio, ed è
tutto agli atti. Abbiamo fatto opposizione anche su quello,
ribadendo comunque dai banchi dell'opposizione che, siccome il
processo era andato avanti, si dovevano fare tutte le verifiche
atte a escludere interconnessioni tra l'ampliamento e la situazione
archeologica immaginata. I colleghi peraltro possono
tranquillamente vedere i video dei nostri interventi.
Credo che oggi vada seriamente considerata la possibilità di
altre ipotesi. Da quelle immaginate dai colleghi dell'opposizione,
i quali erano variamente posizionati rispetto a noi che ritenevamo
che fosse auspicabile costruire un nuovo ospedale fuori dalla
città, in una zona urbanisticamente più adatta, più vicina ai
servizi, più vicina ai luoghi di accesso. Certamente tutto questo
oggi va fatto compatibilmente con le coperture finanziarie e con la
fattibilità di eventuali altre possibilità. Oggi noi avvertiamo
queste criticità, sappiamo che sono stati assunti negli anni, non
direttamente da noi ma sono stati assunti in questa legislatura e
nella precedente, degli impegni finanziari e logistici che hanno
determinato un iter, ma credo che una volta chiuso il percorso e
una volta capito esattamente quali sono le possibilità, sia in
termini di ampliamento che di ristrutturazione, bisognerà arrivare
a una conclusione. Anche la ristrutturazione, collega Gerandin, non
è così semplice, perché qualunque tipo di ipotesi si possa
immaginare, questa si scontrerà con delle criticità connesse alla
zona di ampliamento. Anche l'ampliamento, per esempio, ad ovest ha
delle sue criticità. Il primo progetto di ampliamento a sud, per
esempio, nella cosiddetta ala sud su via di
Saint-Martin-de-Corléans aveva delle criticità. Quindi ogni tipo di
progetto immaginato per arrivare a conclusione è evidente che ha
delle criticità.
Concludo dicendo che, secondo me, questo non è oggi un tema che
deve tornare a essere un tema di scontro, perché la popolazione e i
cittadini hanno comunque oggi bisogno di una struttura moderna. Io
posso pensare che si possano percorrere anche delle strade - la
collega Morelli lo sa benissimo - come quella percorsa dalla
Regione Puglia per l'ospedale Miulli che ricorse, per esempio, a
dei fondi INAIL, che dette oltre 150 milioni di euro per la
costruzione. Ogni ipotesi credo sia aperta nell'interesse dei
cittadini.
Président -
Il n'y a pas d'autres interventions, je mets
aux voix le texte de la motion tel que modifié. La votation est
ouverte. La votation est close.
Résultat du vote:
Présents: 33
Votants: 5
Pour: 5
Abstentions: 28 (Baccega, Bertschy, Bianchi, Borrello, Certan,
Contoz, Cretier, Fabbri, Farcoz, Follien, Fosson, Guichardaz,
Isabellon, Lanièce, Marguerettaz, Marquis, Morelli, Nogara,
Norbiato, Péaquin, Perrin, Restano, Rini, Rollandin, Roscio,
Rosset, Testolin, Viérin)
Le Conseil n'approuve pas.
