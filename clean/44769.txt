Classificazione
TRASPORTI E VIABILITÀ
Trasporti



Oggetto del Consiglio n. 1696 del 13 luglio 2022 - Resoconto
OGGETTO N. 1696/XVI - Interrogazione a risposta immediata:
"Informazioni relative all'iter del progetto dell'elettrificazione
della tratta ferroviaria Aosta-Ivrea e del progetto bandiera sulla
digitalizzazione".
Bertin (Presidente) -
Punto n. 5.03. Per l'illustrazione
del question time, il consigliere Aggravi ne ha facoltà.
Aggravi (LEGA VDA) -
L'interrogazione a risposta
immediata è molto chiara e semplice e nasce dalla notizia per cui
il 29 giugno scorso l'Italia ha presentato a Bruxelles la richiesta
per ricevere il secondo finanziamento destinato a finanziare il
PNRR, pari a 21 miliardi di euro.
Volevamo chiedere, in particolare su questi due progetti che
sono molto importanti su tutte le cifre che tra l'altro anche
venerdì scorso sono state presentate nell'incontro con il Ministro
Cingolani; in particolare il progetto dell'elettrificazione della
tratta Aosta-Ivrea, percorso permettendo - perché oggi c'è anche
un'altra notizia ma si sa, noi eravamo cavalieri di sventura quando
dicevamo che le piazze a Ivrea è difficile che possano essere
alzate senza problemi, magari lì ci saranno dei comitati amici di
altri comitati che interverranno, ma su questo poi vedremo - nonché
il progetto bandiera sulla digitalizzazione. Perché? Perché è
emersa la notizia che l'Italia è indietro su tutta una serie di
misure che devono essere rispettate, perché ricordiamo che il Piano
nazionale di ripresa e resilienza è prima di tutto un piano di
riforme e poi di investimenti.
Volevamo capire se c'erano notizie riguardo a problematiche che
interessavano questi due progetti, considerato che pare che il
trasferimento dei fondi a RFI sia in ritardo e soprattutto che
tutta una serie di aggiudicazione di appalti sulla digitalizzazione
- e ricordo che il progetto bandiera della Valle riguarda la
digitalizzazione - non sono stati assegnati, volevamo capire se
c'erano delle notizie riguardo a questo.
Ne approfitto, ma ci tornerò sul PNRR, per dire che siamo poi
sempre in attesa in II Commissione o nella Commissione che si
ritiene, anche la IV, di poter avere degli aggiornamenti, perché va
bene leggerli negli incontri ufficiali, ma c'è anche un rispetto e
anche un protocollo e le ricordo, Presidente, che abbiamo un
protocollo di controllo che ha sottoscritto con la Guardia di
Finanza, avevamo chiesto la possibilità di visionarlo in
Commissione.
Lo dico solo perché
repetita
iuvant
e non ci
dimentichiamo le cose, perché il report è aggiornato a marzo e noi
dobbiamo prendere a spizzichi e bocconi informazioni sui piani, ma
ci tornerò nell'interpellanza.
Presidente -
Per la risposta, il presidente della Regione
Lavevaz ne ha facoltà.
Lavevaz (UV) -
Come è noto, sulla questione ferrovia non
è la Regione il soggetto attuatore ma è RFI, quindi - come è stato
meglio esposto nell'illustrazione dell'interrogazione rispetto a
quanto scritto - effettivamente abbiamo chiesto a RFI delle
informazioni, avendo avuto anche noi accortezza dei passaggi che ci
sono stati tra il Governo e l'Unione Europea.
RFI, per le vie brevi, ha confermato che al momento le attività
proseguono come da programmi, quindi non ci sono problemi
particolari da quel punto di vista.
Sul progetto bandiera, come da lei citato, relativo alla
digitalizzazione dell'Amministrazione regionale in senso lato,
anche qui non ci sono particolari problemi rispetto all'iter di
approvazione del progetto; attualmente i Ministeri competenti, che
sono gli Affari regionali e la Transizione digitale, stanno
effettuando tutti i relativi passaggi previsti con il MEF per
giungere alla predisposizione di una bozza d'intesa che dovrà
essere ovviamente condivisa e poi sottoscritta con
l'Amministrazione regionale in modo da avviare il progetto
stesso.
Nel frattempo i nostri uffici stanno invece predisponendo la
parte più tecnica progettuale per avere un progetto esecutivo che
potrà essere sottoposto all'approvazione nel momento in cui
l'intesa sarà sottoscritta.
Presidente -
Per la replica, il consigliere Aggravi.
Aggravi (LEGA VDA) -
Ringrazio il Presidente per
quest'aggiornamento, ovviamente monitoreremo l'andamento delle
notizie, anche perché le progettualità PNRR sono complesse e la
lista delle attività da fare, soprattutto a livello nazionale, che
poi però si ripercuotono direttamente sull'emanazione dei bandi o
sui progetti che direttamente interessano come soggetto attuatore
grossi gruppi nazionali come RFI, poi hanno degli effetti sulle
Regioni e sugli enti subordinati.
Dico questo anche perché, lo ricordo, soprattutto quella
dell'elettrificazione è la fetta grossa della torta e quindi - nel
caso in cui ci fossero delle problematiche anche nell'assegnazione
dei fondi nella possibilità di fare le gare - la scadenza del 2026
è molto vicina e, vista tutta una serie di problematiche, si
vorrebbe evitare di bucarla, altrimenti sappiamo che poi -
maturazione del cemento permettendo, come disse un sottosegretario
dei 5 Stelle - il progetto potrebbe anche non vedere la sua
attuazione.
