Classificazione
INDUSTRIA


Resoconto integrale del dibattito dell'aula
Oggetto del Consiglio n. 1950 del 29 maggio 1996 - Resoconto
SEDUTA ANTIMERIDIANA DEL 29 MAGGIO 1996
OGGETTO N. 1950/X Situazione finanziaria della società Conner.
(Interrogazione)
Interrogazione Sentite le dichiarazioni rilasciate agli organi
di informazione dal Presidente della FINAOSTA in merito alla
situazione finanziaria della Società CONNER in cui si evidenzia la
mancanza dell'affidabilità della Società stessa già dal 1994;
Tenuto conto delle affermazioni più volte fatte dall'Assessore
all'Industria e Commercio nell'aula consiliare e nelle altre sedi
sulla floridezza e sulla buona salute della Società CONNER;
Preso atto che le due posizioni sono nettamente divergenti;
i sottoscritti Consiglieri regionali
Interrogano
l'Assessore competente per sapere:
1) se le affermazioni del Presidente della FINAOSTA, in merito
al disimpegno finanziario, corrispondono al vero;
2) come ha istruito le pratiche la FINAOSTA per erogare i
contributi a fondo perduto sapendo che sin dal 1994 l'azienda
manifestava chiari e dichiarati sintomi di crisi.
F.to: Chiarello - Lanièce - Bich
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) L'interrogazione fa riferimento ad alcune
affermazioni del Presidente della FINAOSTA in merito al disimpegno
finanziario della società Conner e a contributi erogati a fondo
perduto dalla stessa società. Si dice nell'interrogazione se le
dichiarazioni rilasciate dal Presidente della FINAOSTA non
contrastino con le affermazioni fatte dall'Assessore in aula e in
altre sedi sulla buona salute della Conner, e se invece non fossero
manifesti sintomi di crisi fin dal 1994. Questo è il senso
dell'interrogazione. Credo di dover riprendere le affermazioni
fatte dal Presidente della FINAOSTA per rispondere in modo
esplicito alle considerazioni che sono sottese
nell'interrogazione.
Intervistato dalla RAI sulla Conner il dr. Guerrieri dice: "Il
proprietario della Conner a partire dal 1994 ha dissanguato
l'azienda, prelevando liquidità e drenando liquidità dall'azienda.
É anche vero che noi dall'inizio del 1995, a fronte di questo
fenomeno decidemmo di bloccare tutti gli investimenti sull'azienda.
Era evidente un disimpegno dell'azienda, non volevano metterci più
soldi".
Chiede il giornalista: "Allora eravate preparati a questo tipo
di uscita della Conner dalla Valle d'Aosta".
Risponde il dr. Guerrieri: "In qualche modo noi sì, perché di
fronte ad un azionista che quando perdeva diminuiva il capitale
sociale e quando guadagnava distribuiva gli utili, l'ipotesi del
disimpegno l'avevamo fatta".
Queste sono le considerazioni principali fatte nell'intervista,
con un cenno anche rispetto a possibili imprenditori futuri:
"Riteniamo di sì, che siano possibili soluzioni - dice sempre il
dr. Guerreri - il problema è di fare una scelta giusta,
individuando quali sono gli sciacalli".
Credo di dover fare alcune considerazioni. Innanzitutto ritengo
che alcuni termini usati dal dr. Guerreri nell'intervista, pur
facendo riferimento a fatti precisi, siano, come cercherò di
dimostrare, in qualche modo esagerati, probabilmente dovuti ad un
sentimento di irritazione rispetto al comportamento di Seagate, che
anch'io ho provato. Indubbiamente la chiusura di un'azienda che
produceva utili, efficiente, competitiva, per ragioni legate al
mercato internazionale e a scelte di quel gruppo, hanno lasciato
amaro in bocca e irritazione. Il fatto a cui si riferisce Guerrieri
dell'assegnazione di utili alla casa madre in occasione del
bilancio 1994, credo che vada collocato nella storia di questa
azienda.
La Conner nel 1990 ha fatturato per 72 miliardi ed ha fatto
utili per 4,244 miliardi. Nel 1991 ha fatturato 318 miliardi ed ha
prodotto utili per 5,745 miliardi. Nel 1992 il fatturato è stato di
199 miliardi e l'utile di 16,959 miliardi. Nel 1993 c'è stata una
crisi, quindi il fatturato è sceso a 173 miliardi e c'è stata una
perdita di 5,934 miliardi. In questo periodo il gruppo Conner aveva
in discussione la scelta se chiudere in Valle d'Aosta o in Scozia e
anche con rapporti avuti con la Regione la scelta fu quella di
proseguire l'attività; in questo periodo ci fu, concordando anche
con gli azionisti della Conner, un sostegno in corsi di formazione
e in attività di ricerca che cercassero di ricollocare l'azienda
valdostana che aveva nel 1993 questa perdita su condizioni di
efficienza e competitività.
Nel 1994 in effetti il fatturato raggiungeva i 153 miliardi ma
l'utile era di 5,131 miliardi; in questa occasione l'azienda
utilizzava quasi tutti gli utili per distribuire dividendi, e
questo è il punto principale.
Nel 1995 il fatturato dell'azienda ha raggiunto il massimo
storico di 245 miliardi, il bilancio non è ancora depositato,
abbiamo avuto questo dato direttamente dall'azienda. In merito a
questo prelievo di utili credo, come conferma in una sua nota anche
il dr. Guerrieri, che il dato sia stato valutato con cautela e
preoccupazione da FINAOSTA ed anche dalla Regione, ma che non sia
di per sé un segnale di crisi: un'azienda che produce utili e che
distribuisce dividendi non è un'azienda in crisi. Va ricollocato
questo tipo di comportamento nel comportamento dei gruppi
americani: in Usa ogni tre mesi fanno un bilancino e verificano se
distribuire dividendi o meno.
Per quel che riguarda Conner e Seagate, ho un rapporto del 16
gennaio sui risultati del quarto trimestre 1995, e questo rapporto
che è distribuito da agenzie pubbliche comincia così: "La Conner ha
registrato oggi un reddito netto di 25,3 milioni di dollari su un
fatturato netto di 776 milioni di dollari per il quarto trimestre
fiscale conclusosi il 31 dicembre 1995. Il guadagno primario per
azione per il trimestre è stato di 0,45 dollari per azione, il
guadagno di 0,4 dollari è stato distribuito totalmente sul 75,5
milioni di azioni". Cioè, il primo dato che viene comunicato nei
rapporti trimestrali è di quanto è salita l'azione.
Per continuare con altre notizie, sempre della Conner, su base
annua la società ha registrato un valore delle entrate nette di
14,9 percento, pari a 2,72 miliardi di dollari, rispetto ai 2,37
miliardi di dollari nel 1994; il reddito risultato è pari a 61,7
milioni di dollari incluse le partite straordinarie e positive dei
primi due trimestri pari a 6,2 milioni di dollari, rispetto ai 109
milioni di dollari del 1994. I guadagni per azione sono stati di
1,08 dollari totalmente distribuiti su 75,7 milioni di azioni.
Leggo questi dati per dire due cose: che a fine 1995 era
registrato un aumento del fatturato della produzione e una
distribuzione di utili azione per azione che rientra nelle modalità
di lavoro delle imprese americane; che anche Seagate ha riportato
oggi un record di vendite nell'ultimo trimestre di reddito netto e
un reddito netto per azione rispettivamente pari a 1,56 miliardi di
dollari, 128 milioni di dollari e 1,44 dollari per azione. Cioè
quello che voglio sottolineare ha due aspetti: da una parte,
quest'attenzione particolare alla distribuzione dei dividendi delle
imprese americane, dall'altra il fatto che sia Conner che Seagate
fossero alla fine del 1995 di crescita rispetto a questo
mercato.
Quali considerazioni possono essere fatte? Prima di tutto credo
che, mentre è vero che questa distribuzione di utili ha creato un
clima di attenzione in FINAOSTA e nella Giunta regionale, al punto
che il finanziamento richiesto di 3,6 miliardi non è stato erogato
proprio perché se Conner distribuiva gli utili voleva dire che non
aveva problemi di liquidità, sono stati invece finanziati a favore
dell'azienda - per evitare che l'inefficienza dell'azienda
comportasse decisioni da parte dell'azionista di chiusura - fino al
settembre 1994, come previsto dalla legge regionale, una quota
delle spese sulla ricerca e corsi di formazione professionale.
Credo quindi che sia un po' una semplificazione strumentale,
visti anche gli esiti positivi di tutti i bilanci dal 1990 fino al
1995, escluso quello del 1993, dire che era un investimento da non
realizzare, che era tutto programmato perché poi l'azienda
chiudesse, che si sapeva che sarebbe stata fatta questa scelta.
Credo che questa sia una ricostruzione che non corrisponde al vero
e che la scelta, essendo stata fatta dal nuovo azionista dopo la
fusione, non riguardasse tanto gli interventi fatti da Conner,
tenuti presenti e valutati con cautela sui dividendi, ma fosse la
scelta di un gruppo che ha il 35 percento del mercato e che con
l'acquisizione di Conner ha acquisito un altro 17 percento.
Sul fatto che il mercato degli hard disk sia ancora un mercato
in espansione voglio citare il fatto che fra le sei richieste di
soluzione per la crisi Conner, due sono giunte da parte di aziende
interessate alla continuità della produzione degli hard disk,
un'azienda americana e un'azienda giapponese. Valuteremo con molta
calma, ma come tipo di segnale.
Credo di dover ancora dire che, mentre si è lavorato per
migliorare la competitività e l'efficienza dell'azienda,
raggiungendo alla fine del 1995 risultati per cui 800mila pezzi
vengono prodotti da 200 operai, uno di questi che ci ha contattato
ci ha detto che per fare 1.700.000 pezzi - un po' più del doppio -
lui impiega in India 2000 operai. Questo per capire l'efficienza di
quest'azienda.
Fatte queste considerazioni, in merito alle dichiarazioni credo
quindi di dover confermare che c'è stata una convergenza di giudizi
con FINAOSTA sulla cautela di finanziamenti che andassero alla casa
madre in presenza di utili; che c'è stato invece uno sforzo per
migliorare l'efficienza dell'azienda locale proprio perché non
potessero verificarsi situazioni di chiusura dovute
all'inefficienza. L'azienda Conner era efficiente, il gruppo Conner
ancora nel 1995 era in espansione, il gruppo Seagate è in
espansione, la scelta è stata proprio tipica di questi movimenti di
concentrazione e globalizzazione del mercato, con cui dobbiamo
imparare a fare i conti. E il primo elemento con cui dobbiamo fare
i conti è adesso nella scelta di chi viene; è questo il discorso e
dobbiamo cessare di credere, se mai lo abbiamo pensato, che le
leggi dell'economia globale possano fermarsi ai confini della
nostra regione.
Quelle leggi valgono anche qui, con queste dobbiamo fare i
conti; siamo convinti - e stiamo lavorando in questa direzione -
che rispetto alle scelte fatte nel passato si è agito
confrontandosi con i dati che avevamo a disposizione e che rispetto
al futuro anche questa esperienza ci sarà utile. Ci auguriamo entro
l'anno di aver trovato una soluzione definitiva per la situazione
della Conner.
Presidente Ha chiesto la parola il Consigliere Bich.
Bich (APA) Noi, ovvero Chiarello, Lanièce e Bich, abbiamo
presentato quest'interrogazione e tutti si chiederanno come mai due
Consiglieri della maggioranza e uno della minoranza, anche se
quello della maggioranza viene considerato, a torto, il
coordinatore di certi interventi di minoranza.
Questa è una definizione poco accettabile, perché su questo
argomento si sta verificando un silenzio, un'apatia generale delle
forze sociali, delle forze politiche, delle forze sindacali che non
si può condividere. Il fatto che 200 dipendenti di un'azienda
vedano messo a repentaglio il loro posto di lavoro, con una
reazione così scarsa da parte dei poteri e dei contropoteri
dovrebbe far trasalire. E così regolarmente avviene.
I media in generale su questo argomento hanno glissato, certi
rapporti e certi servizi fatti soprattutto dalla televisione di
stato sembrano fatti su commessa dell'amministratore delegato di
Seagate e questo è già di per sé sintomatico.
L'atteggiamento della Giunta regionale poi è un atteggiamento
sibillino, ma dire sibillino è già tantissimo, perché 15 giorni fa
ci è stato detto che la società Conner vive nelle migliori
condizioni di mercato, che non si conosce il motivo della chiusura,
che l'atteggiamento della proprietà è un atteggiamento puramente
vessatorio, punto e basta: dunque, Giunta regionale notaio di una
situazione.
Ancorché una situazione controversa, perché poi l'organo tecnico
della Giunta che è la FINAOSTA, la finanziaria della Regione, per
erogare i finanziamenti, soprattutto quelli a fondo perduto, dice
esattamente cose opposte, addirittura sottolinea aspetti che
possono essere considerati truffaldini, là dove dice il Presidente
della FINAOSTA che preconizzava una uscita della Conner dalla Valle
d'Aosta perché di fronte ad un azionista che perdeva, diminuiva il
capitale sociale, e quando guadagnava distribuiva gli utili. Il
fatto che dinanzi ad una situazione del genere non si mettano delle
clausole di salvaguardia per la Regione e per il capitale pubblico
immesso, la dice lunga.
Quanto al Sindacato, non abbiamo visto nessuno. Abbiamo visto un
illustre signore, che ha una connotazione un po' simile alla mia,
perché è un po' stempiato, che si è limitato a dire: "Siamo di
fronte a dei chiari aspetti di mondializzazione del processo
economico-finanziario". Questo è un atteggiamento da accettare?
Cioè il Consiglio regionale può essere una palude così avvolgente
che accetta queste posizioni? A nostro avviso no, ecco perché
abbiamo presentato quest'interrogazione.
Purtroppo mi sono lasciato scappare prima quali erano le
dichiarazioni stenografiche. Noi volevamo per la verità proiettare
Guerrieri che ci diceva queste cose in un video, però sembra che
non sia possibile perché il regolamento non lo permette. Il
Presidente Guerrieri della FINAOSTA ha detto cose pesantissime e
non è vero quello che dice l'Assessore.
L'Assessore oggi viene qui e ci parla ancora un po' come Premio
Nobel dell'economia, ma dell'economia liberista; Assessore,
condivido in parte la sua filosofia generale, ma lei viene qui a
parlare a nome di Seagate, non viene a parlare a nome dei 200 che
stanno dall'altra parte, che peraltro sono imbavagliati perché
penso sia stato loro promesso qualcosa, e non si sono fatti
sentire
Quindi penso che sia stato loro promesso l'inserimento magari
selezionato in aziende in via di ricostruzione, però anche qui è
anomala la posizione dei dipendenti di una società che chiude a
luglio e che non dicono niente, lasciando parlare solo il tipo
stempiato che dice che c'è la mondializzazione. Allora lei,
Assessore - ma credo tutta la Giunta - è portatore di un pensiero
debole, perché questa clausola di reinvestimento degli utili, che
sono avvenuti dal 1992 fino ad oggi - salvo il 1993 - in modo
consistente, è una clausola rigida da porre nelle convenzioni. E la
Giunta dovrebbe farne un punto fermo almeno per le convenzioni
future per l'industria, cosa che non è mai stata fatta.
Seagate viene in Valle d'Aosta, drena la bellezza di 7 miliardi
di contributi in conto capitale, 23 miliardi e 500 milioni di
finanziamenti a tasso agevolato e 30 miliardi per la costruzione
dello stabilimento; poi continua a distribuire utili ai suoi
azionisti, continua a far barcollare il capitale sociale e poi,
quando non ha più convenienza per la famosa mondializzazione
dell'economia, lascia la chiave sotto lo zerbino e se ne va.
Ma cosa ha messo Seagate? Quali garanzie ci ha dato? Qual è
stata la ricaduta degli utili avuti da un'azienda che è stata
sostanzialmente e prevalentemente finanziata dalla Regione
autonoma, quindi con fondi pubblici?
Allora quanto meno si dica che interventi intende fare la
Giunta. La Giunta ancora non ha detto cosa farà, ha detto che
verranno i Giapponesi di nuovo, però qual è la parte ad opponendum
verso questo processo? Cosa è stato messo in atto? Che azioni di
tipo giuridico-amministrativo sono state svolte? Su questo non si è
detto assolutamente niente.
Quindi dichiaro l'assoluta insoddisfazione al riguardo.
Insoddisfazione per l'impermeabilità della situazione in generale,
che non fa onore certamente alla Valle d'Aosta e non fa onore ai
soggetti che sono coinvolti in questa situazione. E poi
insoddisfazione per il metodo: lei, Assessore, non accetta di
essere censurato su questo e dice che è stata una scelta giusta; ma
è una scelta giusta che ha arricchito solo Seagate, non ha dato
altro. É inutile tirare fuori la solita solfa: che 30 miliardi, più
i finanziamenti, più i contributi in conto capitale, coprono in
sostanza l'erogazione delle retribuzioni che sono state date ai
dipendenti. Ma il processo di sviluppo in Valle d'Aosta lo vediamo
in questo modo?
Insomma, mi sembra sia un elemento di assoluta incomprensione
verso gli avvenimenti, verso quanto è successo e verso quanto sta
succedendo. Quindi da parte mia dichiaro la mia insoddisfazione;
ritengo che l'atteggiamento dell'azienda sia in qualche modo un
atteggiamento censurabile, non solo sotto il profilo politico ma
anche sotto altri aspetti, perché è comunque un atteggiamento che
non rispetta i patti sanciti e per di più ricavandone un utile per
sé stesso. Forse questo nel Codice penale si chiama truffa; noi
siamo qui a parlare per una ipotetica truffa della Conner nei
confronti dell'Amministrazione regionale. Vediamo però che quando
uno parla in questo modo, si pensa: chissà cosa ci vuol dire, o
cosa ci vuole evocare. Se ci fosse invece una posizione un po' più
forte, portatrice di un pensiero forte e non di un pensiero debole
paleocapitalistico ma del capitalismo dei tempi andati, forse
potrebbe venire a casa di qualcosa di più.
Oggi lei, Assessore, ha letto il resoconto di quella che può
essere una seduta del Consiglio di amministrazione di una società
che vuole ricavare utili e vuole fare il beneficio di pochi
azionisti. Noi siamo qui in rappresentanza di una comunità per
sancire che questo non è possibile, che il bene comune dei fondi
erogati deve essere assolutamente salvaguardato e portato a casa e
consolidato da parte dell'ente pubblico.
Presidente ... rammento al Consigliere Bich che il Regolamento è
chiaro...
Bich (APA) ... chiedo scusa, questa è un'interpretazione
parziale limitativa del Regolamento, che non dice questo. Non è
possibile presentare un atto di controllo al Consiglio regionale da
parte di tre consiglieri e poi i consiglieri possono parlare dieci
minuti e l'Assessore due ore. Questo non è giusto.
Presidente Rammento al Consigliere Bich che l'interpretazione
data al Regolamento è stata sempre uguale a quella che sto dando
io, per cui quando si presenta un'unica interpellanza sottoscritta
da più consiglieri, il tempo cumulativo per dare la risposta resta
sempre lo stesso.
D'altra parte, questa Presidenza in più di un'occasione, quando
si è trattato di discutere argomenti di quella portata, non ha mai
posto, se non nei limiti naturali di svolgimento dei lavori,
limitazioni agli interventi.
Il Consigliere Chiarello aveva chiesto la parola; il Consigliere
Chiarello però è invitato a restare nei termini ristretti,
altrimenti la cumulabilità dei tempi vale anche per lui, così come
vale per gli altri consiglieri quando si è trattato di discutere
argomenti di questa portata.
Chiarello (RC) Volevo solo sottolineare due o tre punti di
questa situazione, dato che Mafrica diceva prima che non era
prevedibile. L'Assessorato aveva chiesto ai Sindacati ad Ivrea cosa
ne pensavano di questo insediamento, c'è una lettera del
responsabile CGIL che richiama l'attenzione sul fatto che questa
fabbrica potrebbe non avere futuro, e questo prima ancora che si
installasse in Valle. Quindi non è tutto nebuloso.
Anch'io, Consigliere Bich, e forse più di lei, mi dolgo di
quello che sta succedendo alla Conner: i dipendenti, pur sapendo
che la fabbrica chiude il primo luglio, non hanno fatto mezz'ora di
sciopero, i Sindacati non hanno fatto fare mezz'ora di sciopero. Ho
capito il perché: non sono i dipendenti che sono più "stronzi" di
quelli di altre aziende o cosa, ma è l'abitudine in Valle d'Aosta,
perché tre giorni dopo è andata giù l'Amministrazione regionale a
fare delle promesse. Spero che le promesse siano mantenute, perché
quando si fanno certe promesse come sono state fatte anche ieri ai
dipendenti Cogne: "Ci pensiamo noi a Roma...", è un modo per dire:
"State tranquilli che in qualche maniera la risolviamo".
Ritengo che i dipendenti di quelle fabbriche devono fare la loro
parte come ha detto Bich, perché non possono sempre aspettarsi che
altri risolvano i loro problemi. Ad esempio, mi risulta che in
questo periodo i dipendenti Conner fanno anche straordinario per
finire la produzione ed è una cosa un po' strana; con 25 anni di
fabbrica, quando succedevano queste cose, almeno cercavamo di
alzare il dito per dire: "Ci siamo anche noi". Sono stato accusato,
come Mostacchi, di attaccare i Sindacati, ma io li attacco per
stimolarli a comportarsi come si comportavano un po' di anni fa,
mentre Mostacchi li accusa di aver rovinato l'Italia un po' di anni
fa...
Gli stessi Sindacati hanno firmato un documento con la Trousseau
Ancien, in cui si diceva che il 20 maggio si pagavano gli stipendi;
lì ci sono 8-10 dipendenti che aspettano gli stipendi da 4 mesi,
vorrei capire l'Assessore cosa ne pensa di questo, perché se
parliamo in Consiglio si bloccano i finanziamenti dalle banche, se
non ne parliamo la gente continua per 4-5 mesi a non prendere lo
stipendio. Anche il Sindacato che ha firmato questo accordo dopo
che qui in Consiglio si era parlato della Trousseau Ancien in
maniera negativa, ci ha mandato una lettera in cui diceva di aver
preso accordi perché gli stipendi venissero pagati il 20 maggio:
invece il 20 maggio gli stipendi non sono stati pagati.
Quanto al reinvestimento degli utili, mi lasci dire, Assessore,
che il liberismo porta a quello, cioè gli utili agli imprenditori e
la società paga il resto. Lì è successo quello. Quando si dice che
in Valle d'Aosta c'è un po' un regime sovietico, quel regime
sovietico che non si voleva, in cui si pagano solo i debiti mentre
gli utili se li dividono gli altri, questo è uno dei casi più
lampanti che ci siano.
