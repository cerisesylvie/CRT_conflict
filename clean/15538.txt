Classificazione
CONSULTE COMMISSIONI E ORGANI COLLEGIALI


Resoconto integrale del dibattito dell'aula
Oggetto del Consiglio n. 1841 del 28 febbraio 1996 - Resoconto
SEDUTA ANTIMERIDIANA DEL 28 FEBBRAIO 1996
OGGETTO N. 1841/X Consulta regionale per la condizione
femminile. Approvazione del programma di attività per l'anno
1996.
Deliberazione Il Consiglio
Premesso che la Consulta regionale femminile ha presentato il
programma di attività per l'anno 1996 per l'approvazione da parte
del Consiglio regionale, ai sensi dell'articolo 8 della legge
regionale 23 giugno 1983, n. 65 ed ha presentato, inoltre, una
relazione sulle attività svolte nell'anno 1995;
Visto il parere favorevole di legittimità rilasciato dal
Dirigente del Servizio affari generali della Presidenza del
Consiglio, ai sensi dell'articolo 72 della legge regionale n.
3/1956 e successive modificazioni, e del combinato disposto degli
articoli 13 - comma 1 - lett. e) e 59 - comma 2 - della legge
regionale n. 45/1995, sulla presente deliberazione;
Ai sensi dell'articolo 8 della legge regionale 23 giugno 1983,
n. 65;
Delibera
1) di approvare l'allegato programma di attività predisposto
dalla Consulta regionale per la condizione femminile per l'anno
1996 che prevede una spesa complessiva di lire 120.000.000
(centoventimilioni);
2) di stabilire che all'impegno e alla liquidazione della spesa
di lire 120.000.000 (centoventimilioni), il cui stanziamento è
previsto sul capitolo 185 "Finanziamento del programma annuale di
attività della Consulta regionale per la condizione femminile" del
bilancio di previsione del Consiglio regionale per l'anno 1996 che
presenta la necessaria disponibilità, si provveda con successivi
provvedimenti dell'Ufficio di Presidenza del Consiglio;
3) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
decreto legislativo 22 aprile 1994, n. 320 e di darne
esecuzione.
Allegati
(...omissis...)
Presidente La Consulta femminile ha presentato un programma per
l'attività del 1996 e nel contempo ha portato all'attenzione del
Consiglio regionale una relazione sulle attività svolte nel
1995.
In verità, devo dire che era stato presentato un programma per
il 1996 di un importo di 150 milioni, in considerazione del fatto
che nel bilancio era previsto un importo di 120 milioni, è stato
concordato con la Consulta di ripresentare il programma con
l'importo di 120 milioni. La Consulta comunque chiedeva di tenere
conto eventualmente in futuro delle esigenze manifestate nel primo
programma presentato.
Ha chiesto la parola il Consigliere Marguerettaz.
Marguerettaz (PpVA) Ho letto con una certa attenzione il
rendiconto dell'attività della Consulta per il 1995, che risulta
davvero molto molto ricco. Devo dire che le iniziative intraprese
continuate sono decisamente tante e parecchie di queste anche
qualificanti sotto certi aspetti.
L'unica osservazione che avevo da fare era, se di rendiconto si
tratta, che vi sarebbe forse la necessità di approfondire un po' la
partecipazione alle varie iniziative. Mi spiego meglio. Credo che
per quanto concerne ad esempio le associazioni di tipo culturale,
che sono chiamate a rendicontare anche la loro attività dell'anno
precedente, fra le altre cose si dovrebbe chiedere una
rendicontazione dal punto di vista del "successo", entre
guillemets, che le varie iniziative hanno avuto. Ho partecipato ad
alcune di queste iniziative, e a quelle a cui ho partecipato devo
dire che la partecipazione stessa era decisamente rilevante, ma dal
consuntivo questo non emerge.
L'unica quantificazione numerica della partecipazione ad
un'attività è quella inerente il progetto portato avanti insieme
all'Assessorato alle politiche culturali del Comune di Aosta per
quel corso di volontari che dovrà dare luogo al centro "Donne
Insieme": una adesione, qui, quantificata di numero diciotto di
donne. Per quanto riguarda tutte le altre attività, ripeto, mi
sembra di non aver notato questo dato che riterrei comunque
significativo.
Presidente Chiederemo alla Consulta di darci alcuni dati, così
come richiesti dal Consigliere Marguerettaz.
Se nessuno chiede la parola, pongo in votazione la delibera in
oggetto:
Presenti: 29
Votanti e favorevoli: 24
Astenuti: 5 (Lanièce, Linty, Marguerettaz, Mostacchi,
Tibaldi)
Il Consiglio approva
