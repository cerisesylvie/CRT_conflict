Classificazione
ZONA FRANCA



Oggetto del Consiglio n. 1499 del 5 ottobre 2005 - Resoconto
OGGETTO N. 1499/XII - Ipotesi di creazione di una "zona franca
d'impresa" nella Regione. (Interpellanza)
Interpellanza
Ricordato che negli scorsi mesi il Consiglio regionale, con
il voto contrario del gruppo "ARCOBALENO - Vallée d'Aoste", approvò
una risoluzione sulla possibilità di istituire in Valle d'Aosta una
"zona franca d'impresa";
Osservato che l'Assessore alle Attività produttive e alle
Politiche del lavoro ha riferito in IV Commissione permanente circa
il parere tecnico-giuridico acquisito dalla Giunta regionale in
riferimento all'ipotesi di creazione della detta zona
franca;
Ritenuto opportuno che della questione venga data idonea
comunicazione in Consiglio regionale e che vengano chiariti
definitivamente gli intendimenti del governo regionale al
riguardo;
il sottoscritto Consigliere regionale
Interpella
Il Presidente della Regione per sapere:
1) quale esito ha dato l'approfondimento tecnico-giuridico
affidato dalla Giunta regionale alla "EUROPROJECT" di Bologna, in
riferimento alla ipotesi di creare una zona franca d'impresa in
Valle d'Aosta;
2) se all'esito dell'acquisizione del detto autorevole
parere, il governo regionale intenda approfondire ulteriormente la
questione o ritenga il caso chiuso.
F.to: Curtaz
Presidente - La parola al Consigliere Curtaz.
Curtaz (Arc-VA) - Faccio solo un breve "excursus" di questa
vicenda, che riguarda la problematica della zona franca di impresa.
Ricorderanno i consiglieri che negli scorsi mesi il Consiglio - con
il voto contrario del nostro gruppo - approvò una risoluzione sulla
possibilità di istituire in Valle una zona franca di impresa, su
iniziativa del gruppo della "Casa delle Libertà"; tale risoluzione
chiedeva al Governo regionale un approfondimento. Devo dire che una
resocontazione di questo lavoro di approfondimento è già stata
fatta in IV Commissione dall'Assessore Ferraris. Ritengo tuttavia
che, vista la rilevanza della materia e visto il fatto che era
stato il Consiglio a chiedere l'approfondimento, sia corretto un
passaggio in quest'aula, al fine di rendere pubblici gli esiti
dell'approfondimento tecnico-giuridico su tale materia e per
chiedere alla Giunta se, all'esito dell'acquisizione di tale
parere, il Governo regionale intenda approfondire ulteriormente la
questione o ritenga il caso chiuso.
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Rispetto alla questione posta dal collega
Curtaz, come ha già avuto occasione lui di dire, abbiamo spiegato
in commissione qual era l'esito dell'approfondimento fatto sulla
materia, che ovviamente tiene conto di una situazione molto diversa
oggi rispetto alla zona franca in termini generali rispetto a
quanto era nel 1948 nelle previsioni dello Statuto di autonomia.
L'Unione europea ha posto delle norme per quanto riguarda la
concorrenza, che sono cogenti, e, come dirò nell'illustrazione del
parere che abbiamo chiesto al Prof. Baldi, consulente della Regione
per le questioni europee, oggi non esiste un interesse e
soprattutto un'utilità ad operare rispetto ad una zona franca di
impresa, perché non ci sarebbero le condizioni per una sua
attuazione. Vengo a cosa è stato detto nel parere chiesto al Prof.
Baldi. Le osservazioni che vengono fatte riguardano il fatto che
l'orientamento della commissione oggi, in riferimento al tema della
zona franca, è piuttosto nel senso di ridurre che di incrementare
le zone franche nelle diverse tipologie in cui si presentano sul
territorio comunitario. La Comunità europea per certi versi
mantiene ancora la zona franca per quanto riguarda gli utilizzi che
vengono fatti a livello di singoli cittadini, questo può valere per
i generi contingentati - zucchero, alcol, benzina -, ma per il
consumo dei cittadini; cosa diversa è l'utilizzo all'interno di
un'impresa. L'interesse a un regime privilegiato dal punto di vista
doganale sta via via riducendosi per effetto della progressiva
eliminazione delle barriere doganali a livello mondiale ma, al di
là degli aspetti doganali, una zona franca comporta generalmente
una serie di agevolazioni per le imprese che vi si insediano,
aspetto che riguarda invece direttamente il diritto della
concorrenza. Che si tratti di incentivi agli investimenti, di
esenzioni fiscali, di sostegno all'esportazione o di altro, tutti
gli interventi pubblici ipotizzabili a favore delle imprese
insediate sul territorio sono soggetti alla disciplina degli aiuti
di Stato, che non conosce attenuazioni o applicazioni speciali nel
caso di zone franche. Abbiamo avuto dei casi concreti per quanto
riguarda l'utilizzo dello zucchero nei processi industriali, che
hanno avuto un esito negativo per quanto concerne le aziende che
utilizzavano lo zucchero e vendevano il prodotto con lo zucchero
trasformato fuori della Valle.
Secondo il parere fornito, è altresì difficilmente ipotizzabile
l'esclusione dal campo di applicazione delle regole suddette sul
presupposto che si tratti di aiuti sostanzialmente concessi al di
fuori del territorio doganale della comunità, anche se le merci
prodotte fossero interamente destinate a mercati extracomunitari.
Qualsiasi regime agevolativo sarebbe soggetto all'autorizzazione
della commissione. A titolo di esempio si ricorda la vicenda del
Centro servizi finanziari assicurativi "Off Shore" di Trieste; nel
2001 la commissione ha chiesto allo Stato italiano l'abrogazione
del regime agevolativo autorizzato nel 1995 e mai divenuto
operativo. Il regime prevedeva la concessione di agevolazioni
fiscali per le società finanziarie, assicurative e creditizie
operanti all'interno del centro limitatamente agli utili derivanti
dalle operazioni effettuate in Paesi dell'Europa centrale e dell'ex
Unione Sovietica, quindi al di fuori del territorio comunitario.
Nel 1995 la commissione, pur considerando il regime aiuto di Stato,
lo giudicò compatibile ai sensi dell'articolo 87, paragrafo 3,
lettera c) del Trattato della Comunità europea, in particolare in
considerazione dell'interesse della comunità ad incentivare lo
sviluppo dei mercati finanziari dei Paesi dell'est. Tale
motivazione è successivamente caduta, determinando
l'incompatibilità del regime e la conseguente richiesta della
commissione di abolirlo con decisione dell'11 dicembre 2002. Da
questo si evince come oggi andare in questa direzione non sia
utile, ma soprattutto non è consentito dall'Unione europea.
La seconda domanda ha una risposta che è diretta conseguenza
delle considerazioni che sono state svolte finora. Gli
approfondimenti sono stati fatti, era giusto e doveroso farli ma,
arrivati a questo punto, il parere è sufficientemente esaustivo,
indicando anche delle situazioni in cui le zone franche sono state
revocate, pertanto credo che non riusciremmo ad ottenere alcun
risultato; da questo punto di vista, consideriamo il caso
chiuso.
Presidente - La parola al Consigliere Curtaz.
Curtaz (Arc-VA) - Sarò brevissimo. Prendo atto della risposta
dell'Assessore e mi dichiaro soddisfatto. Peraltro avevamo sempre
sostenuto, anche tacciati di essere ignoranti, in quest'aula che la
zona franca di impresa in Valle d'Aosta era un assurdo giuridico ed
economico, mi sembra che dopo l'approfondimento anche la Giunta sia
arrivata allo stesso risultato; quindi la questione è chiusa: non
si può fare. Non solo, a nostro giudizio sarebbe totalmente
inopportuno farla. L'unica cosa che mi dispiace è che non mi abbia
risposto il Presidente Caveri, perché volevo "togliermi un
sassolino dalla scarpa". Posso fare una battuta? Sono io adesso che
le rispondo per fatto personale, perché nella scorsa occasione il
sottoscritto, che è un po' permaloso, era stato redarguito perché
lei la prima volta mi aveva invitato ad approfondire la materia, la
seconda volta mi aveva detto che avevo preso un brutto voto perché
non avevo approfondito. Oggi che l'esperto che avete contattato
dice che la zona franca di impresa in Valle d'Aosta non si può
fare, osservo con una certa compiacenza le osservazioni da me fatte
- che non erano di un esperto, ma di una persona che ragionava
secondo i principi della concorrenza europea e secondo il buon
senso - erano giuste e osservo che anche gli ex Onorevoli europei
ogni tanto sbagliano in materie "europee".
