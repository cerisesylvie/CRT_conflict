Classificazione
AMMINISTRAZIONE REGIONALE
Amministrazione della giustizia



Oggetto del Consiglio n. 376 del 5 febbraio 2019 - Resoconto
OGGETTO N. 376/XV - Interpellanza: "Intendimenti in merito
alla costituzione di parte civile dell'Amministrazione regionale
nel processo riguardante il circolo ricreativo dell'Ente
Regione".
Rini (Presidente)
- Punto n. 25 all'ordine del giorno.
Per l'illustrazione, la parola al collega Manfrin.
Manfrin (LEGA VDA)
- I fatti credo siano ampiamente noti,
ma è bene ripercorrerli a beneficio di quest'aula ma soprattutto a
beneficio di chi ci ascolta al di fuori. Sostanzialmente l'ex
Presidente del CRER - il cui nome ometto ma credo che tutti
conosciamo all'interno di quest'aula, e anche penso al di fuori -,
dopo ben 18 anni di presidenza, nel 2016 aveva ceduto il passo, a
seguito delle elezioni interne appunto per la suddetta presidenza,
all'attuale Consigliere comunale di Aosta Vincenzo Caminiti.
Proprio Caminiti aveva portato l'attenzione del Consiglio regionale
nella scorsa legislatura, durante un'audizione della competente
commissione, lo stato dei conti dell'ente in questione. In seguito
all'attenzione mediatica accesa sul caso è alla denuncia presentata
dallo stesso Caminiti alla Guardia di finanza, si è originata così
un'indagine che ha cercato di far luce su quanto esposto
dall'allora Presidente Caminiti. Nel suo intervento e nelle sue
dichiarazioni Caminiti aveva espresso stupore per lo stato dei
conti che aveva trovato, così come per operazioni finanziarie a suo
dire giudicate strane e anche per questo motivo si era dimesso ai
tempi. Da questa denuncia si origina l'inchiesta in oggetto, della
quale, attraverso informazioni giornalistiche, qualche mese fa è
stata resa nota la chiusura da parte della Procura di Aosta. Le
accuse riportate parlano di bilanci fasulli, stilati e approvati in
sequenza - e di questo ne abbiamo avuto anche comunicazione - nei
quali si omettevano i passivi esistenti prospettando quindi una
situazione dell'ente più florida rispetto a quella che in realtà
era esistente ai tempi. Tramite questi artifizi, quindi, secondo le
ipotesi formulate, l'ente avrebbe indebitamente percepito ben 90
mila euro di contributi pubblici. Proprio per questo motivo,
considerata quindi la necessità di fare luce sulla vicenda, anche a
seguito dell'audizione effettuata ai tempi dalla commissione
consiliare competente - e il Presidente Leonardo La Torre aveva
espresso sconcerto rispetto alla situazione presentata e
prospettata durante l'audizione dall'allora Presidente Caminiti e
dai membri che erano stati auditi dalla commissione -, la presente
iniziativa mira a conoscere se l'Amministrazione abbia condotto
degli approfondimenti nel merito dei rilievi; in caso affermativo,
quale sia stato l'esito dei suddetti approfondimenti e se
l'Amministrazione abbia intenzione di costituirsi parte civile nel
processo di cui all'oggetto, ovviamente se verrà intentato.
Presidente
- Per la risposta, la parola all'Assessore
Testolin.
Testolin (UV)
- In merito all'argomento, è opportuno
premettere che il CRER Enti locali è costituito come associazione
autonoma tra i dipendenti della Regione, degli Enti locali e
dell'Azienda USL, pertanto risponde autonomamente direttamente agli
obblighi assunti nei confronti di terzi. La Regione non è socio e
si trova nella stessa posizione del Celva, dell'Azienda USL, tutti
i dipendenti dei citati enti hanno la facoltà di associarsi al
circolo ricreativo. La Regione ne ha riconosciuto l'interesse
regionale con la legge regionale n. 29 del 1991, ai sensi della
quale è autorizzata la concessione di un contributo annuo dietro
presentazione di una serie di documenti, che sono: il programma
delle attività per l'anno in corso, il bilancio di previsione e il
rendiconto. I rendiconti entrate e spese del periodo 2012-2015, che
è quello preso in considerazione da questa interpellanza, sono
stati presentati in equilibrio e, come riassunto nelle premesse
dell'interpellanza, l'ex Presidente del CRER risulta indagato per
indebita percezione di contributi pubblici ai danni dello Stato e,
secondo l'ipotesi della Procura, nei rendiconti del CRER non
sarebbe stato indicato un saldo passivo e sarebbero stati omessi i
ricavi derivanti dalla gestione di attività commerciali come, ad
esempio, il tennis.
Quanto al documento dell'interpellanza, si comunica che
nell'approfondimento condotto dal Coordinatore del Dipartimento
bilancio, finanze, patrimonio e società partecipate, l'omessa
indicazione di un saldo passivo, se confermata, non avrebbe
comportato in sé un'indebita percezione del contributo regionale,
quindi non avrebbe causato in questo frangente un'indebita
percezione di questo contributo. Inoltre, quanto all'ipotizzata
omissione nella registrazione dei ricavi derivanti dalla gestione
del Tennis Club Aosta, il medesimo Coordinatore ha precisato che
quest'attività non risulta svolta nell'ambito delle funzioni del
CRER, in quanto lo stesso direttivo dello stesso circolo
ricreativo, nell'assemblea del 20 febbraio 2012, ovvero
antecedentemente ai fatti contestati, ne ha esplicitamente escluso
la gestione. I rilievi posti dalla Guardia di finanza e dalla
Procura di Aosta, così come messi a disposizione
dall'Amministrazione regionale, non sono tali da permettere al
momento un giudizio compiuto, ma non fanno emergere circostanze che
giustificano la costituzione in giudizio da parte della Regione,
fatta salva evidentemente la facoltà di esercitare l'azione civile
in esito al giudizio penale. Questa è la situazione analizzata dai
nostri uffici di cui diamo prontamente conto.
Presidente
- Per la replica, la parola al collega
Manfrin.
Manfrin (LEGA VDA)
- Mi permetto di osservare una cosa.
Sto esaminando un po' di documentazione relativa a questo punto e
posso osservare innanzitutto che più volte in quest'aula è stata
affermata quasi un'estraneità da parte del Consiglio regionale,
dell'Amministrazione regionale rispetto al CRER e questa sorta di
estraneità, anche se in maniera più velata, è stata evocata anche
in questo momento. Mi corre quindi l'obbligo di evidenziare, una
volta in più, che non può essere invocata questa estraneità dal
momento in cui non soltanto l'Amministrazione regionale finanzia
quest'associazione, ma concede un immobile in gestione e concede
soprattutto anche dei dipendenti che sono distaccati, uno o due se
non sbaglio, quindi, da questo punto di vista, non è proprio una
cosa a noi non organica. Credo che gli approfondimenti vadano
fatti. Penso che la collega Spelgatti voglia aggiungere qualcosa in
merito alla costituzione di parte civile.
Presidente
- Per l'integrazione di replica, la parola
alla collega Spelgatti.
Spelgatti (LEGA VDA)
-Tornando all'argomento di questa
mattina, notiamo che ci sono sempre due pesi e due misure, quindi
la tesi invocata questa mattina sul perché abbiate nominato un
difensore per tutelare l'immagine della Regione in questo
procedimento, però poi continuate a non avere intenzione di
costituirvi parte civile per difendere la Regione in altri
procedimenti penali, soprattutto quello che coinvolge un esponente
di questo Consiglio... anche in questo caso state già dicendo che
non vi costituirete parte civile. Come al solito, si vede che ci
sono due pesi e due misure, non quadra quindi la tesi che avete
portato avanti questa mattina.
