Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 1832 del 22 settembre 2022 - Resoconto
OGGETTO N. 1832/XVI - Interpellanza: "Messa a disposizione
delle aree sottostanti il Castello di Aymavilles per la sosta dei
veicoli durante gli orari di apertura del sito".
Bertin (Presidente) -
Punto n. 45. Per l'illustrazione,
la consigliera Foudraz.
Foudraz (LEGA VDA) -
Torniamo ad Aymavilles.
Quest'iniziativa vuole portare l'attenzione sulla problematica dei
posti auto necessari, a seguito dell'avvenuta apertura del Castello
di Aymavilles; e qui sottolineo: "Fortunatamente l'avvenuta
apertura", non è che io sono contraria, tutt'altro, anzi, è bello
vedere il paese che prende vita e che si anima.
Il problema è che, appunto, dal 14 maggio, da quando il Castello
è stato aperto in maniera ufficiale e definitiva, si evidenzia
questa grande problematica. Infatti dalla metà del mese di maggio è
possibile visitare questo bellissimo e apprezzatissimo Castello e
tutti i suoi annessi, che per tantissimi anni erano stati chiusi al
pubblico proprio per i lavori di restauro e al proposito avevamo
già discusso di questo in iniziative dell'anno passato.
I numeri dei frequentatori del sito sono importantissimi e
dimostrano quanta fosse l'attesa per questa apertura definitiva.
Stiamo infatti parlando di numeri davvero grandi: in soli tre mesi
e mezzo di apertura, si sono recati a visitare la struttura circa
25 mila persone, quindi veramente un grandissimo successo. 25 mila
persone che, ovviamente, si recano sul posto con un mezzo di
trasporto, il più delle volte autonomo, e che il più delle volte
faticano a trovare una collocazione per il parcheggio, perché,
purtroppo, nei pressi della struttura i posti auto sono veramente
limitati e sono per lo più a servizio degli abitanti delle
frazioni, perché quella è una zona residenziale ad alta densità di
popolazione.
Nello specifico, nelle vicinanze e nelle adiacenze del parco del
Castello vi sono due parcheggi comunali - grossomodo ciascun
parcheggio può ospitare circa quindici autovetture - e poi c'è un
ulteriore parcheggio che è a ridosso del fabbricato de La Grandze,
che è di proprietà regionale, che ospita al massimo una ventina di
autoveicoli.
Considerando il numero medio dei visitatori che, facendo una
media sui 25 mila visitatori in tre mesi e mezzo, sono circa 300
persone al giorno, anche se bisogna dire che in diverse giornate si
sono sfiorati picchi da mille visitatori, questo perché vi erano,
in concomitanza, delle manifestazioni; queste 300 persone al giorno
di frequentatori mediamente viaggiano in numero di 2-3 persone per
autovettura, quindi si capisce bene che un centinaio di vetture, in
aggiunta a quelle che già insistono sul territorio, presenta una
problematica e crea problemi alla normale circolazione.
Per queste motivazioni io chiedo all'Assessore competente se sia
a conoscenza della problematica che le sto illustrando, se sia
intenzione dell'Amministrazione regionale mettere a disposizione le
aree sottostanti al Castello: sono praticamente due prati, situati
tra il primo cancello d'ingresso e il secondo cancello
d'ingresso.
Nel caso la risposta non fosse affermativa, quale potrebbe
essere la soluzione per risolvere questa problematica.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Premetto che il tema del
parcheggio del Castello, ma non solo del Castello di Aymavilles, ma
dei castelli in generale, è oggetto di confronto quotidiano e che
capisco benissimo anche il disagio della popolazione per anche
episodi di parcheggi selvaggi che ogni tanto sono segnalati,
selvaggi e anche poco regolamentati.
Quindi grazie per quest'iniziativa, perché mi dà anche modo per
fornire un po' di informazioni che spero possano servire a
tranquillizzare l'interpellante, ma anche a tranquillizzare la
popolazione, fermo restando che i tempi - come vedrà - sono
comunque i tempi più rapidi possibili, ma che richiedono, in ogni
caso, delle scadenze che non possono essere più di tanto
forzate.
Lei mi chiede se io sono a conoscenza della problematica: sì.
Potrei limitarmi a dirle di sì, ma, come riferito, il 14 maggio
abbiamo aperto il sito al pubblico in maniera definitiva, dopo più
di mezzo secolo dall'acquisto da parte della Regione, e il lungo
problematico cantiere di restauro e valorizzazione non poteva non
comprendere anche tutte le questioni legate all'individuazione
delle aree di parcheggio per accedere al Castello di
Aymavilles.
La Soprintendenza per i beni e le attività culturali considera
di prioritaria importanza occuparsi di questi aspetti per
migliorare la fruizione dei siti culturali aperti al pubblico, ma,
all'interno di tutti gli sforzi già messi in campo per l'apertura,
la tempistica - come le dicevo prima - per risolvere questa
problematica non ha potuto essere condotta in contemporanea con i
lavori sull'edificio per motivi diversi, non ultimi quelli legati
alla difficoltà nell'avere dei finanziamenti appositi.
Del resto, nel momento in cui è emersa improrogabile la
necessità di rendere visitabile il Castello, - così come anche da
lei peraltro sollecitato ben più di una volta con sue iniziative -,
l'intervento non poteva ancora tenere conto di tutti gli aspetti
legati alla prosecuzione dei progetti relativi al parco, alle aree
esterne e alle zone di parcheggio.
Le ricadute positive dell'apertura del Castello di Aymavilles,
che lei ha evidenziato, in termini di pubblico e di riscontri anche
all'esterno della Valle, sono sotto gli occhi di tutti. I
visitatori al 19/09/2022 sono stati 42 mila all'incirca e la
comunità sta avendo notevoli benefici dalla trasformazione del
paese in luogo turistico e non solo più di passaggio. Ricadute e
benefici che portano, come evidenziava giustamente lei come
contraltare, alcune difficoltà logistiche di corretta gestione dei
flussi sui quali, tuttavia, è possibile avere un produttivo
confronto tra gli enti coinvolti e la comunità stessa.
Lei mi chiede se sia intenzione dell'Amministrazione mettere a
disposizione le aree sottostanti il Castello. L'area sottostante il
Castello a ridosso del muro di cinta è stata messa a disposizione
sin dall'inaugurazione come parcheggio in occasione di eventi o
particolari visite, situazione in cui l'afflusso e la sistemazione
dei veicoli è stato regolato, come lei sa, da servizi di sicurezza,
a volte anche un po' incavolati, perché ho avuto qualche questione
con un paio di volontari. La presenza di personale idoneo in quel
punto rappresenta infatti una condizione necessaria per tenerlo
aperto, così come previsto dalla normativa vigente.
L'ingresso a quest'area dal cancello non gode infatti di una
grande visibilità per i veicoli che devono entrare o, viceversa,
uscire, perché è un ingresso netto, inoltre posto anche nelle
vicinanze di un incrocio.
Per questi motivi la sicurezza stradale dell'area risulta
problematica e anche il posizionamento dei veicoli va indirizzato e
controllato per un razionale utilizzo dello spazio.
Nell'ambito dell'ordinaria apertura del Castello la gestione di
un servizio di questo tipo richiederebbe un incremento dei costi di
personale che necessita di una programmazione a monte e di
ulteriori risorse.
Inoltre, trattandosi di un'area destinata a prato, il terreno
presenta attualmente un fondo facilmente deteriorabile da passaggi
e manovre di mezzi, specialmente in caso di piogge e nevicate, con
conseguenti difficoltà per i veicoli e le persone.
Mi chiede "In caso di risposta negativa, quale sia la soluzione
che si intenda adottare per risolvere la problematica": va
ricordata la presenza di un parcheggio di venticinque posti a
destra de La Grandze, che lei ha ricordato, che, non essendo molto
visibile, è risultato paradossalmente essere poco frequentato e che
quindi andrebbe segnalato in maniera più chiara già dal curvone
della strada regionale per Cogne.
Esistono inoltre altri due parcheggi presenti, sempre ad est del
Castello che lei ha segnalato.
L'impegno, in collaborazione con il Comune con il quale ci si è
confrontati in diverse occasioni, è quello di coordinarsi per
implementare la segnaletica, inserendo ulteriori cartelli stradali
indicativi.
Comunque, coscienti della necessità di dotare il Castello di
Aymavilles di un adeguato parcheggio, la Soprintendenza aveva già
affidato negli anni scorsi la redazione della fattibilità tecnica
economica dell'opera a completamento di ipotesi nate durante gli
studi per la valorizzazione del parco del Castello a cura
dell'allora Assessorato all'Agricoltura, che ha portato
all'individuazione di una zona in cui ricavare un parcheggio
interrato a ovest del Castello, con accesso dalla via e dalla
frazione Micheley.
A breve sarà affidata la progettazione dell'opera che consisterà
in un parcheggio con circa cinquanta posti, dal quale, mediante un
collegamento verticale con scale e ascensore, si potrà raggiungere
agevolmente la biglietteria e la relativa zona di visita.
Per procedere all'affido della progettazione, è stato
necessario, così come previsto dal Codice dei contratti, svolgere
una preventiva analisi e indagine archeologica, che è in corso di
ultimazione, che è stata fatta qualche mese fa.
Per la progettazione del parcheggio, è stata finanziata una
somma di circa 380 mila euro, mentre per la realizzazione del
parcheggio interrato e del servizio di direzione lavori del
coordinamento della sicurezza, sarà necessario prevedere risorse
pari a 5,5 milioni di euro, così costa quel parcheggio.
Ci tengo a precisare che le attività di cui sopra sono già state
inserite nel DEFR 2022-2024 e riproposte nella programmazione
2023-2025.
Inoltre, per ovviare ai problemi di accesso al sito, garantendo
l'incolumità delle persone, va anche segnalato che è stata
prevista, faticosamente, la realizzazione nel curvone della strada
per Cogne di una rotonda e di un allargamento della strada dal lato
del Castello con un adeguato spazio di sosta che consentirà agli
autobus un avvicinamento in sicurezza per portare visitatori al
Castello e tornare a riprenderli. Ho detto "Con fatica" perché
quello lì è un muro che deve essere ovviamente valutato, bisogna
capire se è un interesse di tipo archeologico, storico
eccetera.
In questo modo anche coloro che raggiungeranno il Castello a
piedi avranno uno spazio di riserva per accedere e sostare
liberamente nei pressi del Castello. Il progetto della rotatoria è
in corso ed è a cura dei Lavori pubblici, quindi siamo abbastanza a
regime.
Peraltro l'area di parcheggio in questione è stata a sua volta
oggetto di recenti indagini archeologiche proprio al fine di
verificare la possibilità di spostare, come le dicevo prima, il
muro lungo strada, per la creazione di tale area di sosta per gli
autobus vicino al cancello del Castello, perché altrimenti si
sarebbero dovuti fermare, come succede, purtroppo nel parcheggio di
lato o appena dopo il curvone, con il pericolo che chi arriva da
Cogne si schianti contro questi poveri pullman.
Gli scavi archeologici condotti nelle due aree da indagare hanno
comportato già una spesa di circa 120 mila euro al netto Iva,
questo per dire i costi comunque di tutte queste operazioni
collaterali.
Alla luce di quanto illustrato, emerge chiaramente come il
nostro impegno, nell'affrontare la questione dei parcheggi, sia
stato portato avanti attraverso numerose azioni, anche concertate
con altri Assessorati, al fine di addivenire a una sua risoluzione
futura.
In questo senso, anche sotto il profilo gestionale, è stata
adottata una politica di prenotazione e gestione dei flussi di
visitatori calibrata su orari e giornate, perché non andasse a
incidere proprio in maniera pesante sulle presenze giornaliere dei
veicoli. Avremmo potuto avere probabilmente più visitatori ma,
tenuto conto del problema che lei ha evidenziato, si sta facendo
proprio anche un razionamento delle visite.
Si segnala inoltre che, sulla base dell'esperienza acquisita
negli altri Castelli, questo tipo di problematica emerge
soprattutto nei mesi estivi, quindi luglio e agosto, e pertanto ci
stiamo già attivando per la prossima stagione estiva.
Grazie comunque dell'interpellanza perché, come le dicevo, ci ha
dato modo anche di fornire dei dati oltre che a lei anche alla
comunità e al Comune di Aymavilles.
Presidente -
Per la replica la consigliera Foudraz.
Foudraz (LEGA VDA) -
La ringrazio della risposta, è stata
una risposta molto articolata. Io capisco... i costi di
realizzazione del parcheggio, mi ricordo che si parlava di questo
parcheggio sotterraneo già prima del 2005, quando io feci la prima
volta ingresso in Consiglio comunale a Aymavilles come
amministratore, quindi già allora si parlava di questa
progettazione, e sono passati diciassette anni. É chiaro che la
tempistica di realizzazione di quest'opera sarà lunga, quindi io
quello che proponevo era una sorta di soluzione immediata,
ovviamente magari non tanto per il periodo invernale ma almeno dal
periodo primaverile-autunnale l'utilizzo di queste due aree
adiacenti e sottostanti al Castello, sarebbe fattibile con un manto
di stabilizzato, e non costerebbe certo né 380 mila euro né 5
milioni di euro ...magari anche vedere di prendere del personale
per la viabilità, sarebbe anche una buona azione nei confronti di
persone che cercano lavoro, e si potrebbe risolvere nell'immediato,
subito, senza grosse spese.
Comunque la ringrazio per la risposta.
Presidente -
A questo punto interrompiamo i lavori per
arieggiare i locali. I lavori del Consiglio sono sospesi.
La seduta è sospesa dalle ore 17:04 alle ore 17:34.
