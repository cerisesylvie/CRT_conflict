Classificazione
INFORMAZIONE
Radiotelecomunicazioni



Oggetto del Consiglio n. 2163 del 5 ottobre 2006 - Resoconto
OGGETTO N. 2163/XII - Interventi per garantire la
disponibilità su tutto il territorio della Regione delle tecnologie
informatiche. (Interrogazione)
Interrogazione
Ricordato che la Valle D'Aosta si è distinta in passato per
innovativi progetti informatici come quello della "Valle d'Aosta
cablata";
Tenuto conto che la tecnologia ha messo a disposizione vie
informatiche a alta velocità, come l'ADSL, o ad alta flessibilità,
come il Wi-Fi o WIMAX, che consentono uno straordinario sviluppo
delle potenzialità della Rete a fini economici e sociali;
Tenuto conto che su questi temi si gioca una parte
significativa della capacità di competere della nostra comunità, ed
in particolare della nostra imprenditoria;
Ribadito il principio dell'uguaglianza dei cittadini che, nel
caso particolare, significa mettere a disposizione tali tecnologie
in tutti i comuni e in tutte le località della nostra
Valle;
i sottoscritti Consiglieri regionali
Interrogano
la Giunta regionale per conoscere:
1) quale siano stati i risultati del progetto "Valle d'Aosta
cablata";
2) in quali comuni siano disponibili i servizi ADSL, WIFI e
WIMAX;
3) quali interventi siano in essere per il completamento
della disponibilità su tutto il territorio regionale delle
sopraddette tecnologie.
F.to: Sandri - Fontana Carmela
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Nell'interrogazione si ricorda il
progetto "Valle d'Aosta cablata", quindi si ripercorre un filo
logico che porta da questo progetto al concetto di banda larga e di
tutta una serie di aspetti che riguardano le tecnologie. Rispetto a
queste 3 domande mi corre l'obbligo di riprendere alcuni passaggi,
per dire cos'è "Valle d'Aosta cablata", forse è utile delinearne la
storia.
Il progetto "Valle d'Aosta cablata" trova origine nella seconda
metà degli anni '80 quando, in Italia e in Europa, inizia ad
affermarsi la consapevolezza dell'importanza che assumono le
telecomunicazioni al fine dello sviluppo dei contesti nazionali e
regionali. All'epoca, in Italia, le telecomunicazioni erano gestite
in regime di monopolio dalla "SIP", ora "Telecom Italia", che
disponeva di un'ampia e diffusa rete a livello nazionale,
aggiornata tecnologicamente in modo diverso fra le varie aree
regionali e subregionali.
In Valle d'Aosta l'infrastruttura risultava datata e di relativo
interesse, in quanto i consumi erano assai limitati. Sulla base
della necessità della "SIP", oggi "Telecom", di posare una fibra
ottica per il collegamento internazionale in vista delle Olimpiadi
di Albertville, matura nell'Amministrazione regionale la
determinazione di cogliere tale opportunità per un rinnovamento
profondo delle infrastrutture di telecomunicazioni, fino a disporre
di una propria rete regionale. In quel contesto il 25 marzo 1992 la
convenzione fra la Regione e la "SIP" per la posa di cavo in fibra
ottica sul fondovalle, da effettuarsi negli anni 1992-1993 secondo
3 interventi: il tracciato autostradale e viabilità ordinaria
Pont-Saint-Martin/Aosta; il tracciato viabilità ordinaria
Aosta/Entrèves e una rete di distribuzione chiamata "velo ottico"
sui Comuni di Aosta, Courmayeur, Saint-Vincent, Châtillon, Verrès e
Pont-Saint-Martin. I lavori, intrapresi da "Telecom" sono stati
ultimati nel 1995.
Il progetto "Valle d'Aosta cablata" ha consentito da subito di
poter disporre di una rete metropolitana digitale ad altissima
velocità, operativa da subito nella città di Aosta. Tale
disponibilità ha portato come effetto immediato un aggiornamento
delle centrali di Aosta, con la sostituzione delle centrali
analogiche con altre digitali, con conseguente miglioramento dei
servizi all'utenza finale. Tale infrastruttura è utilizzata anche
dall'Amministrazione per veicolare i dati e la voce fra le maggiori
sedi, raccogliendo circa il 70% dei propri dipendenti, e dal Comune
di Aosta e dall'ASL per interconnettere le sedi con i propri "Data
center". L'evoluzione dei servizi veicolati per il tramite del
canale Internet, estremamente gravosi in termini di consumo di
banda come quelli audiovisivi, porterà sempre più a valorizzare
tale tipo di infrastruttura come dorsale per il trasporto dei dati,
in quanto decisamente più performante rispetto alle tecniche di
trasmissione "Wireless". Inoltre, tali infrastrutture sono state
nel tempo utilizzate da altri operatori per veicolare la propria
offerta e servizi, permettendo un ampliamento dell'offerta
complessiva nelle aree urbane.
Rispetto alla seconda domanda, viene data un'indicazione
puntuale per ciascuna tecnologia della situazione ad oggi nota
dell'Amministrazione regionale (le darò poi copia della risposta).
Le informazioni fornite possono contenere delle piccole
imprecisioni, in quanto l'offerta commerciale di connettività a
banda larga è dinamica ed in continuo aumento ed è consuetudine
degli operatori commerciali dare poca o nessuna visibilità dei
propri piani di investimento ed evoluzione della rete. Per quanto
concerne l'offerta dei servizi "ADSL", essa dipende dallo stato di
aggiornamento delle centrali "Telecom", ovvero se presso le stesse
sono ospitati apparecchi specifici che consentono di fornire
all'utente finale dislocato entro una distanza di 3-5 km. dalla
centrale una connessione di tipo "ADSL". Poi ho un elenco di
centrali che sono adeguate: Aosta 2 centrali (Aosta/Saint-Martin,
Aosta/Centro, Aosta/Autoporto), Aymavilles, Brissogne, Chambave. Le
do il dato complessivo: sono 20 Comuni su 74 con una percentuale
pari al 34%. A seguito di calcoli eseguiti recentemente, basati sul
calcolo reale del numero di abitanti insistenti sull'area di
influenza di ogni singola centrale, si è giunti alla conclusione
che l'"ADSL" raggiunge attualmente il 69% della popolazione
residente e il 68% delle imprese.
Per quanto concerne la copertura "WIFI", non risulta ad oggi
attivo alcun impianto in grado di fornire connettività ai
cittadini, anche se alcuni Comuni stanno attivando, su propria
iniziativa, in collaborazione con società, "WISP" (Wireless
Internet Service Provider) delle coperture di tal tipo, cioè sono
contratti e accordi che ogni Comune fa con delle società di questo
tipo. Al contrario, la tecnologia "WIMAX", per quanto promettente,
non è ad oggi utilizzabile, in quanto le frequenze operative sono
riservate per fini militari e si è in attesa della liberalizzazione
delle stesse da parte del Ministero delle comunicazioni. In Valle
d'Aosta abbiamo delle sperimentazioni, una in Val d'Ayas con
"Fastweb" e "Siemens", ma sono a livello sperimentale, quindi il
ministero concede delle sperimentazioni temporanee. Ho sentito da
parte del Ministro Gentiloni la disponibilità o la volontà di
intervenire su questo tipo di argomento e impegnarsi affinché
l'esercito liberi le frequenze, al fine di permettere un
determinato sviluppo. Devo anche dire un'altra cosa: è interessante
l'aspetto tecnologico, ma è anche interessante l'aspetto culturale.
Non so se avete condiviso uno studio che è stato fatto, dove siamo
penultimi in Europa come utilizzo di computer, peggio di noi fa
solo la Grecia, circa la metà della popolazione non sa usare il
computer, quindi non ha bisogno di banda larga...
Quanto all'ultima domanda, come già evidenziato precedentemente,
le politiche commerciali dei singoli operatori non sempre
esplicitano i piani industriali per l'espansione della propria rete
dei servizi connessi. In tale situazione risulta complesso
descrivere l'evoluzione a medio-lungo periodo e fornire una
conseguente indicazione sui tempi di completamento della copertura
su tutto il territorio regionale.
L'Amministrazione regionale ha avviato importanti iniziative
volte al miglioramento delle interconnessioni fra enti pubblici e
al potenziamento dei servizi a cittadini e imprese; in particolare
dal 1995 è stata avviata l'iniziativa "Rupar Partout", che ha
permesso di connettere in banda larga tutte le sedi dei Comuni e
delle Comunità montane. Attualmente è in atto una azione
progettuale volta ad estendere la connessione presso tutte le sedi
di enti pubblici locali della regione. È stato inoltre recentemente
approvato dal Comitato di programmazione transfrontaliera Interreg
il progetto "RAL" (Rete Alpi latine) presentato dalla Regione
autonoma, dalla Regione Liguria, Piemonte e dalle Province di
Savona e Imperia, dalla Savoia e dall'Alta Savoia. Tale progetto si
propone di sperimentare tecnologie e modelli organizzativi di
attuazione per l'abbattimento del fenomeno del "Digital Divider"
delle zone alpine, utilizzando anche tecnologie "Wireless" e "Power
Line Cords", trasmissione dati su linee elettriche verso utenze
pubbliche e private. Le risultanze di questo progetto che si
sviluppa lungo un arco temporale di 3 anni, potranno essere
utilizzate per future condotte su iniziativa regionale.
Concludo dicendo che "Telecom" ha presentato un progetto in cui,
nell'arco di 3 anni, si impegnerebbe a un'importante copertura che
è dichiarata al 99% della popolazione: questo tipo di proposta è al
vaglio degli uffici, è ovviamente una proposta unilaterale, nel
senso che - rispetto a quanto ho detto prima - dichiarano di voler
fare e non è che chiedono un impegno immediato dell'Amministrazione
regionale nel pagare, ma una condivisione di questo loro piano di
investimenti.
Presidente
- La parola al Consigliere Sandri.
Sandri (GV-DS-PSE)
- Sono soddisfatto della risposta
dell'Assessore, anche se testimonia, con i risultati che emergono
dall'interrogazione, innanzitutto che la Valle d'Aosta finora ha
perso la sfida del futuro, ha perso la sfida della tecnologia,
perché quando si dice che "WIFI" è zero su 74 Comuni, significa che
abbiamo perso il treno della storia. Faccio presente che il
territorio della Lituania, paese che è rientrato in UE da non molto
tempo, è coperto da "WIFI", per cui qualunque persona, con il suo
computer portatile, in qualunque momento può essere connessa alla
rete e questo ha comportato uno straordinario sviluppo di imprese,
di conoscenze, di capacità, di competenze che ha reso quel Paese
particolarmente sviluppato; ma in tutte le principali città
d'Europa, quelle che stanno in Europa, il "WIFI" è dappertutto,
questa è una tecnologia assolutamente indispensabile e ci siamo
resi conti che finora abbiamo sottostimato il problema.
Diceva giustamente l'Assessore: "siamo i penultimi in Europa,
dobbiamo diventare i primi, per fare questo c'è molto da fare". Lo
stesso dicasi per l'"ADSL", perché è vero che il 68% delle imprese
e il 69% della popolazione hanno l'"ADSL", ma non credo che l'altro
32% dei Valdostani valga di meno di questi 68. Le valli laterali,
dimenticate dal progetto "Valle d'Aosta cablata"... credo che se ci
teniamo alla montagna, dovrebbero essere prima le valli laterali ad
essere irrobustite dal punto di vista della tecnologia e poi la
valle centrale! Se - come credo - c'è la volontà di governare
questo processo, bisogna governarlo e potenziarlo in maniera
straordinaria. Non è pensabile che oggi un operatore di Quart non
possa avere l'"ADSL"; Cogne, città turistica, uno dei nodi
fondamentali, non ha l'"ADSL"! Queste sono le cose per cui si fa
sviluppo, altro che contributi! Dare gli strumenti perché i
Valdostani possano fare da soli senza problemi il proprio sviluppo
e, da questo punto di vista, mi pare che ci sia anche una scarsa
capacità di governare il rapporto con "Telecom"! È evidente da
quello che è emerso negli ultimi giorni sui giornali: che "Telecom"
non ha una lira per gestire l'innovazione, anzi, negli ultimi anni
ha smesso di investire nel rinnovamento delle proprie strutture,
perché a furia di cordate di finanzieri che si sono appropriati di
questa società, si sono indebitate così tanto che non hanno una
lira per investimenti!
Noi dobbiamo fare una grossa riflessione sul nostro rapporto con
"Telecom" che è ancora proprietaria di queste strutture
fondamentali, perché nulla vieta che l'autonomia della Valle
d'Aosta passi anche dall'autonomia nelle infrastrutture. Se abbiamo
ancora 4 soldi a disposizione - e ce ne sono in "CVA" e in altre
società partecipate dalla Regione! -, credo che investire nelle
reti tecnologiche sia molto importante. Porci l'obiettivo che tutti
i Valdostani abbiano un computer collegato con "WIFI" e "ADSL" ad
alta velocità, e lo sappiano usare, credo sia una sfida che, se
riuscissimo a vincere nei prossimi 5 anni, avremmo fatto un grande
passo in avanti!
