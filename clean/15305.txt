Classificazione
TRASPORTI E VIABILITÀ
Impianti a fune


Resoconto integrale del dibattito dell'aula
Oggetto del Consiglio n. 2891 del 10 dicembre 1997 - Resoconto
SEDUTA ANTIMERIDIANA DEL 10 DICEMBRE 1997
OGGETTO N. 2891/X Estensione per i residenti in Valle delle
tariffe giornaliere ridotte nei giorni festivi. (Reiezione di
mozione)
Mozione Visto il quadro complessivo delle tariffe previste dalle
società di impianti a fune per la prossima stagione invernale
1997/98;
Viste le agevolazioni previste, in tale ambito, per i soggetti
residenti, che prevedono sconti sulle tariffe giornaliere che
escludono i festivi ed il periodo delle vacanze natalizie;
Considerato che la gran parte dei residenti, per ovvie ragioni
connesse allo svolgimento dell'attività lavorativa e scolastica,
hanno la possibilità di praticare lo sci prevalentemente nelle
giornate festive;
Considerato altresì che sovente, in virtù degli sconti praticati
dalle singole società ad enti e sci club non valdostani, nelle
giornate festive, i residenti in Valle si trovano nella paradossale
situazione di pagare molto di più di altri soggetti praticanti lo
sci nei "domaines skiables" della Valle;
Tenuto conto dell'importante impegno profuso dalla Regione a
sostegno delle attività di investimento e gestione delle società
esercenti gli impianti a fune nonché della presenza rilevante della
Regione e/o degli enti locali come azionista nella quasi totalità
delle società stesse;
Considerato infine che la società SISKI, che ha fra l'altro il
compito di coordinare ed armonizzare le politiche tariffarie delle
diverse società di impianti a fune operanti in Valle, é controllata
indirettamente dalla Regione;
tutto ciò premesso
il Consiglio regionale
Impegna
la Giunta regionale ad intervenire presso la SISKI e presso
l'Associazione regionale delle imprese esercenti impianti a fune,
per il ruolo istituzionale che le compete ed in qualità di
importante azionista, affinché per la stagione invernale 1997-98,
la riduzione per i residenti in Valle sulle tariffe giornaliere
venga estesa alle giornate festive ed al periodo delle vacanze
natalizie.
Presidente Ha chiesto la parola il Consigliere Viérin Marco.
Viérin M. (Aut) Abbiamo presentato questa mozione visto il
quadro complessivo delle tariffe previste dalle società di impianti
a fune, soprattutto viste le agevolazioni previste in tale ambito
per i soggetti residenti che prendono sconti nelle tariffe
giornaliere, che escludono i festivi e il periodo delle vacanze
estive. Va tenuto conto che la gran parte dei residenti, per ovvie
ragioni connesse allo svolgimento dell'attività lavorativa e
scolastica, hanno la possibilità di praticare lo sci
prevalentemente nelle giornate festive, quindi gran parte dei
Valdostani non possono usufruire neanche di una lira di sconto
perché dovrebbero far marinare la scuola ai propri figli oppure
loro stessi, per accompagnarli, "marinare" il proprio lavoro o
prendere giornate di ferie.
La cosa più pazzesca è che sovente, in virtù degli sconti
praticati dalle singole società ad enti e sci club non valdostani,
cioè a sciatori che arrivano in Valle in gruppi organizzati, questi
sciatori nelle giornate festive si trovano in Valle nella
paradossale situazione di pagare meno degli altri soggetti che
praticano lo sci che sono residenti, quindi abbiamo
anacronisticamente una situazione di questo tipo: gente che viene a
sciare portata in Valle d'Aosta con autobus o altri mezzi di
trasporto che alla fine paga meno del Valdostano che va con la sua
famiglia a sciare in qualsiasi località la domenica durante i
periodi di Natale e di Pasqua. Inoltre a questa gente viene messo
in conto nel prezzo anche il trasporto per cui chi arriva da Milano
paga meno di chi parte da Aosta e questo è vergognoso.
Per tutte queste ragioni, dal momento che la Regione è presente
in tante società come azionista ed è presente anche nella Siski al
49 percento, si chiede alla Giunta regionale di intervenire presso
l'Associazione regionale delle imprese esercenti impianti a fune
per il ruolo istituzionale che le compete in qualità di importante
azionista affinché per la stagione invernale 1997-1998, la
riduzione per i residenti in Valle sulle tariffe giornaliere venga
estesa alle giornate festive ed al periodo delle vacanze
natalizie.
Spero che quest'argomento venga affrontato dai colleghi in
maniera un po' più seria, vedo che ci sono molte persone che stanno
a vociferare, probabilmente a loro non interessa più di tanto in
quest'aula sentire che i Valdostani pagano di più di altri sciatori
che vengono da Milano o da Roma o da Torino e aspetto una risposta
della Giunta.
Ricordando alla Giunta la legge che ha istituito la concessione
di contributi per la manutenzione e la gestione di piste dello sci
di discesa, approvata nell'84, riprendo alcuni passaggi dal
dibattito che si è svolto in quell'occasione e parto dalla
relazione di accompagnamento alla legge. Leggendo questa relazione
si scopre che la copertura della spesa che la Regione concede alle
società di impianti a fune va dal 40 al 60 percento dei costi
effettivi della battitura delle piste, compreso il personale,
l'ammortamento e la manutenzione dei mezzi, il consumo di
carburante e le spese generali, eccetera quindi, con questi
contributi l'ente pubblico copre oltre il 50 percento delle spese
gestionali che le società di impianti a fune hanno.
Nell'84 la spesa è stata definita in 3 miliardi, mentre oggi si
superano i 6 miliardi perché tale importo è stato modificato
nell'87 quando il valore è passato da 90 a 150mila quindi, oggi
l'ente pubblico Regione spende per l'aiuto alle società di impianti
a fune sulle spese di gestione circa 6 miliardi e noi non siamo
contrari a quest'aiuto, ma questo è un dato preciso per capire un
altro passaggio che i consiglieri che erano presenti in quest'aula
nell'84 hanno utilizzato per porre alcune condizioni alla copertura
delle spese di gestione.
Si legge nella relazione di accompagnamento alla legge che "il
proposto contributo gestionale per la manutenzione e battitura
delle piste dovrà essere informato ai seguenti principi (...) lett.
d) essere connesso a una politica di tariffe competitive e di
sconti ai residenti della Valle".
Tale principio è esplicitato anche nella legge, all'articolo1,
Finalità, dove al comma 3 si legge: "In relazione all'intervento
finanziario disciplinato dalla presente legge le aziende e gli enti
beneficiari dovranno attuare in accordo con la Regione una politica
di prezzi concorrenziali, prevedendo altresì agevolazioni generali
per i residenti in Valle d'Aosta" quindi, questo è un compito che
la legge dell'84 assegnava agli amministratori di questa
Regione.
Oggi i dati di fatto quali sono? Sono che i Valdostani nel
periodo natalizio, quando hanno i figli a casa, quando sono in
ferie e nei giorni festivi, devono pagare il prezzo pieno e devono
pagare di più di quelli che vengono da Milano o da altre città del
nord Italia. Alle quali città vengono proposti dalle società di
impianti a fune dei pacchetti dove le società pagano addirittura il
trasporto. In questa maniera il costo giornaliero per sciare è più
basso rispetto al costo della tariffa giornaliera che il Valdostano
paga nelle varie stazioni sciistiche.
Chiedo vivamente che questa mozione venga approvata anche perché
è compito di quest'Amministrazione e del Consiglio regionale far sì
che venga data completa attuazione alla legge approvata dai nostri
colleghi nell'84, poi modificata nell'87.
Presidente Ha chiesto la parola il Consigliere Chiarello.
Chiarello (RC) Non ho sottoscritto la mozione per motivi
tecnici, non ci siamo trovati nel momento in cui è stata
presentata.
Non ho problemi a dire che la voterò senz'altro proprio perché
la discussione è nata lo scorso Consiglio su suggerimento dei
Valdostani che subiscono queste ingiustizie. Quando Valdostani di
due comuni attigui si trovano alla stessa funivia, uno paga il 50
percento, l'altro paga il prezzo intero, cominciano a guardarsi in
faccia e a chiedere che almeno tutti i Valdostani abbiano uguale
trattamento in impianti ai quali la Regione ha contribuito e
contribuisce per la loro funzionalità quindi, sottoscrivo in pieno
la mozione e la voterò.
Presidente Ha chiesto la parola l'Assessore al turismo,
commercio e sport, Agnesod.
Agnesod (UV) In premessa vorrei chiarire che esiste la volontà
politica da parte della Regione, di questa Giunta, di giungere ad
una tariffazione equa ed omogenea dei biglietti per gli impianti di
risalita per i residenti in Valle e questo non da oggi. La legge
dell'84 a cui faceva riferimento Viérin è stata rispettata fino al
?94 con degli accordi specifici fatti dalla Regione con le varie
società che erano sul territorio, quindi con accordi locali; dal
?94 in poi, con l'entrata della Siski che ha messo in atto il
tariffario collegato con gli stagionali, è stato previsto per tutti
i residenti il 30 percento di sconto tariffario sullo stagionale
per la giornata e la mezza giornata. Per i giovani di meno di 18
anni questo sconto è stato fatto del 50 percento.
Esiste il problema della domenica, dei festivi e dei giorni di
festa nazionale, il 23 dicembre e il 6 gennaio. C'è la volontà da
parte della Giunta di giungere ad una definizione di
quest'argomento, volontà che è contenuta ed è evidente nella legge
regionale 29/97, dove è stata inserita all'articolo 47, comma 1, la
norma che recita: "La Giunta regionale, sentita l'Associazione
valdostana impianti a fune e le organizzazioni sindacali
maggiormente rappresentative, stabilisce i criteri generali di
determinazione delle tariffe e disciplina le agevolazioni
tariffarie per i residenti in Valle d'Aosta". Questa è la legge
regionale: "Norme in materia di servizi di trasporto pubblico di
linea" quindi, rispetto a questa normativa, opereremo, in questa
fase abbiamo provveduto già a contattare l'Associazione valdostana
impianti a fune e la Siski per avviare una trattativa
sull'argomento.
C'è da sottolineare che la Siski non può essere oggetto di un
impegno sulle tariffe giornaliere da parte della Giunta in quanto
alla Siski non compete la vendita dei giornalieri, ma solo degli
stagionali sui quali peraltro viene già praticato per i residenti
lo sconto del 30 percento sulle tariffe normali.
Non bisogna dimenticare che lo scorso anno è stata avviata una
politica di agevolazione tariffaria importante valida anche nei
giorni festivi per gli agonisti e per i giovani residenti; infatti
gli atleti nazionali di sci, componenti squadre nazionali ASIVA,
pagano uno stagionale di 115mila lire, pari al 10 percento della
tariffa dello skipass dello stagionale completo e i giovani nati
dopo il 1° gennaio ?78, appartenenti agli sci club valdostani,
pagano uno stagionale di 235mila lire, pari al 20 percento della
tariffa completa. Inoltre, per i residenti con età maggiore di 65
anni e per tutti i giovani di età inferiore ai 18 anni anche non
appartenenti agli sci club esiste uno sconto del 50 percento sullo
stagionale.
È opportuno evidenziare che i Valdostani, che hanno già
acquistato degli stagionali per la stagione in corso, lo hanno
fatto anche sulla base di regole precise che contemplavano la non
riduzione sui giornalieri...
(interruzione del Consigliere Viérin Marco, fuori microfono)
... quindi loro avendo lo stagionale... cosa c'entra il
capannone, non ho capito il collegamento...
Presidente ... per favore, Assessore, continui, non ci faccia
caso.
Agnesod (UV) I residenti che quest'anno hanno acquistato lo
stagionale lo hanno acquistato anche sapendo che quest'anno il
giornaliero non valeva la riduzione per la domenica e i giorni
delle festività natalizie quindi, queste persone verrebbero
penalizzate dal cambiamento delle regole stesse a stagione avviata
e sono un certo numero. Lo scorso anno abbiamo venduto 946
stagionali globalmente in Valle d'Aosta: 801 per coloro di età
compresa fra i 18 e i 65 anni, che è la fascia maggiore, 145 per i
minori di 18 anni e per i residenti con età maggiore di 65 anni. Su
un totale di 4713 stagionali venduti il 20 percento è la cifra che
ha inciso per i residenti, l'incasso è di 697 milioni per i
residenti su un totale di 4,576 miliardi, cioè il 15 percento degli
incassi globali. Da lì si vede che c'è questa riduzione notevole
per i residenti rispetto ai costi pagati da chi acquista lo
stagionale.
Nella discussione con l'Associazione valdostana società impianti
a fune sono emerse diverse problematiche legate ai carichi di
utenza locale nelle giornate di utilizzo di punta degli impianti e,
problema non secondario, alle ripercussioni serie sulle piccole e
medie stazioni che hanno prevalentemente un'utenza valdostana.
Questo è quanto emerge dagli incontri con l'Associazione impianti a
fune. Non è che facciamo nostre questo tipo di considerazioni, però
sono problematiche che sono sul tappeto, che vanno affrontate,
discusse e risolte, altrimenti rischiamo veramente di creare sì un
certo tipo di interesse rispetto a chi va a sciare, ma penalizziamo
in maniera troppo marcata le piccole società di impianti a fune che
vivono e sopravvivono nelle nostre località.
Quindi dobbiamo affrontare il problema però, stiamo discutendo
con l'Associazione impianti a fune per giungere a conclusione, per
trovare l'equilibrio e quindi compensare questa riduzione con
qualcos'altro perché in definitiva non si può andare a penalizzare
soprattutto le piccole società perché le grandi società non hanno
il carico di utenza locale così determinante come ce l'hanno le
piccole.
Alla luce di tutto questo chiedo che la mozione venga ritirata
perché attualmente non la ritengo accoglibile in questi termini in
quanto la problematica è in fase di studio, ma non da adesso, è
stata già affrontata e gli accordi con l'Associazione valdostana
impianti a fune sono in fase di definizione, di trattazione, tenuto
conto però di un fatto importante. Ed è la volontà politica di
affrontare l'argomento secondo quanto previsto dalle normative
vigenti e da poco tempo approvate anche da questo Consiglio perché
la problematica è molto vasta. Riprendo il discorso di Chiarello in
merito alla situazione delle convenzioni fra comunità montane, enti
locali e impianti a fune; c'è una disparità di trattamento rispetto
ai cittadini a cui va data una risposta. I cittadini valdostani che
si trovano in un comune vicino ad un altro che fa parte di un'altra
comunità hanno dei prezzi differenziati per l'accesso agli impianti
e quest'aspetto è molto più complicato ancora perché coinvolge un
discorso che è quello della scelta autonoma da parte degli enti
locali su certe iniziative.
Quindi è una problematica su cui stiamo lavorando non da adesso,
come dicevo prima, e ritengo che questa mozione non possa
aggiungere niente di più di quanto già in questo momento stiamo
facendo.
Concludo dicendo che, se non viene ritirato, propongo
l'astensione sul testo. Non siamo contrari a quanto chiede la
mozione, lo stiamo facendo, però la mozione non aggiunge niente di
più.
Presidente Ha chiesto la parola il Consigliere Viérin Marco.
Viérin M. (Aut) Inizio il mio secondo intervento dicendo: caro
Assessore la nostra proposta aggiunge qualcosa di più. L'Assessore
mi dice che la volontà della Giunta è quella di giungere ad una
tariffazione equa per i Valdostani. Mi sono andato a risentire
l'intervento nella passata seduta di Consiglio quando l'Assessore
ha risposto a Chiarello. Oggi mi dice che c'è la legge 29 con
l'articolo 47. Sono a conoscenza, Assessore, di quest'articolo,
probabilmente Lei si confonde con il discorso, che è un po'
diverso, delle funzioni di servizio pubblico oppure con quello di
cui discutiamo oggi che riguarda gli impianti di risalita a fune
per attività sciistica.
Prendo l'articolo 47 e leggo il comma 1, quello che ha letto
l'Assessore: "La Giunta regionale, sentita l'Associazione
valdostana impianti a fune (...) stabilisce i criteri generali di
determinazione delle tariffe e disciplina le agevolazioni
tariffarie per i residenti in Valle d'Aosta". Quest'articolo 47 - e
qualsiasi giurista può confermare quanto le sto dicendo - fa parte
del capo III, il quale fissa l'ambito di applicazione degli
impianti a fune, quindi l'articolo 47 può essere applicato solo in
questi casi, previsti all'articolo 37.
Prendo l'articolo 37 che dice: "Gli impianti funiviari e
funicolari aerei e terrestri che svolgono funzioni di pubblico
servizio sono disciplinati dalla presente legge" quindi, la
funzione di pubblico servizio può riguardare il discorso degli
impianti di arroccamento, di altri impianti tipo quello che porta
dall'area Cogne verso Pila eccetera, ma voglio vedere se un
impianto di pubblico servizio può essere inteso lo ski lift con il
piattello che porta su gli sciatori a Pila. Non penso che questo
possa essere ritenuto un impianto di pubblico servizio...
(interruzione dell'Assessore Agnesod, fuori microfono)
... la legge non dice questo perché l'articolo 47 è rivolto al
capo III, dove leggo "Impianti a fune - ambito di applicazione" per
cui l'articolo 47 può essere inserito nell'ambito di applicazione
dell'articolo 37 quindi, non è la stessa cosa.
Riprendo due passaggi dell'intervento che l'Assessore ha fatto
lo scorso Consiglio rispondendo al Consigliere Chiarello.
Nel primo l'Assessore ha detto: "Concordo nelle dichiarazioni di
fondo: è necessario che ci siano i trattamenti uguali. Potrebbe
esserci la necessità di armonizzare il tutto, ma dovrebbe essere
fatto dai comuni fra di loro e gli stessi dovrebbero dirimere tali
situazioni; noi non possiamo fare niente o ben poco".
A questo proposito le dico che la legge dell'84 all'articolo 1,
comma 3, è molto chiara e, se uno non la capisce, può andare a
leggersi la relazione di accompagnamento dove si dice in maniera
precisa che questa competenza l'Assessore e la Giunta ce l'hanno
già.
Rileggo l'articolo 1, Finalità, comma 3: "In relazione
all'intervento finanziario disciplinato dalla presente legge...",
cioè la legge con cui diamo 6 miliardi alle società di impianti a
fune per la gestione, non parlo di finanziamenti per investimenti,
ma tutti gli anni diamo 6 miliardi suddivisi fra le varie società
per coprire il 50-60 percento delle spese di gestione, "...le
aziende e gli enti beneficiari dovranno attuare in accordo con la
Regione una politica di prezzi concorrenziali, prevedendo altresì
agevolazioni generali per i residenti in Valle d'Aosta" , ma la
cosa più grave è che oggi queste agevolazioni vengono date ai non
residenti in Valle d'Aosta.
Ho un amico che viene da Milano e che paga il biglietto per
andare a sciare a Pila o in altro luogo meno di quanto lo paga un
amico che ho ad Aosta che va a sciare a Pila, compresa la tratta da
Milano a Pila o da Milano ad Aosta, presso la partenza della
funivia.
Posso condividere che le piccole stazioni hanno un grosso
afflusso di sciatori regionali e che potrebbero avere dei problemi
per far quadrare il bilancio però, l'Assessore, visto che ne ha la
facoltà perché la legge glielo consente ormai da 12 anni, deve fare
un discorso con non solo la Siski, e qui controbatto quanto ha
affermato poc'anzi l'Assessore: non abbiamo chiesto che la Siski
venga chiamata, abbiamo chiesto alla Giunta di intervenire presso
la Siski e presso le associazioni regionali di esercenti impianti a
fune per il ruolo istituzionale che compete alla Regione, ruolo
conferitole dalla normativa in essere, che è legge, e dalle
partecipazioni della Regione in quelle società.
Per cui la Regione ha due motivi per intervenire: uno che è
quello datole dalla legge, l'altro che le viene dato dall'essere
compartecipe al capitale azionario di queste società quindi, questa
è una mancanza dell'Amministrazione nell'applicazione di normative
in essere.
La richiesta dell'Assessore di ritirare la mozione in quanto c'è
la volontà politica da parte della Giunta, mi sconcerta perché, se
c'è la volontà politica, anche se questa proposta è stata
presentata da tre consiglieri del Gruppo Autonomisti, da un gruppo
di minoranza, ed è stata sollevata dal Consigliere Chiarello
correttamente nel passato Consiglio, l'Assessore dovrebbe dire: noi
abbiamo la volontà politica di portare avanti il discorso e siamo
favorevoli a quest'impegno che tutto il Consiglio ci dà.
Perché se alla fine leggiamo quello che abbiamo scritto come
impegno, è lo stesso che Lei, Assessore, ha detto a parole, e se va
a riascoltare il suo intervento di poc'anzi e confronta l'impegno
che la mozione chiede alla Giunta, verificherà che è la stessa
cosa. Solo che l'impegno resta qualcosa di scritto, altrimenti
continueremo a correrci dietro.
Possiamo anche modificare qualcosa dell'impegno, ma chiedo
all'Assessore che almeno si metta un punto fermo da quando si
inizia a fare le cose in maniera corretta.
Sono anche disposto a modificare il testo, ma non sono disposto
a ritirarlo altrimenti continuiamo a parlarci addosso e i problemi
rimangono sul tappeto.
Presidente Poiché la mozione non è stata ritirata, la pongo in
votazione:
Presenti: 31
Votanti e favorevoli: 10
Astenuti: 21 (Agnesod, Bavastro, Bionaz, Borre, Ferraris,
Florio, Lavoyer, Louvin, Mafrica, Mostacchi, Perrin C., Perrin
G.C., Perron, Piccolo, Riccarand, Rini, Squarzino S., Stévenin,
Vallet, Vicquéry, Viérin D.)
Il Consiglio non approva
