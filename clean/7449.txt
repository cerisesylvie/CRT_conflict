Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1952 del 16 aprile 1986 - Resoconto
OGGETTO N. 1952/VIII - MANIFESTAZIONI AD ONERE COMUNE TRA
REGIONE E SITAV PREVISTE DALLA CONVENZIONE PER LA GESTIONE
APPALTATA DELLA CASA DA GIOCO DI SAINT-VINCENT.
(Interrogazione).
PRESIDENTE
: Do lettura dell'interrogazione presentata dal
Consigliere Aloisi:
INTERROGAZIONE
VISTA la deliberazione del Consiglio regionale n. 448, del
6.12.1977, modificata con delibera del Consiglio regionale n. 1739
relativa alla convenzione per la gestione appaltata della Casa da
Gioco di Saint-Vincent;
PRESA VISIONE dell'estratto di deliberazione n. 1211, del
14.2.1986;
il sottoscritto Consigliere regionale del M.S.I.-D.N.
INTERROGA
l'Assessore al Turismo, Urbanistica e Beni Culturali per
conoscere:
1) quali sono le dieci manifestazioni di produzione diretta
il cui costo previsionale ammonta a due miliardi e 300
milioni;
2) che cosa si intende per il termine "forfait" di Pasqua, di
agosto, di Natale, e qual è l'esatto costo previsto di queste
strane iniziative che dovrebbero costituire la cosiddetta
"produzione diretta" del gioco, con una forma di investimento
definita sì "forfettaria", ma del tutto anomala e sconosciuta,
nonchè estranea al controllo regionale;
3) chi sono nominativamente i "rabatteurs", come vengono pagati,
da chi ricevono i versamenti, dove sono le ricevute fiscali e le
eventuali trattenute sulle prospettate prestazioni;
4) chi è il responsabile dell'attività dei "rabatteurs", ed in
quale forma viene esplicitato il controllo dell'Amministrazione
regionale sul flusso dei clienti reclutati, e appunto sui loro
"accompagnatori";
5) l'elenco dei nominativi dei "rabatteurs" prezzolati dalla
Sitav e dalla Regione Valle d'Aosta con i relativi emolumenti
percepiti nel triennio 83/84/85.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
La prima richiesta dell'interrogante è
quali sono le dieci manifestazioni di produzione diretta, il cui
costo previsionale ammonta a due miliardi 300 milioni; come è stato
spiegato in Commissione (perchè prima che la Giunta deliberasse,
l'art. 6 della convenzione Regione/SITAV prevede il parere della
Commissione competente), la manifestazione di produzione diretta
consiste in tutti i gala che comprendono il "Gala della Neve", dal
24 al 26 gennaio, il "Gala Rouge et Noir", il "Gala du Printemps",
per ultimo il "Gala Grand Hiver", in totale sono dieci gala a 230
milioni ciascuno.
Al secondo punto si chiede cosa si intende con il termine
"forfait" di Pasqua, di agosto e via dicendo; quando ne abbiamo
parlato dettagliatamente in Commissione si è detto che i forfaits
sono tre: il forfait di Pasqua, il forfait di agosto e forfait di
Natale, e sono dei pacchetti da quattro a cinque giorni dove i
potenziali clienti della Casa da Gioco vengono invitati con uno
speciale forfait di invito. Nei cinque giorni sono previste
manifestazioni culturali e di spettacolo.
La terza richiesta è come vengono pagati i "rabatteurs" che sono
in definitiva (anche per noi è difficile da capire questo nome)
coloro che portano i giocatori alla Casa da Gioco di Saint-Vincent.
Possiamo chiamarli, forse non correttamente, dei liberi
professionisti e vengono pagati con regolari fatture.
Si chiede anche in che modo l'Amministrazione regionale esercita
il suo controllo. L'Amministrazione regionale controlla queste
fatture e il Commissario regionale, assieme con l'ispettore delle
manifestazioni, controlla se le note sono regolari; entrambi infine
verificano se i rabatteurs hanno eseguito dei lavori validi per
portare dei clienti o meno.
Posso immaginare che forse è dovuto al buon lavoro dei
rabatteurs il fatto che l'incasso dei Casinò stia sempre
aumentando, nonostante le vicende negative che abbiamo passato.
I rendiconti vengono definiti ogni fine anno dall'Assessorato
alle Finanze: viene fatta una delibera, e fra questi rendiconti ci
sono anche gli emolumenti percepiti da parte di questi
rabatteurs.
All'ultimo punto si chiede il totale che al momento non ho, ma
che mi riservo di fare avere al Consigliere Aloisi.
Per quanto concerne i nominativi dei rabatteurs, non sono in mio
possesso in questo momento, ma nelle mani del Commissario, del
Dirigente della SITAV. Ritengo che siano dei professionisti molto
validi, molto richiesti anche dalle altre case da gioco e penso sia
nell'interesse dell'Amministrazione regionale e della SITAV non
divulgare i loro nominativi. Il Consigliere Aloisi comunque può
prendere contatto con il Commissario, non c'è nessun motivo perchè
non gli dia delle indicazioni.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Ringrazio l'Assessore per le sue
risposte, però non mi considero soddisfatto, perchè in pratica ne
so quanto prima. Voglio fare una precisazione: quando c'è stato
l'incontro in Commissione per illustrare le manifestazioni al
Casinò, il sottoscritto non era presente perchè fuori in missione,
per cui non ha potuto conoscere nei dettagli le varie
manifestazioni.
Quello che non condivido sono le solite impostazioni che vengono
fatte in queste delibere, di cui abbiamo già avuto esempio nel
passato con la manifestazione sulla "Belle Epoque", dove viene
citata esclusivamente la manifestazione di produzione diretta
insieme al totale complessivo per tutte le manifestazioni, senza
specificare le varie voci con i relativi preventivi di spesa. È una
contestazione che ho fatto nel passato, che continuo a fare ancora
oggi e penso che continuerò a farla ancora domani perchè non c'è la
volontà da parte dell'Amministrazione di fare chiarezza al
riguardo.
Vogliamo sapere le varie manifestazioni che vengono fatte con i
relativi preventivi di spesa, comprese le manifestazioni
collaterali quali il forfait di Pasqua; non è chiaro poi cosa si
intende per forfait, e per questa voce c'è un miliardo e 800
milioni.
Posso fare una cosa: siccome ci tengo ad avere questi
preventivi, vuol dire che girerò questa interrogazione in
interrogazione con risposta scritta per avere nel dettaglio gli
elementi.
Per quanto riguarda invece i rabatteurs, prendo atto del fatto
che l'Assessore non mi ha fornito i nominativi qui in Consiglio
perchè in fondo è questione abbastanza riservata. Siccome ci tengo
a conoscere i nominativi, a sapere gli importi e ad avere risposta
a tutte le domande che ho posto in questa interrogazione, la
chiederò, come dicevo prima, con risposta scritta.
