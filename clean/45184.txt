Classificazione
ASSISTENZA SOCIALE
Associazionismo - volontariato



Oggetto del Consiglio n. 1983 del 2 novembre 2022 - Resoconto
OGGETTO N. 1983/XVI - Interrogazione: "Attuazioni di
interventi volti ad integrare quanto raccolto durante la Giornata
nazionale della Colletta Alimentare".
Marguerettaz (Presidente) -
Punto n. 18 all'ordine del
giorno. Per la risposta, la parola all'assessore Barmasse.
Barmasse (UV) -
La prima domanda è la seguente: "Se sia a
conoscenza dei dati summenzionati relativi alle necessità del banco
alimentare e delle difficoltà che il Banco in questo momento sta
conoscendo a causa ovviamente della difficoltà economica".
I dati di attività in ordine alla distribuzione dei generi
alimentari relativi all'attività del Banco alimentare sono ben
conosciuti dall'Assessorato, in quanto non solo il Banco è
destinatario di un contributo regionale annuale a supporto
dell'attività sociale svolta, ma in quanto lo stesso è un soggetto
partner nell'ambito dei tavoli locali del piano di zona,
finalizzati all'analisi dei bisogni e alla mappatura delle risorse
sul tema della povertà alimentare e, in generale, sul processo di
impoverimento in atto.
Inoltre, il servizio di sportello sociale, che vede tra le
rispettive finalità anche quella di mappare i bisogni e i servizi
formali e informali presenti sul territorio, da diversi anni
collabora con le associazioni e con i Comuni, al fine di
strutturare una rete coordinata e integrata delle varie iniziative
di sostegno ai bisogni primari, con specifica attenzione ai bisogni
alimentari.
Segnalo anche che - a seguito d'interlocuzione tenutasi in
queste ultime settimane con la presidente del Banco alimentare, che
appunto ha manifestato le difficoltà emergenti soprattutto
nell'ultimo anno - abbiamo previsto un aumento del contributo
annuale concesso dalla Regione al Banco alimentare in occasione
della Colletta stessa, prevedendo un maggiore stanziamento sul
prossimo bilancio triennale.
Per il 2022 non è stato possibile inserire tale ulteriore
contributo, che pertanto sarà erogato ad inizio 2023. Su tale
iniziativa la presidente del Banco alimentare si è detta
soddisfatta.
La seconda domanda: "Quali siano state le azioni messe in campo
per integrare quanto raccolto durante la Giornata nazionale della
Colletta Alimentare e se, a fronte dei dati esposti, siano state
previste ulteriori azioni di supporto".
Al fine di potenziare il reperimento dei generi alimentari sul
territorio regionale, in supporto alle varie iniziative già
presenti nell'ambito del bilancio finanziario gestionale 2022-2024,
lo stanziamento destinato a finanziare iniziative a contrasto della
povertà, con specifico riferimento al soddisfacimento dei bisogni
primari e al potenziamento delle attività dell'emporio solidale
"Quotidiamo", è stato incrementato rispetto al triennio precedente
passando da euro 200 mila a euro 420 mila.
Tale incremento è finalizzato a potenziare le seguenti attività:
reperimento e distribuzione di generi alimentari per le famiglie in
condizione d'indigenza; riduzione dello spreco alimentare mediante
il riciclo presso centri di distribuzione commerciali, ristoranti,
mense eccetera; fundraising per l'acquisto di generi alimentari e
food raising; campagna di sensibilizzazione della comunità sul
tema, finalizzata alla raccolta di generi alimentari.
Si prevede, inoltre, l'avvio di attività e d'interventi
sperimentali che mirano a incrementare la raccolta di alimenti e la
rispettiva distribuzione sul territorio, in collaborazione con i
vari enti territoriali attivi nell'ambito specifico.
Inoltre, grazie alla preziosa collaborazione di alcune
fondazioni di comunità presenti sul territorio e del Coordinamento
solidarietà della Valle d'Aosta, è stato possibile far fronte ad
alcune urgenze e fabbisogni specifici, ad esempio: emergenza Covid,
emergenza Ucraina eccetera, anche nell'ambito di progettualità
strutturate a valere sui fondi statali destinati al sostegno degli
enti del terzo settore.
Presidente -
Per la replica, la parola al collega
Manfrin.
Manfrin (LEGA VDA) -
Grazie, Assessore, per la puntualità
dei suoi dati e la ringrazio, anche in questo caso, per aver
risposto in maniera positiva alla nostra sollecitazione.
Certo, sarei curioso di vedere quando è stato deciso di
assegnare ulteriori fondi a questa raccolta alimentare, visto che
abbiamo depositato l'iniziativa due settimane fa e lei mi dice che
è successo nelle ultime settimane, è un po' curioso ma in ogni caso
gli effetti, come giustamente ha detto, si potranno vedere soltanto
nel 2023:
La raccolta alimentare che ci sarà il 26 di novembre è
sicuramente incipiente e credo ci debba anche stimolare una
riflessione - ma di questo penso e spero che anche chi è incaricato
di redigere lo studio sulla povertà e il conseguente Piano
triennale per il contrasto alla povertà, possa fare tesoro -
sull'aumento mostruoso che si è verificato rispetto alle necessità
formulate dai cittadini su questo elemento basilare, che è quello
dell'alimentazione.
Siamo passati dall'intera distribuzione del 2021 che assommava a
80 tonnellate, ai primi otto mesi del 2022 con 106 tonnellate,
quindi non si è nemmeno chiuso l'anno e abbiamo già superato, e di
molto, il risultato conseguito nel 2021.
Quindi una gravissima situazione con 3.200 cittadini valdostani
che vengono aiutati dal banco alimentare e con sicuramente una
situazione che non è rosea, perché credo che questo sia il segno
principe di una difficoltà di una società davvero in ginocchio; io
chiedo a tutti di farsi magari un giro in Via Abbé Gorret dove c'è
la mensa della Caritas e di vedere le persone che sono spesso
purtroppo in fila lì davanti diverse ore prima che la suddetta
mensa apra.
Una situazione di criticità che va assolutamente affrontata;
bene l'aumento di fondi che è stato deciso, credo che però sarà
utile studiare, capire e tratteggiare il ritratto di queste
persone, perché a fianco di persone meritevoli, ci sono anche
persone che purtroppo - e questo è un esempio che vediamo anche in
altre regioni ma che è noto anche in questa da diverso tempo - dei
beni che gli vengono consegnati ne fanno commercio, piuttosto che
vengono utilizzati male o sprecati. Anche qui è necessaria
un'azione di sensibilizzazione ma soprattutto è necessario capire a
quale profilo corrispondono ed evitare che ci siano dei doppioni:
sappiamo che ci sono diverse associazioni che erogano il cosiddetto
pacco alimentare e purtroppo a volte lo erogano alle stesse
famiglie senza saperlo tra di loro.
Una maggiore integrazione in questo senso credo che possa
incidere positivamente su queste necessità.
