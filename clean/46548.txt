Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 2956 del 22 novembre 2023 - Resoconto
OGGETTO N. 2956/XVI - Interpellanza: "Modifica delle
politiche in materia di affidamento di servizi alla società in
house INVA Spa alla luce della deliberazione della Sezione
regionale di controllo della Corte dei conti del giugno
2021".
Bertin (Presidente) -
Passiamo al punto n. 39.
Successivamente, vista la presenza del consigliere Marquis,
torneremo al punto n. 34. Adesso affrontiamo il punto n. 39.
Consigliere Aggravi, ha facoltà di illustrare
l'interpellanza.
Aggravi (RV) -
All'interno del Documento di Economia e
Finanza Regionale abbiamo avuto modo di leggere e anche, in parte,
durante le audizioni, con riferimento alla società INVA che, tra
gli obiettivi specifici annuali e pluriennali dati alla società, vi
è quanto disposto nella deliberazione del Consiglio regionale 1126
del 16 dicembre 2021.
Questa deliberazione fa riferimento, come abbiamo riportato
nelle premesse, alla deliberazione n. 12 del 29 giugno 2021 della
Corte di conti.
La deliberazione del dicembre 2021 altro non era che una
deliberazione del Consiglio che era stata oggetto poi anche
successivamente di una sorta di riproposizione sul 2022 all'interno
di quello che abbiamo anche oggi avuto modo di discutere, seppur
sinteticamente, il piano delle razionalizzazioni che deve fare la
Regione e inviare al MEF.
All'interno di questo documento, vi è la riproposizione di un
principio: la prosecuzione del processo di reinternalizzazione
entro il 31 dicembre 2023 di determinati ed ulteriori servizi
attualmente ancora esternalizzati, previamente individuati di
concerto con le strutture regionali.
Di fatto, che cosa si dice all'interno della citata
deliberazione della Corte di conti? All'interno, dopo tutta
un'analisi che è stata fatta, nelle considerazioni conclusive, sono
riportati tre punti: il punto A non l'affronto in quanto è già
stato oggetto di analisi, se non erro, con un'interpellanza o
comunque con un'iniziativa dell'estate scorsa. I punti B e C sono
oggetto di quest'interpellanza.
Il punto B in particolare nelle considerazioni conclusive che
cosa specifica? Specifica che dall'analisi dei dati trasmessi, la
Corte evince che la società, a fronte dei ricavi derivanti dal
contratto di servizio stipulato con la Regione per lo svolgimento
delle attività ad essa commissionate, sostenga costi notevoli,
ritenuti peraltro necessari per rispondere alla domanda di servizi
da parte regionale.
La Corte prosegue dicendo che deve quindi ritenersi doverosa
un'approfondita analisi su quanti di tali servizi non possono
essere acquisiti direttamente dalla Regione mediante procedure di
evidenza pubblica, allo scopo di corrispondere alle proprie
necessità e garantire l'atteso
output
, evitando di doversi
rivolgere ad una propria partecipata espressamente costituita per
essere dedicata, per vocazione statutaria, a tale esplicita
missione.
In poche parole, la partecipata sostiene dei costi di un certo
tipo per soddisfare le necessità della sua controllante che
sicuramente sono coperti dai ricavi derivanti dal contratto che è
stipulato con la Regione però la Corte invita a valutare se
eventualmente non vi possono essere delle efficienze in termini di
costo di qualità andando la Regione ad acquisire direttamente, con
evidenza pubblica, tali servizi.
Il punto C parla della gestione del personale. All'interno della
gestione del personale, viene ribadito un passaggio legato a due
principi: il primo al fatto che le assunzioni a tempo determinato o
attivazioni di contratti di somministrazione siano limitati ai soli
casi di estrema necessità e massima urgenza e che, soprattutto, le
procedure di selezione siano ispirate alle regole di legalità,
trasparenza, imparzialità, efficienza e buon andamento, tutte di
presidio rispetto all'accesso al lavoro pubblico, considerato che
stiamo parlando di una
in house
.
L'interpellanza si concentra per l'appunto su questi due punti,
su queste due conclusioni, ed in vista del 31 dicembre 2023, ovvero
quando dovrebbe terminare questo tipo di processo che è successivo
ad una valutazione che è stata fatta dalla partecipata e dalle
competenti strutture, rispetto in particolare ai punti D e C che ho
cercato di sintetizzare nel tempo che mi è concesso.
A questo punto, chiediamo al Governo di conoscere quali
iniziative siano state prese da INVA in merito alle considerazioni
conclusive formulate dalla Corte alle lettere B e C della sezione 6
della già richiamata deliberazione; quale sia lo stato di
attuazione delle iniziative di cui al punto precedente, quelle che
sono state prese; e se in generale, a fronte dei contenuti di cui
alla già richiamata deliberazione, sia intenzione modificare e/o
definire nuove politiche dell'Amministrazione in materia di
outsourcing
, ovvero di affidamento di servizi alla propria
società in house INVA Spa.
Presidente -
Risponde il Presidente della Regione.
Testolin (UV) -
Con riferimento a quest'interpellanza,
bisogna in primo luogo evidenziare che la relazione della Sezione
regionale di controllo della Corte dei conti è riferita al periodo
2011-2018.
Relativamente ai primi due quesiti, quindi, va detto che sin
dalla prima ricognizione annuale delle partecipazioni regionali,
successiva alla deliberazione della Corte dei conti, approvata da
questo Consiglio nel dicembre del 2021 e riferita all'anno 2020, è
stato definito quale obiettivo sul complesso delle spese di
funzionamento di INVA quello di valutare la reinternalizzazione
entro il 31 dicembre 2023 di determinati servizi.
Definito l'obiettivo strategico, volto a comprendere la qualità
e quantità dei servizi che INVA Spa era in grado di internalizzare,
l'Amministrazione regionale ha monitorato nel tempo la sua
attuazione, il cui esito è inserito nelle successive ricognizioni
annuali delle partecipazioni regionali, dando atto che INVA, già a
partire dal 2022, ha avviato il processo di internalizzazione di
alcuni servizi.
Nel 2023, INVA ha infine comunicato che ad oggi il ricorso al
mercato avviene solo nelle situazioni in cui non sia possibile
materialmente procedere all'autoproduzione e che con le assunzioni
in corso di svolgimento sarà in grado di gestire interamente anche
alcune attività di sviluppo e di assistenza
software
.
Sulla base di questi presupposti, la proposta di approvazione
dell'ordine del giorno di questo Consiglio regionale nella
razionalizzazione periodica delle partecipazioni regionali al 31
dicembre 2022 conferma l'obiettivo già assegnato ad INVA, volto
alla prosecuzione del processo di reinternalizzazione di ulteriori
servizi (quello che abbiamo approvato questa mattina, come già
detto dal Consigliere).
Con riferimento, invece, alla questione attinente alla gestione
del personale, si evidenzia che la legge regionale 14 novembre 2016
n. 20 è stata modificata nel corso del 2022, riformando anche
l'articolo 5 in materia di assunzione del personale.
La società INVA, in attuazione di quanto disposto dalla
deliberazione della Giunta regionale 1591/2022, che ha dato
applicazione alle modifiche apportate alla legge 20/2016, ha fatto
pervenire alla struttura regionale competente in materia di società
ed enti partecipati la bozza del nuovo regolamento assunzionale che
deve ora essere formalmente approvato dalla società.
Con riferimento al terzo quesito, successivamente alla
riorganizzazione dell'Amministrazione regionale, i lavori del
tavolo di coordinamento per l'esercizio del controllo analogo nei
confronti di INVA Spa sono stati riattivati, i soci hanno discusso
i contenuti del programma operativo strategico triennale 2023-2025
e del piano esecutivo annuale 2023, condividendo gli indirizzi e le
linee di azione strategiche per il prossimo triennio e gli
indicatori qualitativi e quantitativi di raggiungimento del
risultato.
Questi documenti sono stati esaminati dalla Giunta regionale
nella seduta del 6 novembre scorso e hanno ricevuto parere
favorevole della II Commissione consiliare, alla quale credo che il
Consigliere abbia partecipato.
La Giunta provvederà, pertanto, il prossimo 27 novembre
all'approvazione definitiva dei documenti strategici per la società
INVA, non ritenendo necessario al momento modificare o definire
nuove politiche in materia di affidamenti dei servizi alla propria
società.
Presidente -
Consigliere Aggravi per la replica.
Aggravi (RV) -
Ho partecipato a quella seduta della II
Commissione e non le devo dire qual è stata la mia posizione, il
mio voto, ma penso che lei lo possa immaginare.
Vede, Presidente, io sul tema INVA penso che andrò ancora più a
fondo, perché, oggettivamente, tutte le volte mi sembra sempre che
qualcosa mi sfugga. Non vado sul punto C, ma vado soprattutto sul
punto B che, secondo me, è più ancora consistente.
Sostanzialmente, ci viene detto che la società fornisce alla
Regione dei servizi, per fornire alla Regione questi servizi si
sostengono dei costi molto alti. Ci sono dei ricavi che arrivano da
questa prestazione di servizi, ma ci sono questi costi alti.
Questi costi alti si possono abbassare andando a
reinternalizzare tutta una serie di funzioni perché, altrimenti,
converrebbe di più per la Regione andare a cercare questi servizi
sul mercato, al netto di quello che poi INVA fa rispetto a quello
che lei diceva: cioè INVA ricorre al mercato nel momento in cui non
può ricorrere alla propria autoproduzione di quello che può essere
una richiesta da parte dell'Amministrazione.
Io penso che il 31 dicembre 2023 sarà il momento per capire
effettivamente se questo primo passaggio, ovvero che i ricavi
registrati da INVA su servizi prestati alla Regione possano - mi
passi il termine - magari essere abbassati (non me ne vogliano ad
INVA, ma me ne voglia invece la Regione che ha un determinato
costo), quindi il servizio dato dalla società
in house
costa
sostanzialmente meno rispetto a quello che si potrebbe trovare sul
mercato, perché altrimenti, e non riesco a leggerlo perché c'è
tutto un passaggio su ulteriori pronunce fatte sempre dalla stessa
Corte - e parlo in particolare della deliberazione 2/2019 - viene
sostanzialmente detta una cosa molto semplice: nel momento in cui
il mercato, proprio come lei diceva, può darmi un servizio che
costa meno e che qualitativamente è pari o anche superiore, io devo
andare sul mercato.
Io, oggettivamente, al di là di questa singola interpellanza,
cercherò di vederci un po' più chiaro, perché qualcosa mi
sfugge.
Ma soprattutto la domanda è: a fronte di queste
reinternalizzazioni, il costo che l'Amministrazione sostiene verso
le prestazioni date dalla sua società in house, è minore o maggiore
di prima? Perché, altrimenti, qualcosa non funziona.
Oggetto N. 2957/XVI - Interrogazione: "Valutazione sugli
interventi appaltati dal BIM attraverso la Società Services des
Eaux Valdôtaines (SEV)".
Bertin (Presidente) -
Torniamo al punto n. 34, si tratta
di un'interrogazione. Risponde l'assessore Sapinet.
Sapinet (UV) -
Prima di rispondere, solo due
considerazioni che ci aiuteranno sicuramente a fare un po' più di
chiarezza sulle differenti funzioni attribuite al BIM, in quanto
Ente di Governo d'Ambito, quindi noto come EGA, e alla Società
Services des Eaux Valdôtaines, nota come SEV, che è il gestore
operativo dell'ambito al BIM.
La legge 7/2022 attribuisce le funzioni di governo del sistema
idrico integrato sull'intera regione, al fine di garantire la
gestione secondo criteri di efficienza, efficacia, economicità e
provvedendo con le risorse finanziarie del fondo comune consorziale
costituito dai sovracanoni idroelettrici e dalle risorse europee, o
risorse statali o quelle regionali, eventualmente ricevute per la
realizzazione degli interventi del Piano d'ambito del servizio
idrico integrato.
L'approvazione del Piano d'ambito rientra dunque nei compiti del
BIM in quanto EGA.
La SEV è stata individuata quale gestore unico del servizio
idrico integrato per l'intero territorio regionale e svolge
funzioni operative necessarie per attuare gli interventi previsti
dal Piano d'ambito e per gestire le infrastrutture idriche.
Venendo ai quesiti, il primo chiede a quanto ammonta la
disponibilità di cassa di BIM e SEV e come è investita:
ricordando che il bilancio dell'ente pubblico pareggia su
entrate e spese mentre il bilancio della SEV, essendo una società
Srl, ha contabilità di tipo civilistico, e quindi diversa
l'attuale fondo cassa risulta per il BIM pari a 1.539.280,27
euro, vincolato al servizio idrico integrato, impegni provenienti
da interventi finanziati dall'ex legge 13/2008; 1.043.693,61 euro
vincolato ai fondi correlati alle componenti aggiuntive della
tariffa sui fondi costituiti presso il BIM; 2.873,070,65 euro
vincolato per impegni legati agli interventi finanziati ai sensi
dell'articolo 13, comma 2, della legge regionale 18/2022;
16.362.314,21 euro sono le somme già impegnate per il funzionamento
BIM per gli interventi per emergenze e criticità;
per la SEV, essendo in via di subentro e non potendo quindi
ancora fatturare al momento, la disponibilità di cassa ammonta a
circa 400 mila euro ed è destinata ad assicurare il funzionamento
della società.
Con riferimento al secondo quesito - "Quanti e quali interventi,
e per che ammontare, sono stati appaltati nell'annualità 2023": al
momento il BIM, in quanto Ente di Governo d'Ambito, non appalta
direttamente gli interventi, che invece rientrano nelle funzioni
dei gestori operativi.
La situazione della riorganizzazione del servizio idrico
integrato prevede che SEV, sulla base del Piano industriale
approvato, subentri ai gestori salvaguardati, ovvero i Comuni e le
Unités des Communes, progressivamente nei prossimi tre anni; quindi
questo subentro andrà in questi tre anni, dal 2023 al 2025.
Gli interventi finanziati nel corso del 2023 sono quindi al
momento appaltati dai Comuni che provvedono alla loro
realizzazione, ricevendo un finanziamento dal BIM utilizzando, come
previsto dall'articolo 8 della legge 7/22, i fondi e le risorse a
sua disposizione nell'ambito del Fondo comune consorziale,
costituito dai sovracanoni idroelettrici, oppure mediante i fondi
messi a disposizione dalla Regione attraverso la contrazione di
mutui.
Nel corso del 2023, le risorse messe in campo hanno
riguardato:
43 interventi a favore dei Comuni attraverso il BIM per un
totale di 5,5 milioni di euro per realizzare un nuovo programma
d'interventi nel settore idrico. Le fornirò poi una tabella, la
tabella n. 1, gliela fornirò on-line, così da avere una migliore
lettura perché dal formato cartaceo risulta meno leggibile;
32 interventi per un importo pari a 20 milioni, coperti dal
contratto di prestito di scopo ordinario green a tasso variabile
presso Cassa Depositi e Prestiti, stipulato dal BIM per
finanziamenti a favore dei Comuni, al fine di procurare le risorse
finanziarie necessarie: concessione di contributo agli
investimenti, finalizzati alla realizzazione degli interventi
individuati dal primo piano operativo del Piano d'ambito e 267 mila
euro coperti dai fondi BIM, cui le fornirò la tabella n. 2.
14 situazioni di emergenza segnalate dai Comuni per un importo
complessivo pari a circa 1 milione di euro.
A breve il BIM effettuerà un ulteriore finanziamento, sempre per
finanziare interventi di emergenza e di aumenti prezzi sugli
interventi in corso segnalati dai vari Comuni.
Sul quesito 3, "Quali e quanti interventi è previsto vengano
appaltati nei primi 6 mesi del 2024": in considerazione del
subentro di SEV nella gestione degli impianti di depurazione e,
progressivamente, delle reti dell'acquedotto e delle fognature,
entro giugno 2024 gli Enti locali, sulla base dei propri atti
programmatori, potranno provvedere ad appaltare gli interventi che
hanno il progetto esecutivo validato e approvato, che sono nello
specifico:
- 1 intervento per un importo pari a circa 186 mila euro (di cui
alla tabella 1) sull'acquedotto nell'Unité Évançon;
- 4 interventi (di cui nella tabella 2) per un importo
complessivo pari a 1 milione e 800 mila euro sugli acquedotti
presso le Unités Valdigne, Mont-Blanc, Mont-Rose, Walser ed
Évançon;
- 9 interventi per la risoluzione di emergenze per un importo di
10 milioni di euro, finanziati con mutuo Cassa Depositi e Prestiti,
per i quali nel 2023 si è perfezionata la progettazione e la
relativa verifica condotta dal BIM attraverso un soggetto terzo
accreditato.
Sul quarto quesito, "Quale valutazione esprime sulle risultanze
di cui ai punti precedenti", con riferimento a questo quesito - in
seguito alla riorganizzazione del Servizio idrico, avviata appunto
con la legge 37/2021 e proseguita con la legge 7/2022 - il BIM ha
proceduto all'approvazione di atti complessi, quali il Piano
d'ambito e l'affidamento del servizio idrico integrato al gestore
unico e l'approvazione dei piani d'investimento, in meno di un anno
come arco temporale.
La SEV a sua volta, come previsto dal piano industriale, è
subentrata dall'inizio del mese scorso nella gestione degli
impianti di depurazione e subentrerà nella gestione dell'intero
Servizio idrico integrato entro i prossimi due anni.
La stessa SEV, su richiesta di alcune Unités, si è anche resa
disponibile ad anticipare alcuni oneri nell'ambito dello stesso
servizio, nonostante la società, come dicevamo prima, sia allo
stato attuale in fase di completamento della pianta organica,
quindi si ritiene che, a seguito della riorganizzazione avviata con
la legge 37/21, siano stati effettuati concreti passi avanti nella
riorganizzazione del Servizio idrico integrato e che questo assetto
possa consentire in breve tempo ad assicurare la programmazione
degli investimenti e l'esecuzione dei relativi interventi necessari
a rinnovare le infrastrutture e ad adeguarle alle esigenze imposte
anche dagli effetti dei cambiamenti climatici.
Come dicevo, le fornirò in modalità on-line le due tabelle, così
da avere una miglior lettura dei vari interventi.
Presidente -
Consigliere Marquis a lei per la
replica.
Marquis (FI) -
Grazie Assessore per i numerosi dati che
ha fornito e che metterà a disposizione, che consentiranno di fare
ulteriori valutazioni su quest'argomento.
L'iniziativa sostanzialmente aveva un obiettivo, quello di
cercare di fare il punto sulla situazione del BIM e della SEV, la
società che gestisce la riorganizzazione e la gestione del Servizio
idrico integrato, che sicuramente avrà dei grandi impegni nei
prossimi anni perché le sono stati demandati attraverso legge
regionale.
È sicuramente questo un ambito molto sfidante e credo che potrà
essere dato un grosso contributo sul sistema idrico valdostano
attraverso gli investimenti previsti.
Sono state fatte queste domande anche perché
vox populi
dice che ci sono delle difficoltà a spendere i soldi, vi sono delle
difficoltà perché, pur riconoscendo la recente costituzione che
nasce dalla riforma della legge 37/21, probabilmente la società si
aspettava da parte dei Comuni qualche maggiore risposta in termini
di progettualità, tant'è che parrebbe che ci sia la volontà di
mettere i soldi che ci sono in cassa e vincolarli per cercare di
portare a casa qualche interesse, visto che non è previsto un
immediato utilizzo per gestire le finanze disponibili.
Pertanto prendiamo atto della risposta, avremo modo di valutare
con attenzione i dati che lei ha fornito. Questa iniziativa voleva
essere uno stimolo a dar voce a quest'argomento e per sollecitare,
a livello di sistema, una messa a disposizione di progettualità,
perché credo che sia fondamentale affiancare la società attraverso
le iniziative proposte dai vari enti territoriali perché,
diversamente, avremo a disposizione numerose e cospicue risorse che
è un peccato che trovino poi difficoltà a essere utilizzate.
