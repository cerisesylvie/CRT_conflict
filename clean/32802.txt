Classificazione
ORDINE PUBBLICO - FORZE ARMATE
Caserme e carceri
STATUTO



Oggetto del Consiglio n. 1363 del 22 settembre 2010 - Resoconto
OGGETTO N. 1363/XIII - Reiezione di mozione: "Invito alla
Presidenza del Consiglio dei Ministri all'emanazione di decreti
legislativi di attuazione di norme statutarie".
Mozione
Ricordata la recente visita di una delegazione di Consiglieri
regionali ai detenuti ristretti presso la Casa circondariale di
Brissogne nell'ambito della iniziativa "ferragosto in
carcere";
Rilevato che tra i problemi emersi quello della assistenza
sanitaria è stato, ancora una volta, evidenziato con particolare
preoccupazione in tutti i suoi aspetti;
Ricordato che, in più occasioni, i medici e gli infermieri
della Casa circondariale hanno manifestato la loro esasperazione
dovuta non solo alle criticità delle problematiche sanitarie, ma
anche all'irregolare pagamento da parte del ministero competente
dei compensi dovuti;
Preso atto che il decreto del Presidente del Consiglio dei
Ministri del 1º aprile 2008 ha disciplinato per le regioni a
statuto ordinario, in maniera automatica, le modalità per il
trasferimento al servizio sanitario nazionale delle funzioni in
materia di sanità svolta dalle amministrazioni penitenziarie
mentre, per quelle a statuto speciale, il medesimo decreto
stabilisce che il trasferimento avvenga con norma di
attuazione;
Visto che, finalmente, il 7 aprile 2010 il Consiglio
regionale ha potuto esprimere parere favorevole sullo schema di
decreto legislativo concernente il trasferimento alla Valle d'Aosta
di funzioni in materia di assistenza sanitaria ai detenuti
internati negli istituti penitenziari;
Evidenziato che l'apposita Commissione paritetica
socio-sanitaria ha già elaborato le linee di indirizzo operative
per il trasferimento delle funzioni e per la presa in carico delle
problematiche sanitarie;
Considerato che sono ormai trascorsi alcuni mesi dalla
approvazione della specifica norma di attuazione da parte del
Consiglio regionale senza che il Consiglio dei Ministri abbia
provveduto a compiere quanto di competenza e che questo ritardo si
accompagna a quelli relativi ad altre norme di attuazione già
approvate dalla nostra Assemblea;
Il Consiglio regionale
Impegna
il Presidente della Regione a farsi interprete presso la
Presidenza del Consiglio dei Ministri della preoccupazione
manifestata dal Consiglio regionale per i ritardi nella emanazione
dell'insieme dei decreti legislativi sollecitandone
l'approvazione.
F.to: Rigo - Carmela Fontana - Donzel
Président
- La parole au Conseiller Rigo.
Rigo (PD)
- Grazie, Presidente.
Credo che il testo della mozione sia già di per sé esaustivo.
Dalle pagine dei giornali abbiamo potuto apprendere che la parte
impegnativa della stessa mozione è stata già anticipata dal
Presidente della Regione nell'incontro con il Presidente del
Consiglio dei Ministri. La mozione è stata presentata venerdì 10
settembre; il martedì 14 successivo, possiamo anche dire - forzando
un po' la frase - che il Presidente Rollandin l'ha fatta propria.
Tutto bene, quindi? Certo, l'incontro con il Presidente del
Consiglio, parlarne direttamente, di questo come di altri problemi
che preoccupano la Valle d'Aosta è, forse, più efficace di una
lettera che il Presidente della Regione dovrebbe inviare al
Presidente del Consiglio qualora la mozione che stiamo discutendo
venisse approvata dal Consiglio regionale. Ma dell'incontro avrà
modo l'Assemblea di parlarne: un incontro che a molti - non solo a
noi - è sembrato anomalo nella forma, nel luogo, alla presenza di
una sola forza politica, uno solo dei due rappresentanti al
Parlamento della Valle d'Aosta, non in linea con la consueta prassi
istituzionale.
Restringendo il campo all'oggetto della mozione, la questione
del ritardo nella definizione delle norme di attuazione è stata
posta e di questo prendiamo atto, così almeno appare dai resoconti
giornalistici... poi il Presidente ci informerà compiutamente di
questo. Alcune considerazioni sono però necessarie. La prima,
vogliamo ricordare il ritardo con il quale il Governo ha emanato il
decreto di nomina dei componenti da parte statale della Commissione
paritetica: il 20 maggio 2009. C'è voluto un anno dalle elezioni
politiche del 13-14 aprile 2008 per ricostituire la commissione;
ricordo che la delegazione della Valle d'Aosta è stata nominata nel
Consiglio regionale del 2 ottobre 2008. Un comportamento, quello
del Governo, quanto meno non attento, non rispettoso di un dovere
costituzionale. La Commissione per le norme di attuazione è un
organo di importanza statutaria, prevista da una legge
costituzionale, quindi, ritardarne il funzionamento non è questione
che attiene solo alla qualità delle relazioni con il Governo
centrale, buone o cattive, ma è un preciso dovere da adempiere.
Invece, anche qui, ci sono volute le lettere inviate dal Presidente
della Regione al Ministro competente per il rinnovo della
delegazione statale, due lettere ricordate dallo stesso Presidente
Rollandin nel corso della seduta del Consiglio regionale, nella
quale è stata discussa una mozione, presentata dai colleghi del
gruppo ALPE, relativa proprio alla violazione dello Statuto
speciale rispetto alla mancata ricostituzione della Commissione
paritetica delle norme di attuazione dello Statuto speciale; nomina
dei rappresentanti nazionali, quindi, ottenuta in seguito a
reiterate sollecitazioni, come le ha definite in aula il Presidente
Rollandin.
La seconda considerazione riguarda il silenzio del Governo nei
confronti delle norme di attuazione approvate dal Consiglio
regionale nel corso di questi mesi. A tutt'oggi siamo infatti in
attesa dei decreti legislativi in materia di archivi storici, di
edilizia residenziale, in merito all'istituzione di una sezione
della Corte dei conti, di assistenza sanitaria ai detenuti e agli
internati negli istituti penitenziari. Un colpevole ritardo, anche
perché il lavoro della Commissione paritetica non credo sia stato
semplice o facile in questi mesi; sappiamo bene infatti che spesso
i funzionari dei ministeri si concentrano essenzialmente
nell'evidenziare difficoltà per segnalare che questo non è
possibile o quello compete allo Stato. Insomma, superati tutti gli
aspetti procedurali, la norma che arriva sul tavolo all'attenzione
del Consiglio dei Ministri è un documento ampiamente vivisezionato,
ed allora - a nostro parere - in questi mesi il Governo centrale ha
tenuto nei confronti della Valle d'Aosta un atteggiamento
"omissivo", come lo aveva chiamato il collega Louvin illustrando la
mozione a cui facevo riferimento prima. Dal dizionario,
"omissione",
in diritto, è il reato di chi si astiene dal
compiere un adempimento prescritto da una norma penale o da un
altro obbligo giuridico. Un comportamento quindi lesivo delle
regole statutarie di fatto paralizzando l'emanazione di nuove ed
urgenti norme di attuazione dello Statuto speciale, necessarie per
procedere nel rinnovo del nostro sistema normativo. Nuove e
urgenti, dicevo prima, norme di attuazione, e prendo ad esempio
quella sulla sanità penitenziaria, perché quello
"dell'assistenza sanitaria resta il problema più grave"
.
Sono parole del nostro Presidente del Consiglio regionale, Cerise,
al termine della visita di una delegazione di colleghi consiglieri
alla Casa circondariale, visita svoltasi il 13 agosto 2010.
"Occorre fare uno sforzo tutti assieme"
dice ancora il
Presidente Cerise
"e soprattutto sollecitare lo Stato affinché
si risolva l'aspetto sanitario"
; ecco spiegato, attraverso le
corrette osservazioni del Presidente Cerise, il senso della nostra
iniziativa.
Il Consiglio regionale ha approvato, il 7 aprile 2010, la norma
in materia di assistenza sanitaria; in quell'occasione l'Assessore
regionale alla sanità Albert Lanièce ha detto che:
"La
Commissione paritetica sociosanitaria ha elaborato, in un
documento, le linee di indirizzo su dei punti precisi:
l'individuazione di modelli organizzativi per il trasferimento
delle funzioni, la presa in carico della strumentazione dei locali
adibiti a presidio sanitario, il trasferimento dei rapporti di
lavoro delle figure sanitarie, la definizione chiara delle priorità
di intervento sanitario delle comunità carcerarie; un documento
operativo per cui, appena saranno licenziate queste norme di
attuazione, saremo pronti a lavorare in modo operativo".
Da
allora sono ormai trascorsi cinque mesi. Non di solo ritardo si
tratta, ma di una scarsa considerazione dei problemi del lavoro e
dei diritti di una comunità. Non di solo ritardo si tratta, ma di
vero ostacolo alla messa in opera di un piano operativo per far
fronte ad un'emergenza, quella della sanità carceraria,
"emergenza
- titolava il quotidiano La Stampa -
condivisa
da maggioranza e opposizione"
.
Capisco i problemi di una situazione nazionale, economica e
politica in fibrillazione, ma come è possibile che in un qualsiasi
ordine del giorno di un Consiglio dei Ministri non si riesca ad
inserire questo come altri punti, che non hanno nessuna
controindicazione, né politica, né tecnica... oppure - e questo ce
lo spiegherà il Presidente Rollandin - dietro c'è qualcosa che noi
non conosciamo? Ecco perché ci sembrava opportuno, ieri, un forte
richiamo del Consiglio regionale al Governo centrale per il
colpevole ritardo, un'opportunità che riteniamo ancora valida oggi.
Una lettera del Presidente della Regione nella quale viene
rinnovata al Presidente del Consiglio dei Ministri la
preoccupazione di tutta l'Assemblea regionale, di tutte le forze
politiche presenti in quest'Assemblea. Non è il Presidente della
Regione che in un incontro informale fa presente la necessità della
Valle d'Aosta, non è solo una forza politica che chiede al
Presidente del Consiglio di dare il via libera a norme già
approvate, ma l'intera Assemblea regionale, tutte le forze
politiche che riaffermano i principi della nostra specialità.
Il Presidente del Consiglio dei Ministri graziosamente ha voluto
incontrare a casa sua alcuni rappresentanti della nostra Regione,
ma - come ha ricordato il Presidente Rollandin al settimanale
"Gazzetta Matin" -
"Non è stato un incontro istituzionale, ma
bensì informale, tanto che non abbiamo emesso alcun comunicato
stampa".
Ecco perché invitiamo i colleghi consiglieri ad
esprimere, attraverso un voto favorevole alla mozione, la
preoccupazione dell'Assemblea regionale nei confronti della
Presidenza del Consiglio dei Ministri rispetto al ritardo
nell'emanazione dei decreti legislativi.
Président
- D'autres? S'il n'y a pas d'autres, je ferme
la discussion générale.
La parole au Président de la Région, Rollandin.
Rollandin (UV)
- Grazie, Presidente.
La mozione è stata ampiamente illustrata dal collega. Vorrei
solo dire che giustamente c'è stata la pausa estiva che, a livello
di date, può aver creato qualche problema, ma vorrei ricordare che
il 13 settembre, come Amministrazione regionale, abbiamo scritto -
lo dico adesso perché non abbiamo avuto altre occasioni per
parlarne -, il 13 settembre, e quindi in tempi non sospetti abbiamo
fatto presente al Ministro per i rapporti con le Regioni, che segue
la parte delle norme di attuazione - semmai darò al collega una
copia -, che la Commissione paritetica ha lavorato in questi mesi
con un certo profitto, licenziando diversi progetti di norme di
attuazione in materia di comune interesse Stato-Regione (e si
diceva quali erano) e, visti i temi affrontati e l'importanza delle
materie, si chiedeva che al più presto fossero portate al Consiglio
dei Ministri.
Per quanto riguarda invece la questione della Casa circondariale
di Brissogne, avevamo fatto presente sia al Ministro della
giustizia che al Ministro degli affari regionali, già nel mese di
agosto, che c'era una situazione difficile, resa ancora più
ingarbugliata dal fatto che la norma di attuazione era approvata,
ma non aveva l'approvazione definita del Consiglio dei
Ministri.
Detto questo, ritorno a quello che era l'oggetto di questa
mozione, cioè intervenire per sensibilizzare su questo tema; questo
è stato fatto ed è uno dei temi. Questo incontro, mi permetto
ancora di ricordare, pur nella sua informalità, aveva evidentemente
come oggetto argomenti di interesse regionale che noi,
legittimamente, in occasione di questo incontro, abbiamo voluto
portare all'attenzione del Presidente del Consiglio. Stamani il
collega Rigo diceva di non aver letto, fra quelli ricordati, ad
esempio quello della DEVAL: naturalmente non abbiamo fatto l'elenco
di tutti i problemi che abbiamo trattato, ma abbiamo evidenziato
alcune delle problematiche che erano di particolare interesse e che
oggi il collega ha voluto correttamente...
(interruzione del Consigliere Rigo, fuori microfono)
...esattamente, ha voluto correttamente portare, e difatti noi
siamo qui, ed è per questo che lo ringrazio per la sensibilità, per
avermi voluto dare l'opportunità di farlo oggi, altrimenti nel
prossimo Consiglio perdeva di interesse, onestamente. E anche
perché voglio dire che domani - oggi c'è una prima riunione - c'è
la riunione della conferenza Stato-Regioni e l'incontro con i
ministeri competenti; venerdì mattina è previsto che al Consiglio
dei Ministri vengano portate delle norme di attuazione. Non ho
ancora avuto l'elenco di quali saranno le norme di attuazione
presentate, quindi non posso dire, ad oggi, di più. Sicuramente
venerdì, in Consiglio dei Ministri, verranno presentate alcune
norme; da quello che mi è stato detto di sicuro ci sarà la norma
sulla Corte dei conti, sulle altre non ho contezza, quindi non mi
esprimo.
Vorrei anche precisare un aspetto. Sicuramente in questo lavoro
di predisposizione della Commissione paritetica, che arriva ad un
testo concordato della commissione, di solito con l'ausilio dei
ministeri competenti, i quali molto spesso poi hanno dei
ripensamenti, lo dico perché è storia vecchia... vorrei ricordare
che c'è stata anche una norma di attuazione che è rimasta ferma per
cinque anni e poi è decaduta, quella sull'ENEL, quindi è una regola
carente, ma piuttosto ripetuta, indipendentemente dai Governi
nazionali; quindi questo è un problema serio. Ora, con questo ho
voluto informare il Consiglio dello stato dell'arte, cioè che
finalmente al Consiglio dei Ministri arriva una norma di sicuro...
non so se ce ne saranno anche altre. Ecco perché non solo domani,
ma anche venerdì, dovrò di nuovo essere in Consiglio dei Ministri
perché si discute di queste problematiche.
Detto questo, almeno per una parte se non ho capito male, al di
là della giusta sollecitazione, la mozione di fatto è già stata
accettata, perché la lettera l'abbiamo già inviata; credo che gli
effetti che si volevano ottenere con questa mozione sono stati
raggiunti, quindi non so se è il caso di votarla. Chiederei a
questo punto ai proponenti di ritirarla, tenendo conto che gli
effetti ci sono già; l'indirizzo non solo era quello che è stato
suggerito, ma la lettera è qui, darò copia di quella del 13
settembre, quindi quello che si chiedeva, con questa mozione, è
stato fatto. Il risultato si è ottenuto, non ancora completo,
quindi non sto dicendo che sono tutte le norme di attuazione, ce ne
sono ancora, e sicuramente non saranno tutte, ma credo che almeno
una parte del problema si è sbloccata ... sulle altre riferirò in
Consiglio appena avrò notizia. Lascio a voi la valutazione, su
questo non è più una questione, né di principio, né di altra
natura... credo che oggettivamente abbia raggiunto il suo scopo, di
fatto. Grazie.
Président
- La parole au Conseiller Rigo.
Rigo (PD)
- Grazie, Presidente. Più che una replica,
chiederei al Presidente del Consiglio se fosse possibile...
(interruzione del Presidente Rollandin, fuori
microfono)
...l'unico Presidente che ho è il Presidente del Consiglio
Cerise, è il mio Presidente del Consiglio, non confondiamo... Il
Presidente della Regione ha informato il Consiglio, tutti noi,
dello stato dell'arte dell'iter rispetto alle norme di attuazione;
ci ha informato di una lettera proprio per discutere assieme alcune
delle novità che sono emerse adesso.
Chiederei al nostro Presidente del Consiglio un momento di
sospensione, per non decidere io, da solo, ma insieme agli altri
che con me, l'hanno firmata. Tre minuti, sì sono tre...
Presidente
- Il Consiglio è sospeso per cinque
minuti.
Si dà atto che la seduta è sospesa dalle ore 16,13 alle ore
16,20.
Président
- Collègues, je pense qu'on peut reprendre les
travaux.
La parole au Conseiller Rigo.
Rigo (PD)
- Grazie, Presidente.
Ringrazio anzitutto il Presidente del Consiglio per aver dato la
possibilità ad un piccolissimo gruppo come il nostro di poter
condividere assieme alcune riflessioni, quindi un coinvolgimento
del gruppo, e abbiamo anche confrontato le nostre idee con i
colleghi dell'ALPE. Ringraziamo per questa opportunità che ci ha
dato il Presidente del Consiglio, così come prendiamo atto che il
Presidente della Regione abbia ritenuto opportuno inviare, prima
ancora che si svolgesse il dibattito in Consiglio regionale, la
lettera che ha ricordato al Consiglio stesso, che ha inviato alla
Presidenza del Consiglio dei Ministri, così come le sollecitazioni
che ha manifestato nei confronti dei ministeri competenti rispetto
alla sanità penitenziaria.
Crediamo però che manifestare attraverso un documento al Governo
nazionale la nostra preoccupazione per i ritardi nell'emanazione
dell'insieme dei decreti legislativi... il Presidente Rollandin ci
ha detto che molto probabilmente questo venerdì una di queste norme
di attuazione, quella in particolare della Corte dei conti,
dovrebbe arrivare alla conclusione finale, ci dovrebbe essere il
taglio del nastro, ma ci sono altri e numerosi decreti legislativi
che stanno aspettando lì... Il testo della mozione ci sembra molto
informale, in questo caso, dal punto di vista politico... ci sembra
che il testo della mozione possa essere una risorsa anche per il
Presidente della Regione per l'incontro che avrà questo venerdì,
per gli incontri futuri, per dimostrare che c'è una condivisione di
tutte le forze politiche su un tema importante quale è quello delle
norme di attuazione, che vede l'Assemblea consiliare unanime nel
rivendicare le potestà legislative di questa Regione e nel
riaffermare principi che sono contenuti nello Statuto speciale.
Manterremo quindi la votazione sulla mozione.
Président
- La parole au Conseiller Louvin.
Louvin (ALPE)
- Sarò molto breve, Presidente, sapendo
anche degli impegni istituzionali che attendono il Presidente della
Regione.
Questa mozione è stata scritta dai colleghi del Partito
Democratico in punta di penna, con molto garbo, senza il minimo
spunto polemico, anzi, con intento chiaramente collaborativo,
partendo dalla problematica della sanità penitenziaria, ma è una
mozione che abbraccia tutto l'arco delle norme di attuazione che
stanno giacendo ormai da molti mesi.
Prendo atto con piacere dell'annuncio che venerdì finalmente
qualcosa si sbloccherà in Consiglio dei Ministri e speriamo che
questo non riguardi solo una delle norme di attuazione, quella che
lei ha ricordato, relativa all'istituzione della sezione di
controllo della Corte dei conti, ma anche le altre che dal mese di
marzo 2010, poi aprile e maggio, sono giacenti nei cassetti di
Palazzo Chigi.
Il nostro è un sostegno che va esattamente in sintonia con
l'auspicio dei colleghi presentatori della mozione che ci sia
un'accelerazione complessiva di queste procedure. Le facciamo
portare tante croci, Presidente Rollandin, questa è una delle più
leggere, perché ne è meno responsabile... sappiamo storicamente
essere un problema di cui hanno dovuto sempre farsi carico i
Presidenti della Regione, quello di essere in posizione di spinta
come nel bob per queste norme di attuazione. Il nostro Consiglio è
credo campione nel licenziarle in poche settimane e tutti i
Governi, non questo più degli altri, sono in genere piuttosto in
posizione di frenatori. Prenda, se lo vuole, questo viatico come
auspicio di tutto il Consiglio, perché si sblocchino rapidamente
queste norme di attuazione. Grazie.
Président
- La parole au Conseiller Zucchi.
Zucchi (PdL)
- Rispettiamo la competenza e anche
l'intelligenza dei colleghi che sono intervenuti, mi riferisco
soprattutto all'ultimo intervento del collega Louvin, però
auspicheremmo che anche la nostra intelligenza non venisse offesa
con delle false affermazioni, perché è di tutta evidenza che non
c'è nulla di garbato, non ricordo l'aggettivo che è stato usato, di
"collaborativo" - mi sembra di aver capito - nel portare avanti a
tutti i costi al voto questa mozione, dopo le spiegazioni fornite
dal Presidente della Regione.
Qui non c'è nulla di collaborativo, caro Louvin, caro Rigo, qui
magari c'è un po' di
amertume
, c'è un po' di rosicamento
interiore in base ai risultati che sono stati ottenuti e che vi
fanno forse male, perché di fronte alla politica degli annunci del
fare, qualcun altro, magari in silenzio, si prepara a lavorare in
maniera seria per la Valle d'Aosta e porta a casa i risultati!
Quindi se poteva essere in qualche modo collaborativa la stesura di
una mozione in una fase antecedente a quanto è stato spiegato, il
mantenere al voto non ha nulla di collaborativo, ma esclusivamente
di strumentale, per stigmatizzare una posizione, la vostra, che
continua sempre più ad essere all'angolo, mentre è di tutta
evidenza a tutta l'aula ed a tutti i cittadini chi strepita e urla
alla luna e chi, invece, lavora per il benessere di tutti i
valdostani.
Président
- La parole au Conseiller Rigo, pour deuxième
intervention.
Rigo (PD)
- Grazie, Presidente. Voglio solo dire che mi
ha confortato l'intervento del collega Zucchi nel chiedere la
votazione di questa mozione.
Presidente
- Ci sono altri in discussione generale? Se
non ci sono altri, chiudo la discussione generale.
La parola al Presidente della Regione, Rollandin.
Rollandin (UV)
- La presentazione della mozione e quello
che abbiamo cercato di spiegare credo porti a dire che la mozione
in sé, se fossimo ad un rispetto letterale di quello che era
l'impegno della mozione, credo che oggettivamente ci stava chiedere
di ritirarla, perché se chiede di farsi interprete presso la
Presidenza, penso che oggettivamente sia... poi capisco comunque
l'esigenza di dire: non siamo sicuri che arrivino tutte, ce n'è una
parte... anche questo ci sta. Però oggettivamente credo che se nel
momento in cui, con tutta onestà, abbiamo mandato la lettera, il 13
settembre, non avevamo successivamente alcun impegno e soprattutto
sapendo che domani c'è una prima norma... credo che allora non ci
sarebbe stata nemmeno discussione!
Oggettivamente, così, votare questa mozione che chiede l'impegno
quando c'è già stato, mi sembra un po' eccessivo, in quanto questo
è quello che c'è già stato! Per quanto ci riguarda, ribadendo
l'esigenza che tutte le norme di attuazione siano poi approvate e
avendo ribadito in modo chiaro, qui, tanto per non equivocare, che
nella prossima riunione del Consiglio dei Ministri di sicuro ce n'è
una... non so se ne saranno presentate altre ... ma quello che
posso dire è che questa c'è, quindi è un'apertura su un argomento,
fra l'altro, molto importante per la Regione.
Detto questo, per quanto ci riguarda ci asteniamo, visto che non
c'è la volontà di comprendere le ragioni oggettive di quello che è
stato detto, sulla mozione.
Président
- La parole au Conseiller Donzel.
Donzel (PD)
- Sarò brevissimo, semplicemente perché
vorrei riprendere... probabilmente ho interpretato male quello che
scriviamo, può darsi, ma qui si impegna il Presidente della Regione
a farsi interprete presso la Presidenza del Consiglio dei Ministri
della preoccupazione manifestata dal Consiglio regionale. Quindi
noi dobbiamo prima manifestare la preoccupazione e poi venerdì, se
c'è questo incontro, si ribadirà questa preoccupazione; quindi la
preoccupazione è sensata, la esprime il Consiglio e qui non c'è
scritto di scrivere una lettera, ma c'è scritto di manifestare,
visto che ormai i rapporti sono diretti, questa preoccupazione
espressa dal Consiglio, ma... se il Consiglio non esprime la
preoccupazione, è difficile manifestarla!
Président
- Je soumets au vote la motion:
Conseillers présents: 32
Votants: 8
Pour: 8
Abstentions: 24 (Agostino, Bieler, Alberto Cerise, Comé, Crétaz,
Empereur, Hélène Impérial, Isabellon, André Lanièce, Lattanzi,
Lavoyer, Maquignaz, Marguerettaz, Pastoret, Prola, Emily Rini,
Rollandin, Rosset, Salzone, Tibaldi, Laurent Viérin, Marco Viérin,
Manuela Zublena, Zucchi)
Le Conseil n'approuve pas.
