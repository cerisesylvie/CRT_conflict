Classificazione
ASSISTENZA SOCIALE
Asili nido



Oggetto del Consiglio n. 1140 del 9 febbraio 2005 - Resoconto
OGGETTO N. 1140/XII - Utilizzo di finanziamenti statali per la
costruzione e gestione di asili nido sui luoghi di lavoro.
(Interpellanza)
Interpellanza
Premesso che:
- nel bilancio regionale 2004 sono stati iscritti €
282.625,41 provenienti da finanziamenti statali per la costruzione
e gestione degli asili nido nei luoghi di lavoro;
- l'USL locale ha attivato un servizio sperimentale di asilo
nido;
i sottoscritti Consiglieri regionali
Interpellano
il Presidente della Regione e l'Assessore delegato per
conoscere:
1) come è stata erogata la somma di cui in premessa e in
particolare quante strutture e posti sono stati attivati con quei
fondi;
2) se è intenzione di procedere all'istituzione di un
servizio di asilo nido aziendale nell'ambito dell'Amministrazione
regionale.
F.to: Frassy - Tibaldi - Lattanzi
Président - La parole au Conseiller Frassy.
Frassy (CdL) - Penso sia necessaria un'illustrazione breve su
questo argomento. Nelle premesse di tale interpellanza vengono
citati dei fondi: 282.000 euro, che provengono da finanziamenti
statali, e che sono stati assegnati alla Regione per la costruzione
degli asili nido nei luoghi di lavoro. Abbiamo appreso che
recentemente l'USL locale ha attivato un servizio sperimentale di
asilo nido, ma la domanda che ci poniamo è quali siano i motivi che
ad oggi hanno impedito di concretizzare all'Amministrazione
regionale - che, nell'ambito delle sue norme (cito la legge n.
44/1998: iniziative a favore della famiglia), attua e promuove
iniziative che possano conciliare l'attività lavorativa con la
situazione familiare e che è uno dei datori di lavoro più
importanti presenti sul territorio regionale - un servizio di asilo
nido ad uso aziendale, che possa dare concreta attuazione a questo
principio di legge appena citato. Tale considerazione è ancora più
forte se pensiamo che nell'ambito dell'Amministrazione regionale vi
è una prevalenza numerica e percentuale del personale dipendente
femminile, che è quello che più soffre le situazioni legate alla
necessità di dividersi fra la famiglia e l'ambito lavorativo.
Con questa interpellanza perciò ci domandiamo se vi è intenzione
nel futuro - nel medio, breve periodo - di creare una struttura di
asilo nido aziendale; domandiamo, inoltre, che tipo di interventi
sono stati fatti con quei finanziamenti citati nell'interpellanza e
che tipo di assegnazioni sono state effettuate, in riferimento sia
ad eventuali strutture che hanno beneficiato di questi fondi, sia
in riferimento a posti che sono stati attivati a seguito
dell'utilizzo di quei finanziamenti.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Facendo un po' di storia per rispondere
correttamente a quello che lei ha chiesto, bisogna tornare al 30
ottobre 2003, quando con un decreto del Ministro del lavoro è stata
assegnata alla Valle d'Aosta la somma di euro 282.625 per la
costruzione e la gestione di asili nido; tale somma è stata
iscritta al nostro bilancio in data 19 luglio 2004. Noi a questo
abbiamo risposto con una deliberazione di Giunta del 2 novembre
2004 che regolamenta l'assegnazione di tali fondi. Mi dispiace, ma
forse lei non ha letto interamente tale deliberazione, perché la
prima domanda che lei mi pone:
"come è stata erogata la somma di
cui in premessa e in particolare quante strutture e posti sono
stati attivati con quei fondi"
... era previsto in questa
deliberazione che citava:
"i fondi impegnati per gli asili nido
saranno erogati alle aziende che saranno in possesso entro il 30
aprile del 2005..."
, quindi non posso risponderle adesso quante
di tali aziende abbiano presentato domanda; al momento non è
pervenuta alcuna domanda, però il termine è il 30 aprile 2005. A
livello personale posso dirle che, oltre l'USL, anche altre
cooperative si sono attivate contattando aziende per presentare una
domanda in questo senso.
È chiaro che a noi tali fondi e tale tipo di risposta alla prima
infanzia interessa molto; in particolare, per dare due dati su
quella sperimentazione che è già partita dell'asilo nido aziendale
- e condivido come sia importante per un'azienda con un certo
numero di dipendenti pensare alle necessità del proprio personale
femminile -, il progetto di sperimentazione dell'asilo nido
aziendale sta andando avanti, con un partenariato nostro; è già
stato completato un percorso di selezione e formazione del
personale con 140 ore... che opererà nel servizio nido aziendale
entro marzo 2005. Vi è stato un ritardo nella partenza di questa
sperimentazione dovuta al fatto che non si trovava, anche per
esigenze del Comune di Aosta, una sede idonea; comunque siamo al
traguardo, è in via di pubblicazione - si presume entro febbraio
2005 - la graduatoria dei bambini ammessi. Per quanto riguarda
questi fondi che ci sono stati assegnati, come lei leggerà in tale
deliberazione, è prevista una distribuzione fra le aziende che
attiveranno tale "funzione" e abbiamo anche fissato dei criteri,
nel senso che saranno finanziati in base al numero degli utenti,
fino a 10.000 euro a bambino per il 2005; tale somma era analoga a
quanto previsto per il servizio di tata per l'infanzia.
Nella bozza di finanziaria di quest'anno vi era un dato
significativo, cioè era previsto un finanziamento molto più elevato
per i nidi aziendali, io ero stato colpito favorevolmente da tale
aumento di finanziamento; poi invece, come lei saprà, al momento
della definitività di questa finanziaria, la Corte costituzionale
ha stabilito che i finanziamenti per gli asili nido devono stare
nel fondo nazionale, quindi ha cancellato tale voce specifica.
Per quanto riguarda il nido aziendale dell'azienda
Amministrazione regionale della Valle d'Aosta, lei sa che se n'era
già parlato; è una cosa che crea dei problemi, perché il numero dei
dipendenti è elevato, quindi la selezione dovrebbe essere fatta con
dei criteri oggettivi, non facile, molti dei dipendenti vengono da
fuori Aosta, per cui già si servono di questi servizi. Al momento
attuale - da verificare ancora, perché la scadenza è il 30 aprile
2005 - non vi sono richieste né da parte sindacale, né da
organizzazioni che richiedano un'attivazione nell'ambito
dell'azienda Amministrazione regionale di un asilo nido; è chiaro
che l'attivazione di questi servizi verrà vista sempre nella logica
della legge n. 44 sulla famiglia, con un'ottica particolarmente
favorevole.
Président - La parole au Conseiller Frassy.
Frassy (CdL) - Ringrazio l'Assessore per la risposta, che è
stata chiara rispetto alle domande da noi poste. La data del 30
aprile 2005, indicata nel primo punto della deliberazione, è una
data che ci era nota, ma la nostra preoccupazione - ed è una
preoccupazione che permane - è che, essendo la deliberazione datata
novembre, ci potessero essere già adesso delle situazioni... il
fatto che invece l'Assessore ci confermi che paradossalmente non vi
sono ancora segnalazioni e richieste da parte delle aziende, ci
pone di fronte a una situazione o di disinteresse da parte
dell'azienda, o forse semplicemente di scarsa conoscenza da parte
delle aziende. Questa interpellanza allora forse acquisisce anche
una sua importanza, perché ha messo in evidenza l'opportunità per
grosse aziende - vi sono aziende con dimensioni significative anche
nella nostra realtà regionale - di un tale strumento, che è
finanziato da risorse statali messe poi nel bilancio regionale.
Prendiamo perciò atto che, nonostante vi sia una difficoltà di
accesso agli asili nido per tutti i noti problemi della scarsa
disponibilità di posti e dell'esosità delle rette a fronte di certe
situazioni familiari, non vi è al momento l'interesse di nessuna
azienda, neppure di quelle più grandi, per attivare un nido
aziendale.
Auspichiamo invece che l'avvio sperimentale, che dovrebbe
partire a marzo 2005, possa non subire ulteriori slittamenti e
possa essere foriero di un servizio non più sperimentale, ma
continuativo nella prospettiva che comunque l'Amministrazione
regionale non solo darebbe un servizio ai suoi dipendenti, ma
darebbe anche concreta applicazione al principio normativo di
andare incontro alle esigenze di conciliare la vita familiare con
la vita lavorativa. Con questa riflessione ringraziamo l'Assessore
per la risposta.
