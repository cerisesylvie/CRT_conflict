Classificazione
TRASPORTI E VIABILITÀ
Aeroporti



Oggetto del Consiglio n. 1233 del 20 maggio 2015 - Resoconto
OGGETTO N. 1233/XIV - Interpellanza: "Presunte irregolarità
nell'attività di volo effettuata da compagnie elicotteristiche
valdostane".
Presidente -
Per l'illustrazione, ha chiesto la parola il
collega Guichardaz, ne ha la facoltà.
Guichardaz (PD-SIN.VDA)
- Grazie Presidente.
Non è la prima volta che parliamo in quest'aula di elicotteri,
ne abbiamo già discusso noi del gruppo PD-Sinistra VdA, e oggi
anche i colleghi del Movimento Cinque Stelle...delle incongruenze
contenute nella legge regionale n. 15 del 1988, legge che impone
una serie di obblighi, quasi tutti di buon senso...mi dite solo chi
è il riferimento? Giusto per...ah, è il Presidente, pensavo che
fosse l'Assessore all'ambiente, ma vi siete divisi anche se
l'argomento è molto simile...dicevo, legge che impone una serie di
obblighi - che, a mio parere, sono quasi tutti di buon senso - a
carico delle compagnie elicotteristiche e tra questi quello di
utilizzare elicotteri a tecnologia silenziosa. Ricordo che a
quest'obbligo non corrisponde nessuna sanzione a carico di chi non
si adegua. A tale proposito - adesso l'Assessore è sparito... - in
qualche modo l'Assessore ci garantì in quest'aula che avrebbe
affrontato la questione, cioè ci disse che insieme agli Assessorati
dell'agricoltura e del turismo stava lavorando per il miglioramento
dell'impianto normativo, così rispose ad una mia interpellanza.
Beh, siamo ancora qui ad aspettare che si diano agli organi di
pubblica sicurezza...siccome gli altri due Assessori ci sono...gli
strumenti per fare rispettare le disposizioni che voi avete
previsto in legge. Questa legge ha un impianto sanzionatorio
incompleto, tra l'altro, anticipo che noi magari insieme al
Movimento Cinque Stelle poi presenteremo una stessa correzione
alla...cioè non insieme, ma comunque presenteremo un emendamento
che aggiungerà poi...e completerà questa legge, ce l'abbiamo già
pronto, riguardo all'impianto sanzionatorio.
Si ricorderà, Assessore, che in più di un'occasione...anzi,
Presidente, cercammo di spiegare che la mancanza di adeguati
strumenti normativi che mettano le autorità preposte nella
condizione di far rispettare le disposizioni di legge penalizza o
ha penalizzato a suo tempo coloro che, al di là dell'assenza della
cosiddetta "azione deterrente" della multa o della sanzione, hanno
ritenuto anche per dovere civico, diciamolo, di rispettare queste
leggi. Peraltro, colleghi, io stesso, dopo essermi documentato, ho
suggerito la possibilità di adottare nel mentre che si attende
un'opportuna integrazione dell'impianto sanzionatorio lo strumento
dell'interdizione o dell'ordinanza sindacale, cioè del sindaco, o
dell'ordinanza di Polizia giudiziaria. Ne abbiamo già parlato e non
so se, Presidente, si ricorda di quest'accenno.
Ancora qualche tempo fa discutemmo, sempre a proposito di
elicotteri, dell'appalto, se così lo si può chiamare, visto che
venne conferito a seguito di una semplice indagine di
mercato...dicevo che discutemmo in quest'aula del controverso
appalto sui servizi antincendio assegnato ad una compagnia
valdostana direttamente dalla Protezione civile. Ricorderete,
colleghi, che cercammo di capire se le segnalazioni che ci erano
state inviate da parte di un privato cittadino, il Signor Marco
Jans, in merito a presunte irregolarità di quest'appalto fossero
segnalazioni reali o semplicemente delle illazioni. Il Presidente
Rollandin fu abile nel raccontarci che era tutto a posto, che tutto
era fatto ed era stato fatto secondo le regole, che le segnalazioni
delle presunte difformità non comportavano la decadenza automatica
dell'appalto. Ricorderete che il motivo del contendere era
sostanzialmente la mancanza di un requisito montato
sull'elicottero, che dovrebbe essere impiegato nel suddetto
servizio, mi pare che si trattasse del...come si chiama? del
cutter
tranciacavi, di un meccanismo che serve a tranciare i
cavi nei casi di emergenza. Il Presidente si salvò in
corner
dicendo che l'importante era che all'atto della partenza del
servizio tale requisito fosse installato, cioè, secondo il
Presidente, bastava la garanzia da parte della ditta che sarebbe
stato predisposto questo requisito e poi, Presidente, la invito a
verificare se all'atto dell'avvio dell'appalto, cioè alla data
dell'avvio dell'appalto il
cutter
risultava montato o se
invece è stata fatta da parte della Protezione civile una proroga
per permettere alla società di adeguarsi alla richiesta, si informi
e poi vedremo. Il Signor Jans contestò anche la mancanza di
esperienza in capo alla ditta nell'ambito del servizio antincendio;
il Signor Jans citava delle certificazioni che, a suo parere, non
erano possedute dalla ditta in questione. Non ricordo bene se il
Presidente liquidò la questione dicendo che di fatto non era
necessaria un'esperienza specifica conseguita nell'ambito dei
servizi antincendio, ma disse che era sufficiente, anche secondo la
Protezione civile, un'esperienza volativa generica. Infatti il
fatto successo recentemente dell'elicottero che ha tranciato i cavi
e ha lasciato senza luce 340 persone sta a dimostrare che
un'esperienza specifica in quel campo lì non è poi così male.
A seguito di quest'interpellanza, ho cominciato a ricevere per
conoscenza - e quindi in piena trasparenza e credo nella mia
qualità di Consigliere che forse più di tutti in questa legislatura
si è interessato al tema - la documentazione inerente a presunte
irregolarità nell'attività volativa compiuta dalla ditta che vinse
l'appalto (io lo chiamo sempre appalto, anche se di fatto parliamo
di un conferimento diretto). Devo dire che a volte un po' mi perdo
pure io talmente sono numerose le segnalazioni che mi arrivano da
questo povero diavolo - e lo dico con affetto - visto che spesso a
leggere questi scambi di
mail
questo Signore si becca dei
rimbrotti infastiditi e a volte inutilmente sarcastici dai
destinatari: dalla Protezione civile, dall'ENAC. Ho qui,
Presidente, un plico che racconta di voli, secondo il Signor Jans,
non conformi per la mancanza di requisiti di sicurezza, tipo
cinture non allacciate o addirittura non presenti, ossigeno non
utilizzato sopra una certa altitudine, modalità di atterraggio non
proprio ortodosse sia per la mancanza dei pre-requisiti richiesti
dalla normativa o dal disciplinare di appalto della Protezione
civile. Il Signor Jans segnala tutto in questo plico e ha segnalato
a tutte le autorità competenti, senza peraltro ricevere diciamo dei
riscontri precisi. Per capirsi, il Signor Jans racconta:
"gli
elicotteri adibiti all'antincendio privi di tranciacavi
obbligatori, gli elicotteri non conformi alla normativa regionale
sul volo silenzioso, gli aeromobili utilizzati in contesti
particolari e sopra i 1.500 metri
- il caso che ha citato il
collega Ferrero è emblematico -
senza le prescritte
autorizzazioni del caso"
. Magari poi in replica vi spiegherò
che non è solo questa festicciola che è stata organizzata, ma pare
che ci fosse proprio l'abitudine di utilizzare l'elicottero per
andare lassù al di là di quest'evento e di quest'occasione.
Ora, come ho già più volte detto in quest'aula, non ho le
competenze necessarie per valutare la gravità di certi
comportamenti o la non conformità, però non posso esimermi,
Presidente, dal riportare in questa sede le segnalazioni che, se
fossero vere, comporterebbero sicuramente una serie di
comportamenti omissivi da parte degli organi deputati al controllo
e alla vigilanza: mi riferisco alla Protezione civile, che riceve
sistematicamente le segnalazioni, ma anche a quelle autorità di
pubblica sicurezza, che, secondo il Signor Jans, sono state più
volte inutilmente allertate. Non voglio entrare qui nel merito
della polemica con l'ENAC, perché mi risulta che altre autorità
siano state coinvolte in questa cosa, mi risulta infatti che il
Signor Jans abbia depositato un dossier molto consistente alla
Procura della Repubblica. Tutto ciò...e lo voglio dire non
nell'intento di danneggiare qualcuno, capisco bene che vi è
un'economia importante che gravita intorno alle attività volative:
l'eliski, l'eliturismo, il trasporto di cose e persone, quindi non
voglio fare di tutta un'erba un fascio, ma con l'intenzione,
colleghi, di mettere un freno a comportamenti che le norme non
ammettono e sono norme anche quelle che, per responsabilità del
legislatore, colleghi, non prevedono sanzione, quelle norme non
hanno sanzione e io è due anni che lo dico. Dicevo, con
l'intenzione di mettere un freno a comportamenti non ammessi dalle
norme, con l'intenzione di trovare una soluzione anche normativa,
affinché comportamenti di fatto tacitamente ammessi, anche se
formalmente illegittimi, diventino legittimi a tutti gli
effetti.
Insomma, per concludere, il tema dell'attività volativa sul
nostro territorio presuppone, da una parte, la presa d'atto delle
incompletezze e delle incongruità a volte della norma e quindi
l'impegno a riformare eventualmente una disposizione inapplicata e
in alcuni casi inapplicabile; dall'altra, il riconoscimento,
colleghi, di atteggiamenti, di comportamenti che, oltre a violare
le leggi e i codici, minano anche la fiducia verso le istituzioni
di quei cittadini che rispettano le norme a prescindere dalla loro
sanzionabilità. Grazie.
Presidente -
Per la risposta, ha chiesto la parola il
Presidente della Regione Rollandin, ne ha facoltà.
Rollandin (UV) -
Per quanto riguarda la prima domanda,
come già detto in occasione dell'interpellanza discussa il 25
febbraio scorso, la Presidenza della Regione non è a conoscenza
diretta di segnalazioni su quanto messo in evidenza dal collega.
Abbiamo quindi chiesto informazioni in merito e le risposte che
abbiamo ricevuto sono le seguenti: il Corpo forestale valdostano ci
ha riferito di aver molteplici segnalazioni, tutte della stessa
persona che lei ha citato, di presunte violazioni della normativa
regionale sulle attività di volo alpino, tutte ascrivibili alla
medesima società; la Protezione civile regionale ci ha comunicato
di aver ricevuto delle segnalazioni sempre dalla stessa persona e
sempre concernenti il servizio di lavoro aereo affidato all'inizio
del corrente anno alla società Pellissier Helicopter.
"Quali azioni sono state effettuate fino ad ora per accertare
la veridicità di quanto segnalato"
: il comando del Corpo
forestale valdostano ha comunicato di aver intensificato l'attività
di monitoraggio del territorio, specie nelle zone in cui le
segnalazioni davano notizia di atterraggi e sorvoli in zone oggetto
di divieto. La Protezione civile ci ha informato che, su nove
interventi effettuati dell'affido di servizio, in due occasioni la
società ha utilizzato un elicottero diverso da quello previsto nel
contratto, in quanto lo stesso era in avaria. Indipendentemente
dalle segnalazioni ricevute, la Protezione civile aveva comunque
già provveduto a richiedere dettagliate relazioni e documentazioni
sugli inconvenienti occorsi e sugli interventi manutentivi
effettuati.
"Se sono stati adottati provvedimenti interdittivi..."
:
per quanto riguarda questa domanda, il comando del Corpo forestale
ci comunica che ogniqualvolta sono state rilevate delle infrazioni
sono state contestate delle violazioni amministrative previste
dalle legge. La Protezione civile, a seguito delle verifiche
effettuate, ha ritenuto che si sia trattato di avarie improvvise
tali da non rendere aeronavigabile l'elicottero e, pertanto, ai
sensi di quanto stabilito dal contratto, la ditta non è stata
ritenuta inadempiente rispetto agli obblighi contrattuali.
"Se vi è l'intenzione di ridefinire le modalità di appalto
per alcuni servizi conferiti direttamente dalla Protezione civile a
seguito delle segnalazioni di cui in premessa"
: già in seguito
all'interpellanza del febbraio scorso ho chiesto maggiori
delucidazioni per quanto riguarda la procedura adottata, la
Protezione civile ha ribadito l'assoluta correttezza e legittimità
della procedura seguita. Pertanto la Protezione civile veglierà con
la consueta attenzione sul rispetto delle prescrizioni contrattuali
e provvederà, nel caso in cui siano accertate le violazioni,
all'applicazione delle penali previste. Queste sono le informazioni
date dagli uffici, ma vorrei anche dire che nelle premesse
dell'interpellanza si dice che ogni segnalazione circostanziata
presuppone che siano effettuate delle verifiche. Non ci siamo mai
sottratti a questo dovere o al confronto sulle segnalazioni che ci
sono state rappresentate, ma ciò non significa, peraltro, che
queste segnalazioni debbano essere per forza corrette e che gli
uffici abbiano sbagliato. Ad esempio, in una di queste segnalazioni
che è stata indirizzata anche a lei si fa riferimento al fatto che
la ditta in questione percepirebbe un "fisso annuale" per un
elicottero che invece sarebbe utilizzato per altri scopi. In
realtà, com'è facilmente verificabile dai documenti di gara, non
esiste alcun "fisso annuale" dato che il servizio viene retribuito
esclusivamente a chiamata e per ogni ora di volo effettuato. Così
come la Protezione civile tiene a segnalare che il contratto in
essere non prevede alcun tipo di deroga rispetto all'elicottero che
deve essere utilizzato e ai tempi di risposta in caso di chiamata,
a parte in caso di avaria documentata e certificata. In ogni altro
caso di mancato rispetto delle prescrizioni è evidente che saranno
applicati i provvedimenti opportuni. Grazie.
Presidente -
Per la replica, ha chiesto la parola il
Consigliere Guichardaz, ne ha facoltà.
Guichardaz (PD-SIN.VDA)
- Intanto grazie per la risposta,
ne prendo atto, poi le consegnerò formalmente un plico in cui sono
segnalate tutte le questioni che mi sono state evidenziate con una
lettera assolutamente circostanziata. Allora, io sapevo che il
Corpo forestale è stato informato più volte, è stato informato del
fatto, per esempio, che...così è scritto, che a Riondet, collega
Ferrero, lei ha citato una...collega Ferrero, mi scusi, forse può
interessare anche lei, lei ha citato questa famosa festa, che
mancano due o tre volantini con le donnine in bikini, poi se vuole,
glieli do, perché io ce li ho tutti, oramai siamo diventati
esperti: voli panoramici, 30 euro Piccolo San Bernardo, 60 euro
ghiacciaio Rutor, 120 Monte Bianco, eccetera, per una festa,
effettivamente un evento importante per la raccolta di fondi...
(interruzione di un Consigliere, fuori microfono)
...sì, infatti non è scritto da nessuna parte che lo
spirito...diciamo così: umanitario di
quest'iniziativa...effettivamente è molto umanitaria
quest'iniziativa... In ogni caso il Signor Jans con dovizia di
particolari segnalava costantemente...credo che sia oramai
diventato anche uno
stalker
, perché mi dicono che è pure
molesto. Segnalava che i famosi elicotteri vanno sistematicamente
in certi luoghi, ma, al di là delle autorizzazioni conseguite,
degli eventi conseguiti, lì mi piacerebbe capire, siccome le
segnalazioni le ricevo sistematicamente anch'io, che cosa è stato
fatto, cioè se l'Autorità di pubblica sicurezza e di Polizia
giudiziaria viene sistematicamente informata di un comportamento
illecito, si reca presso il luogo e fa quello che deve fare. È
prevista una sanzione da 6 mila a 12 mila euro per il volo sopra i
1.500 metri non autorizzato, io voglio capire se questa sanzione è
stata fatta. Evidentemente, se è stata fatta una legge che prevede
degli obblighi sia in merito al volo silenzioso, perché avete
ritenuto che la Valle d'Aosta fosse, diciamo, luogo da tutelare
rispetto all'utilizzo, per esempio, di elicotteri che hanno delle
tecnologie diverse...allora, un cittadino segnala, l'Autorità di
pubblica sicurezza deve alzarsi e deve andare sistematicamente a
verificare.
Per quanto riguarda poi la Protezione civile, io capisco che è
stato intensificato, poi qua c'è tutta la corrispondenza anche
sulla questione della Protezione civile, che è stata fatta tra il
Signor Jans e mi sembra l'ingegner Porretta, perché è diventata
anche una corrispondenza, diciamo, molto intensa fra i due. Beh, le
segnalazioni sono segnalazioni molto delicate, cioè lei mi dice:
"avaria due volte". Va bene, verifichiamo se davvero
quest'elicottero, per il quale voi avete fatto un'indagine di
mercato e che chiedevate avesse o dovesse avere obbligatoriamente
questo tranciacavi, non è stato utilizzato, quindi magari
vanificando anche l'azione di protezione civile, perché era davvero
in avaria. Qua qualcuno mi informa che lo stesso elicottero - e
questa è la lettera che è stata mandata all'ingegner Porretta -
adibito a spegnimento antincendio in questo periodo è al
Giro
d'Italia
. Non è in avaria, Presidente, è al
Giro
d'Italia
! Vuol dire quindi che se succede un fatto che
presuppone la chiamata dell'elicottero con il tranciacavi...il
tranciacavi, lo dicevo prima, sarebbe servito, per esempio, nel
famoso caso dei cavi tagliati con la pala, se il tranciacavi avesse
innestato il cavo, lo avrebbe tagliato e probabilmente la pala non
si sarebbe rovinata, a questo serve un tranciacavi: serve perché in
situazioni di emergenza l'elicottero non abbia dei danni o non crei
dei danni, com'è successo nel caso specifico della pala, lì
l'elicottero ce l'aveva il tranciacavi, da quello che mi dicono, ci
è finita la pala forse anche un po' per inesperienza e mancata
visibilità di questi cavi. Beh, dicono che è in avaria. Io invito
pubblicamente l'ingegner Porretta ad andare a verificare se oggi
quell'elicottero è disponibile, perché io ho delle altre
informazioni. Allora, se sono delle illazioni, visto che sono state
inviate pubblicamente nella casella di posta di un Consigliere
regionale per conoscenza e sono state inviate all'ingegnere che è
deputato alla Protezione civile, voi dovete verificare, perché
avete conferito, è stato dato un appalto ad una compagnia che
diceva di avere dei requisiti, che ha installato successivamente, e
quelli erano dei prerequisiti...è stato dato in appalto ad una
compagnia che dovrebbe avere pronto disponibile in pochi minuti un
elicottero dotato di certi requisiti, che oggi veniamo a sapere che
viene utilizzato per il
Giro d'Italia
, almeno questo è
scritto. Dice:
"sarà utilizzato dalla stessa ditta in alcune
località raggiunte dal Giro d'Italia di ciclismo e quindi non
disponibile per eventuali emergenze"
, questo è il fatto...senza
aggiungere tutte le altre questioni che sono segnalate in questo
dossier, che è stato inviato a chiunque. Allora, o prendiamo atto
che le persone a cui diamo gli appalti...tra l'altro, in
conferimento diretto, con un'indagine di mercato, che l'altra volta
vi ho spiegato essere un'indagine di mercato anche piuttosto rapida
e piuttosto frettolosa...rispettino quanto meno i termini e le cose
che sono indicate in quest'appalto. Grazie.
Presidente
- Grazie. Punto 13 all'ordine del giorno.
