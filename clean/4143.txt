Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 485 del 28 ottobre 1981 - Resoconto
OGGETTO N. 485/81 - MOZIONE D'ORDINE.
Presidente
- Ha chiesto di parlare il Consigliere
Viberti, ne ha facoltà.
Viberti (DPROL)
- Per avere una spiegazione del perché
non mi ha concesso la parola quando l'ho chiesta prima. L'art. 57
recita: i richiami per l'o.d.g. per il regolamento per la priorità
delle votazioni hanno la precedenza e quindi anche le mozioni
d'ordine sulle questioni principali che fanno sospendere la
discussione. In questi casi non può parlare dopo la formulazione
del richiamo che un oratore per ciascun Gruppo e per non più di
dieci minuti per ciascuno. Può darsi che non abbia capito cosa vuol
dire, non dico quello che volevo esprimere perché non so se ne
avevo il diritto; mi pare però che l'art. 57 me lo desse e non ho
capito perché sia stato rinviato al pomeriggio senza chiedere al
Consiglio cosa intendesse fare.
Presidente
- Non ho dato la parola al Consigliere
Viberti, perché non l'ha chiesta per mozione d'ordine. Siccome
c'era un illustrazione dell'Assessore Viglino su una richiesta di
inserimento, la Presidenza ha la facoltà di organizzare i lavori e
pertanto - come avvenuto già in precedenza - la distribuzione di
allegati concernenti oggetti che devono essere iscritti all'o.d.g.,
avviene come semplice distribuzione di documenti. Il pronunciamento
non può avvenire immediatamente proprio perché i Consiglieri,
ricevendo sul momento i documenti, non possono esprimersi. Quindi
questa procedura che è piuttosto anormale, soprattutto per quanto
concerne disegni o progetti di legge, è una procedura che tiene
conto della situazione particolare creatasi in seguito alle mancate
possibilità di esprimersi della V Commissione, ma il Consiglio ha
comunque il diritto di esaminare gli argomenti su cui è chiamato a
pronunciarsi, per cui la discussione specifica del merito non può
avvenire immediatamente ma nel pomeriggio dopo che i Consiglieri
avranno potuto dare un primo sguardo al provvedimento che viene
loro sottoposto. Dopo questa prima fase c'è il voto per
l'iscrizione all'o.d.g. e successivamente con un tempo che di
solito è di una giornata o due a seconda dei lavori del Consiglio,
ci sarà il pronunciamento sul provvedimento stesso. Ecco perché è
sembrato alla Presidenza di seguire il procedimento già in altre
occasioni seguito e cioè quello della distribuzione dei documenti,
del pronunciamento in periodo successivo - in questo caso nel
pomeriggio - e poi il giorno dopo il dibattito sull'argomento se
questo sarà iscritto all'o.d.g.
Ricordo ai colleghi Consiglieri che intendono prendere la parola
per mozione d'ordine per richiamo al regolamento, che lo devono
esplicitamente significare, cioè devono chiedere alzando la mano se
intendono prendere la parola per mozione d'ordine, altrimenti è
chiaro che non può venire considerata l'alzata di mano come una
semplice richiesta di mozione d'ordine.
Ha chiesto di parlare il Consigliere Viberti, ne ha facoltà.
Viberti (DPROL)
- Non mi ritengo assolutamente
soddisfatto di questa risposta del Presidente del Consiglio, prima
di tutto perché non tiene in considerazione che un Consigliere
voglia aspettare per cortesia nei suoi confronti di esprimere quali
sono i suoi intendimenti, e secondo perché a mio avviso - e qui se
esco dalle possibilità concesse dal regolamento, prego il
Presidente di interrompermi subito - credo che rispetto a questo
argomento ci sia stato molto tempo per riflettere perché questo
disegno di legge è stato distribuito regolarmente da parte dei
servizi di segreteria a tutti i Consiglieri. Questo D.L. va
iscritto anche se uno non è d'accordo, perché non si può permettere
che dei rappresentanti del popolo valdostano si comportino in
questo modo e l'Assessore alla Pubblica Istruzione, Viglino, -
Presidente della Commissione - ha tutte le ragioni di
protestare.
Presidente
- Il dibattito avverrà oggi pomeriggio e
sappiamo già che il Consigliere Viberti è d'accordo per
l'iscrizione all'o.d.g.
Passiamo all'oggetto n. 7.
