Classificazione
TRASPORTI E VIABILITÀ
Trasporti



Oggetto del Consiglio n. 71 del 18 novembre 2020 - Resoconto
OGGETTO N. 71/XVI - Interrogazione: "Azioni intraprese per
ovviare alla situazione di disagio dovuto al mancato pagamento dei
dipendenti di una ditta mandataria della VITA SpA".
Bertin (Presidente) -
Punto numero 11 all'ordine del
giorno. Per il Governo regionale risponde l'assessore Minelli, ne
ha facoltà.
Minelli (PCP) -
Il tema che voi portate in questa
interrogazione purtroppo lo abbiamo già affrontato in passato,
ricordo che in Commissione si era discusso di problematiche
simili.
Nella prima domanda voi chiedete se la problematica è a
conoscenza delle competenti strutture regionali. Sì, le strutture
regionali hanno ricevuto in data 1° ottobre 2020, via
mail
,
una lettera da parte del Sindacato UIL Trasporti che comunicava il
mancato versamento delle retribuzioni del mese di agosto per tre
dipendenti e anche del TFR e della quattordicesima mensilità per un
quarto dipendente della Tundo SpA.
Quali azioni sono state intraprese. A seguito di questa
comunicazione le strutture regionali hanno inviato una nota alla
società mandataria il 2 ottobre del 2020, invitando la società al
pagamento delle somme dovute entro quindici giorni dal ricevimento
della comunicazione. In caso di inadempienza si sarebbe data
applicazione all'articolo 5 del DPR 207/2010 che prevede quanto
segue, lo cito: "Per i contratti relativi a lavori, servizi e
forniture, in caso di ritardo nel pagamento delle retribuzioni
dovute al personale dipendente dell'esecutore o del subappaltatore
o dei soggetti titolari di subappalti e cottimi di cui all'articolo
118 comma 8 ultimo periodo del codice, impiegato nell'esecuzione
del contratto, il responsabile del procedimento invita per iscritto
il soggetto inadempiente, in ogni caso l'esecutore, a provvedervi
entro i successivi quindici giorni. Decorso infruttuosamente il
suddetto termine e, ove non sia contestata formalmente e
motivatamente la fondatezza della richiesta entro il termine sopra
segnato, i soggetti di cui all'articolo 3 comma 1 lettera B possono
pagare anche in corso d'opera direttamente ai lavoratori le
retribuzioni arretrate, detraendo il relativo importo dalle somme
dovute all'esecutore del contratto, ovvero dalle somme dovute al
subappaltatore inadempiente nel caso in cui sia previsto il
pagamento diretto ai sensi degli articoli 37 comma 11 ultimo
periodo e 118 comma 3 primo periodo del codice".
La società Tundo, per il tramite della mandataria che è la VITA,
con una nota pervenuta alle strutture il 14 ottobre del 2020, ha
inviato le distinte bancarie recanti i pagamenti ai dipendenti di
cui ho fatto accenno. Però, con una nota del 22 di ottobre, inviata
anche alla Regione, l'avvocato Mario Motta incaricato dai
dipendenti medesimi, non solo quelli che ho citato prima ma anche
un quinto dipendente, intimava nuovamente alla società Tundo il
pagamento delle retribuzioni spettanti, che evidentemente non erano
mai pervenute, e la consegna delle buste paga per la verifica degli
stipendi.
A questo punto abbiamo sentito anche il dipartimento legislativo
e legale della Regione ed è stata inoltrata una nuova richiesta di
chiarimenti direttamente alla Tundo, una richiesta del 5 novembre
2020, il cui termine scade fra due giorni, il 20 novembre.
Nell'ipotesi che anche questo termine dovesse scadere
infruttuosamente, la Regione procederà all'applicazione di quanto è
normativamente previsto e che ho evidenziato. Va però ricordato che
per poter dare corso a quanto ho citato precedentemente, è
necessario disporre delle buste paga dei dipendenti in oggetto,
quelli che sono stati in qualche modo non pagati, ed è una
documentazione che al momento non è pervenuta e di cui siamo in
attesa.
Presidente -
Per la replica, consigliere Aggravi.
Aggravi (LEGA VDA) -
Ringrazio l'Assessore per aver
descritto lo stato dell'arte e soprattutto fatto riferimento alla
normativa di riferimento. Quando giustamente parlava delle distinte
bancarie, penso che fosse una quota parte dei pagamenti, ma in
realtà se andiamo a vedere al di là di agosto abbiamo settembre e
si accumulano. Siccome non è la prima volta - il sottoscritto è
andato a riprendersi poi i verbali della IV Commissione dove già a
suo tempo le sigle sindacali mettevano in evidenza che appunto la
società Tundo non è sempre stata regolare nel pagamento degli
stipendi degli autisti - direi che siamo sostanzialmente
recidivi.
Ho compreso benissimo la necessità di documentare, anche per
poter procedere con quello che è previsto dalla normativa,
ricordando tra l'altro che se non ero nella precedente legislatura
erano già state fatte delle iniziative di questo tipo e casualmente
in quel caso lì l'iniziativa era stata funzionale a far arrivare i
pagamenti. Quindi benissimo da parte del Consiglio aiutare la
società che non paga a pagare i dipendenti: è una cosa sacrosanta,
tenuto tra l'altro conto che sono titolari di un servizio di
trasporto pubblico, quindi c'è anche una finalità pubblica molto
importante.
Quello che le chiederei è comunque di prendersi a cuore questa
situazione perché, ripeto, la recidività è costante e ricordo che
c'erano state tra l'altro delle situazioni non soltanto legate al
pagamento degli stipendi, ma anche alla formazione dei dipendenti e
quant'altro. Quindi diciamo che la situazione è ben conosciuta e
non sta andando verso il meglio, ma sta peggiorando nel tempo.
Non so se vale la pena chiedere eventualmente anche un impegno
al presidente della IV Commissione per poter approfondire questa
tematica, magari dopo che sarà arrivata la documentazione e si sarà
compreso qual è l'iter con cui procedere. Però le chiedo, visto
soprattutto i precedenti, di dare quanto prima atto a quello che
prevede la normativa e sicuramente da parte nostra ci sarà un
puntuale e costante monitoraggio della situazione, perché chi
presta un servizio non soltanto in questo momento ma sempre, è
giusto che debba essere pagato, e sto parlando dei dipendenti e non
della società che purtroppo è recidiva e continua a esserlo.
