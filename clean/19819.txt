Classificazione
INDUSTRIA


Resoconto integrale del dibattito dell'aula
Oggetto del Consiglio n. 3000 del 5 febbraio 2003 - Resoconto
OGGETTO N. 3000/XI Fallimento della società "Metallurgiche
Balzano S.p.A." e subentro di una nuova società.
(Interrogazione)
Interrogazione Premesso:
- la società "Metallurgiche Balzano S.p.A.", dichiarata fallita
nel febbraio del 2002, dal tribunale di Aosta, ha lasciato un
debito di Euro 427.227,12 alla RAVA;
- la Regione ha sospeso la procedura esecutiva avviata contro i
terzi datori di ipoteca accogliendo la loro proposta transattiva di
Euro 165.000,00;
- Finaosta S.p.A. si è insinuata nel passivo per il credito
derivante dai canoni insoluti e relativi interessi di mora inerenti
un contratto di locazione finanziaria di alcuni macchinari; inoltre
ha depositato istanza di rivendica dei cespiti locati;
- l'attività della fallita "Metallurgiche Balzano S.p.A." è
stata proseguita dalla neocostituita società "Balzano Industrie
S.r.l." alle quali Finaosta ha ceduto per un corrispettivo di Euro
1.161,90 i macchinari oggetto di rivendica, i quali, secondo una
valutazione della finanziaria regionale, risulterebbero
inservibili;
il sottoscritto Consigliere regionale
Interroga
l'Assessore all'industria per sapere:
1) da quali finanziamenti erogati deriva il credito
transato;
2) quali rapporti giuridico e/o finanziari intercorrono tra RAVA
e/o Finaosta e la Società "Balzano Industrie S.r.l.";
3) qual era il valore originale dei beni concessi in locazione
finanziaria da Finaosta e a quanto ammonta il credito complessivo
per i canoni insoluti e relativa mora;
4) se nell'ambito dell'azionariato, del management o di
eventuali terzi garanti della "Balzano Industrie S.r.l." vi siano
persone, loro parenti, che abbiano comunque ricoperto ruoli nelle
società che dalla Alluver S.p.A. ad oggi - sotto ragioni sociali
differenti - hanno operato nello stabilimento di Verrès.
F.to: Frassy
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Per quanto riguarda la prima
questione posta, rimando a quanto ho già detto nella passata
riunione del Consiglio, nel senso che il credito transato dalla
Regione si riferisce al mutuo di 600 milioni e al prestito
obbligazionario della medesima cifra, concessi dalla Giunta
regionale con deliberazione n. 578/1992. Il debito residuo relativo
a tali interventi finanziari, alla data del fallimento della
società "Metallurgiche Balzano S.p.A.", era pari a 427.227 €. Come
dicevo, su questo punto ho già risposto nel Consiglio del 22
gennaio.
Per quanto riguarda la seconda e la terza domanda, attualmente
fra Regione Valle d'Aosta, Finaosta e la società "Balzano" non
intercorre alcun rapporto giuridico e finanziario. La società opera
infatti nello stabilimento di Verrès in virtù di un contratto di
affitto di azienda, stipulato in data 29 novembre 2001 con le
"Metallurgiche Balzano S.p.A.", impresa conduttrice dell'immobile
ai sensi della convenzione stipulata, a suo tempo, con
l'Amministrazione regionale. Nel frattempo, come è noto, la Società
"Metallurgiche Balzano S.p.A." è fallita e nei rapporti giuridici
fra la medesima e "Balzano Industrie S.r.l." è subentrata la
curatela fallimentare.
Il contratto di affitto citato prevedeva peraltro un'opzione di
acquisto dell'azienda in favore della "Balzano Industrie S.r.l." e
quest'ultima sta concludendo tale operazione con il curatore
fallimentare. In seguito alla cessione, la Regione regolarizzerà i
propri rapporti con il nuovo conduttore dello stabilimento
attraverso la stipula di un apposito contratto di locazione. Al
momento, quindi, non ci sono rapporti giuridico-finanziari
intercorrenti fra la Regione e la Finaosta e la "Balzano Industrie
S.r.l.".
Per quanto riguarda la terza domanda, chiedo scusa ma devo fare
un'elencazione, sicuramente un po' noiosa della questione, ma è
necessario per rispondere alla domanda. Con contratto sottoscritto
in data 23 settembre 1982, Finaosta concedeva in locazione alla
società "Alluver S.p.A." macchinari e attrezzature, acquistate per
un corrispettivo pari a 900 milioni, a valere sull'articolo 5 della
legge n. 16/1982, gestione speciale, della legge istitutiva della
Finaosta. I macchinari e le attrezzature locate ad "Alluver",
sottoposte a concordato preventivo nel 1984, sono state in seguito
concesse in locazione finanziaria, in parte, alla società "Veralco
S.r.l.", che ha occupato una parte degli stabili occupati da
"Alluver" e, in parte, alla società "Metallurgiche Balzano S.p.A.".
La società "Veralco" ha corrisposto integralmente il canone del
leasing alla scadenza del contratto ha riscattato i beni
locati.
Con convenzione sottoscritta in data 22 febbraio 1985, la
Regione si è impegnata a concedere in leasing alla società
"Metallurgiche Balzano S.p.A." parte dei macchinari e delle
attrezzature locate alla "Alluver"; il contratto è stato
perfezionato il 30 aprile 1985 e il valore dei beni oggetti di
leasing ammontava a 745.341 milioni; la scadenza della locazione
venne fissata al 24 marzo 1993. Il rimborso del canone di locazione
doveva essere effettuato mediante il versamento di otto rate
annuali variabili, originariamente determinate in 152.669.000 lire
oltre IVA. La società conduttrice, la "Metallurgiche Balzano", ha
provveduto a pagare i canoni: fino al 24 marzo 1990, per un
ammontare di 707.846.000 lire. In data 10 giugno 1988 è stato
effettuato il riscatto anticipato di un macchinario per la somma di
lire 16.446.000, oltre IVA.
Con deliberazione n. 3610/1992, la Giunta regionale ha conferito
a Finaosta l'incarico di modificare le pattuizioni che regolavano
la locazione finanziaria, in ordine all'ammontare del canone, alla
durata e alle modalità del riscatto. Con atto sottoscritto il 23
aprile 1992, il contratto di locazione finanziaria è stato
modificato secondo le seguenti modalità: canone di locazione, per
un importo di 399.842.000 lire, costituito dalla somma del valore
residuo dei macchinari per 124.000.000, e dalle rate di canone
insolute scadute il 24 marzo 1991 e il 24 marzo 1992, per
275.179.000 lire; canone da rimborsare mediante cinque rate annuali
variabili, originariamente determinate in 91.806.000, oltre IVA, di
cui, la prima, con scadenza 24 maggio 1993 e, l'ultima, 24 maggio
1998, e un riscatto alla fine di 8.740.000 oltre IVA. Alla data del
fallimento, cioè al 4 febbraio 2002, risultavano corrisposte, oltre
alle rate scadute dal 1986 al 1990, le rate di canone scadute in
data 24 marzo 1993, 24 marzo 1994, 24 marzo 1995, per un ammontare
pari a 272.797.000 lire oltre IVA.
L'importo versato nel periodo 1986-1996 ammontava a 980.643.000
lire, risultavano insolute le rate del canone scadute in data 24
marzo 1996, 24 marzo 1997, 24 marzo 1998, pari ad un ammontare di
360.889.000 lire; di questi, i canoni ammontano a 268.800.000 lire,
l'IVA a 52.800.000 lire, gli interessi di mora a 39.240.000 lire.
Il credito è stato insinuato nel passivo del fallimento; alla data
odierna, non è possibile conoscere la percentuale di recupero del
credito in quanto sono ancora in corso da parte della curatela le
operazioni di cessione dell'attivo fallimentare, il cui provento
sarà oggetto di riparto a favore dei creditori ammessi al
passivo.
Per quanto riguarda sempre la società "Balzano Industrie S.r.l."
si precisa quanto segue: la società è stata costituita in data 22
novembre 2001 ed è amministrata da un consiglio di amministrazione
composto dai Signori Marinzi Giacomo, Lucidi Andrea e
Neuenschwander Daniele. Alla data attuale la "Balzano Industrie
S.r.l." non ha in corso finanziamenti con Finaosta.
In risposta all'ultima domanda, la "Balzano Industrie S.r.l." ha
dichiarato che non esiste nessun seppur minimo rapporto fra essa e
la fallita "Metallurgiche Balzano S.p.A."; inoltre, sia nell'ambito
dell'azionariato, del management, o eventuali terzi garantiti, non
vi sono persone, loro parenti, che abbiamo comunque ricoperto ruoli
nelle società, che dalla "Alluver S.p.A." ad oggi, sotto ragioni
sociali differenti hanno operato nello stabilimento di Verrès.
L'unico collegamento fra le sue società sono esclusivamente gli
operai, gli impiegati e un dirigente, che erano dipendenti delle
"Metallurgiche Balzano S.p.A.", e che ora lavorano nella nuova
società "Balzano Industrie S.r.l.".
Con questo ho concluso e credo di aver risposto alle richieste.
Non vorrei ricordare, come avevo detto l'ultima volta, che alla
fine di questo noioso resoconto finanziario esiste un'azienda che
sta lavorando e producendo positivamente in questa regione.
Président
La parole au Conseiller Frassy.
Frassy (FI)
Ringrazio l'Assessore per la risposta
articolata, ma debbo deludere per certi versi le aspettative
dell'Assessore, perché non ritengo soddisfacente questa risposta e
ritengo, Assessore, che non possa chiudersi con questa nostra
interrogazione la vicenda di questa azienda.
Il fatto che questa azienda continui a produrre noi lo riteniamo
un dato di fatto marginale, rispetto a considerazioni preminenti
che noi facciamo. In sintesi, si tratta di capire se le risorse
pubbliche ingenti investite in questa azienda - che più volte ha
cambiato ragione sociale - siano state investite nel rispetto dei
principi di gestione della finanza pubblica: di correttezza, di
trasparenza, di efficacia e di responsabilità e, soprattutto, se i
trattamenti riservati a questa azienda siano gli stessi che vengono
riservati alle piccole aziende valdostane.
Andando al senso delle sue risposte date alla nostra
interrogazione, nel prendere atto che lei ha precisato al punto 1
quanto non era emerso in maniera chiara, la ringraziamo della
precisazione effettuata in relazione ai finanziamenti da cui deriva
il credito transato, anche perché non era stato chiarito, nello
scorso Consiglio, se fra questi crediti vi fosse anche il mutuo di
700 milioni del 1993; ora, dalla sua risposta, sembrerebbe che
questo mutuo sia stato completamente estinto perché non rientra fra
i capitali sui quali è stata fatta la transazione.
Noi rimaniamo perplessi, invece, per quanto riguarda l'assenza
di rapporti di tipo finanziario, ma soprattutto giuridico, fra
l'Amministrazione regionale, o Finaosta, e la neocostituita
"Balzano Industrie S.r.l.". Perché rimaniamo perplessi? Rimaniamo
perplessi perché ci sembra incredibile che nell'ambito di una
struttura in proprietà pubblica ci possano essere dei mutamenti
sociali e di azionariato senza che l'Amministrazione regionale si
faccia parte diligente nel tutelare i propri interessi. Voglio
allora ricordare una deliberazione del 4 marzo 2002 adottata dalla
Giunta - lei presente - dove andavate a trasferire alla
neocostituita S.r.l. l'autorizzazione all'emissione di agenti
inquinanti in atmosfera. Con questa deliberazione vi incentrate
esclusivamente sull'aspetto dell'autorizzazione all'emissione in
atmosfera di questi agenti inquinanti e nelle premesse della
deliberazione scrivete che dal 1° dicembre 2001 la "Balzano
Industrie S.r.l." ha affittato le attività della società
"Metallurgiche Balzano S.p.A." e ha cessato ogni attività
produttiva.
Vi domando come mai non vi siete posti il problema della
titolarità e del subentro nel contratto di affitto nello
stabilimento di Verrès. Mi sembra veramente sorprendente che nessun
ufficio si sia posto il problema se il contratto di affitto in
corso con la "Balzano S.p.A.", poi fallita, dovesse essere
trasferito o meno alla "Balzano S.r.l.", che subentrava
nell'attività! Qualsiasi proprietario di immobili si preoccupa di
mettere clausole sul subaffitto, che deve essere gradito e,
comunque, comunicato al proprietario! Sembra che invece
l'Amministrazione regionale di queste
cose…
(interruzione dell'Assessore Ferraris, fuori
microfono)
… Assessore, il ramo di azienda era
lo stabilimento. Allora, nel momento in cui c'è la prosecuzione
della medesima attività con un soggetto diverso, era quantomeno
auspicabile che l'Amministrazione si preoccupasse di tutelare i
propri interessi finanziari, anche perché la "Balzano S.p.A." era
già morosa con l'Amministrazione regionale: non stava restituendo i
mutui, non stava restituendo i prestiti obbligazionari; di
conseguenza, mi sembrava normale che vi garantiste dicendo:
"benissimo, la cessione del ramo di azienda non ha senso che non
venga gestita anche con la locazione di quell'immobile", anche
perché la S.p.A. andava a chiudere l'attività.
Sul punto 4 prendo atto, Assessore, che lei non ha dato una
risposta assumendosene le responsabilità, ma ha dato una risposta
leggendo la comunicazione fornita da quella società: è falsa!
Infatti, in data 29 novembre 2001, il sig. Lucidi Andrea,
amministratore in quanto consigliere della nuova società che
gestisce quello stabilimento della "Balzano Industrie S.r.l.", era
stato nominato procuratore con amplissimi poteri, era cioè
l'Amministratore delegato della "Balzano S.p.A." fallita! Il tempo
è scaduto e non voglio andare oltre, però questa vicenda non può
finire così: l'Amministrazione regionale deve fare chiarezza sulle
partite creditorie aperte e soprattutto deve riprendere il
controllo di una situazione, che mi sembra sfuggita di mano. Su
questo argomento saremo obbligati a tornare in aula.
