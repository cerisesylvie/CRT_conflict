Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 151 del 30 marzo 1981 - Resoconto
OGGETTO N. 151/81 - PROBLEMI DELLA SIDERURGIA IN RIFERIMENTO
ALLA SITUAZIONE DELLE AZIENDE OPERANTI IN VALLE D'AOSTA.
(Interpellanza)
Presidente
- Do lettura dell'interpellanza presentata dai
Consiglieri Mafrica, Cout, Bajocco e Carral:
INTERPELLANZA
CONSIDERATO che mentre numerose aziende pubbliche e private
del settore siderurgico (tra cui la Cogne, la SADEA e
l'Ilssa-Viola) attraversano un periodo di logorante incertezza, con
frequenti ricorsi alla cassa integrazione, il mercato italiano
dell'acciaio ha assorbito nell'ultimo anno importazioni per ben
2.500 miliardi;
DEPRECATE la passività e l'incapacità di decisione dei
Ministri delle PP.SS., del Tesoro e dell'Industria, divisi da
contrasti paralizzanti sulle scelte da fare per il rilancio della
siderurgia italiana;
PREOCCUPATI per le notizie avute in un recente incontro con
le Organizzazioni Sindacali in merito alla situazione della Cogne,
dell'Ilssa-Viola, della SADEA;
i sottoscritti Consiglieri regionali
INTERPELLANO
il Presidente della Giunta e l'Assessore all'Industria,
Commercio e Artigianato per sapere:
1) quali incontri e con quali esiti ha avuto la Giunta con i
responsabili dei Ministeri dell'Industria, delle PP.SS. e del
Tesoro in merito alla situazione della siderurgia in Valle
d'Aosta;
2) a che punto si trova la ristrutturazione della Cogne,
quali finanziamenti sono stati assegnati all'azienda e quali devono
ancora venire;
3) se l'azienda Ilssa-Viola ha ottenuto o richiesto
contributi pubblici per l'installazione del blooming e quali sono
le ragioni che impediscono una utilizzazione di tale impianto, il
cui inserimento nel processo produttivo dovrebbe portare a nuove
assunzioni di personale e non a riduzioni (come incomprensibilmente
minaccia l'azienda);
4) se in questo periodo si è in qualche modo sbloccata la
situazione della SADEA di Verrès, per la quale tra circa due mesi
avrà termine anche il periodo di cassa integrazione
speciale.
Presidente
- Illustra l'interpellanza il Consigliere
Cout, ne ha facoltà.
Cout
(PCI)
- Sulla Cogne l'Assessore ha appena
dato alcuni chiarimenti sulle ultime vicende e ho anch'io comunque
alcune preoccupazioni. Preoccupazioni che mi derivano da una
valutazione che penso sia più o meno abbastanza vicina alla
valutazione che aveva dato Viberti.
Quello che mi preoccupa, in poche parole, è questo: è vero che
c'è stata da parte della SIAS, in un incontro con l'Assessore,
l'assicurazione che la Cogne non chiuderà e che sta andando avanti
la ristrutturazione, però penso che sia necessario vedere come sta
andando avanti questa ristrutturazione. Dall'incontro che c'è stato
coi Capigruppo della Regione, e con la Direzione aziendale Cogne e
con la Federazione dei lavoratori Metalmeccanici, è venuto fuori un
quadro che è abbastanza preoccupante per quanto riguarda la
Cogne.
Infatti, si sta verificando alla Cogne una caduta produttiva che
deriva sì dalle riduzioni imposte dalla CEE, ma, secondo il nostro
parere, anche da un aggravamento della situazione impiantistica,
dai ritardi che si stanno verificando proprio nella
ristrutturazione, dalle scelte che sembra stiano per essere
fatte.
I due forni elettrici che dovrebbero sostituire l'altoforno
sembra che potrebbero essere costituiti da un forno più un altro
potenziato, e questo vuol dire una caduta notevole di produzione di
acciaio; sono, quindi, problemi ancora di mercato, anche se
ultimamente le esportazioni sono aumentate del 10%. Domani questa
minore produzione di acciaio potrebbe avere degli effetti, per
quanto riguarda il mercato e, quindi, successivamente per quanto
riguarda l'occupazione, abbastanza deleteri.
Sembra che ci siano anche delle indicazioni da rivedere, per
quanto riguarda le superleghe o comunque i forni che devono essere
predisposti per la produzione di queste superleghe che, anche in
questo caso, stanno andando a rilento.
C'è una preoccupazione anche per quanto riguarda i
finanziamenti. Ci sono, ci dovrebbero essere, 6 miliardi di
finanziamenti alla siderurgia, e questo è quanto chiede De
Michelis, però, al momento attuale, non c'è un'assicurazione
precisa per tutto questo, in quanto Andreatta - penso l'abbiate
letto o sentito tutti - sta ancora bloccando questi finanziamenti.
C'è una sicurezza, sembra, per una cinquantina di miliardi del
Fondo Sociale Europeo che dovrebbero essere stanziati per la Cogne,
mentre per gli altri fondi che dovrebbero venire dalla 675, un
centinaio di miliardi, al momento attuale non c'è ancora sicurezza.
Quindi direi che su tutto questo va fatta una riflessione e ci
vuole un intervento.
La situazione, comunque, è abbastanza preoccupante, non solo per
quanto riguarda la Cogne, ma anche per la SADEA: tra un paio di
mesi, il 2 giugno, i duecento lavoratori della SADEA saranno
licenziati se non si trova un modo per, eventualmente, emettere
nuove monete da 500 o da 1000 lire, o se non saranno attuati i
programmi di riconversione dell'azienda.
Anche in questo caso vanno fatti tutti gli sforzi affinché il
Governo e la Commissione intercamerale e tutti coloro che seguono
questo problema a livello ministeriale, governativo, ne vengano
investiti e ci siano delle assicurazioni per quanto riguarda la
Cogne, per evitare la chiusura, ma per procedere ad una
ristrutturazione seria.
Per questo c'è stato anche un incontro tra i Capigruppo e penso
che si stia preparando una bozza di ordine del giorno con cui
chiedere delle cose abbastanza precise, che appunto verranno
discusse successivamente.
La situazione è comunque preoccupante anche per quanto riguarda
i 275 licenziamenti all'ILSSA, e qui non vorrei dilungarmi, anche
perché penso che tutti quanti abbiano avuto modo di documentarsi
tramite i Capigruppo che hanno partecipato all'incontro che c'è
stato nel Salone delle manifestazioni con il Consiglio di fabbrica
e coi Sindacati, dove è stata illustrata in modo abbastanza ampio
la situazione. Dovevano esserci successivamente sue incontri tra la
Giunta regionale, l'Ufficio del lavoro, la Direzione Cogne e i
Sindacati, penso sabato pomeriggio e un incontro ancora domani
pomeriggio.
Quindi chiedo che eventualmente al riguardo ci vengano dati
alcuni chiarimenti e alcune assicurazioni possibilmente su un
eventuale ritiro, da parte dell'azienda, dei 275 licenziamenti che
erano stati annunziati.
Presidente
- La parola all'Assessore all'Industria,
Commercio e Artigianato, Consigliere Chabod.
Chabod
(DC)
- Sulla Cogne penso di aver già detto
prima quello che dovevo dire. Posso dire al Consigliere Cout che
abbiamo avuto degli incontri con il Ministro dell'Industria
Pandolfi e con la FINSIDER. Ad ogni modo sono solo degli incontri,
sono delle parole.
Sulla questione dell'ILSSA-VIOLA, per l'installazione del
blooming, che verrà a costare sui 30 miliardi, è previsto un
finanziamento in conto interessi di circa 6 miliardi dalla CECA.
L'impianto è in fase di avviamento, ma non è ancora possibile
utilizzarlo per la produzione, la quale è comunque bloccata per
l'assoluta mancanza di ordini relativi alla lamiera a caldo.
Per le lamiere a freddo i prezzi praticati dalla ILSSA per poter
smerciare i prodotti sono stati tali che non hanno fatto subire
all'azienda perdite rilevanti.
La Dirigenza dell'ILSSA dichiara che la sua politica è quella di
rimanere sul mercato nazionale e internazionale competitivamente, e
non accetta di diventare un'azienda assistita.
Sulla questione della SADEA devo dire che la situazione non è
diversa da quella illustrata dai Consiglieri comunisti nel corso
dell'ultima seduta consiliare; ne avevo già parlato nell'ultima
seduta. Si attende sempre la decisione governativa sulla lega da
adottare per la moneta da 500 lire e in merito alla quale ho già
interessato il Ministero del Tesoro.
La SADEA nel frattempo ha partecipato a una gara in Argentina,
il cui esito per l'aggiudicazione si attende per la fine del mese
di aprile. Nel caso in cui fosse positivo ci sarebbe una garanzia
di lavoro per circa tre anni. La diversificazione produttiva, di
cui si è già parlato, non interessa comunque più di 50 dipendenti,
in quanto la SADEA è nota come azienda per la monetizzazione.
Presidente
- Replica il Consigliere Cout, ne ha
facoltà.
Cout
(PCI)
- Le preoccupazioni che avevamo
illustrato nell'intervento rimangono intatte dopo i chiarimenti
forniti da parte dell'Assessore, chiarimenti che non hanno fatto
altro che sottolineare la gravità della situazione e, quindi, la
necessità di affrontarla in un modo più che adeguato.
