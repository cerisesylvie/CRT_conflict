Classificazione
INDUSTRIA


Resoconto integrale del dibattito dell'aula
Oggetto del Consiglio n. 2687 del 23 luglio 1997 - Resoconto
SEDUTA ANTIMERIDIANA DEL 23 LUGLIO 1997
OGGETTO N. 2687/X Possibili ripercussioni della situazione di
difficoltà dell'Istituto Poligrafico Zecca dello Stato
sull'attività produttiva e sull'occupazione nella Verrès S.p.A..
(Interpellanza)
Interpellanza Venuti a conoscenza che in un'audizione della V
Commissione parlamentare "Bilancio, Tesoro e Programmazione
economica", il Sottosegretario al Tesoro On.le Laura Pennacchi ha
affermato che:
1- il diritto dell'Istituto poligrafico Zecca dello Stato di
fornire in esclusiva allo Stato italiano monete, prodotti cartacei
ed altro, appare dubbio in relazione alla normativa comunitaria
europea in tema di tutela della concorrenza;
2- la situazione finanziaria dell'I.P.Z.S. e delle società
controllate da esso direttamente e indirettamente, versa in gravi
condizioni a causa dell'inefficienza e dei debiti contratti negli
ultimi anni;
3- si provvederà in tempi brevi al rinnovo del management, ad un
profondo processo di riorganizzazione delle attività industriali e
ad una razionalizzazione della struttura societaria;
Consapevoli del fatto che la società Verrès S.p.A. conti su una
partecipazione regionale e sia invece controllata dall'I.P.Z.S., e
che il processo riorganizzativo sopraindicato la coinvolgerà
determinando probabili ripercussioni negative sul piano
occupazionale;
Osservato come in passato alcune iniziative politiche
parlamentari abbiano manifestato le preoccupazioni ora ribadite dal
Sottosegretario al Tesoro;
Vista la mozione presentata dal Gruppo consiliare della Lega
Nord in data 27 gennaio 1994 che mirava ad impegnare la Giunta
regionale ad attivarsi presso il Ministero del Tesoro affinché
venissero forniti chiarimenti in merito e considerato come tale
mozione venne respinta dal Consiglio stesso;
Rammentato che il 16 giugno 1995 venivano convocati, su
richiesta del Gruppo consiliare della Lega Nord per un'audizione
presso la IV Commissione regionale "Sviluppo economico" i membri di
nomina regionale nel Consiglio d'Amministrazione della Verrès
S.p.A. ed i rappresentanti del Consiglio di Fabbrica, che
delineavano e anticipavano quant'oggi affermato dal Sottosegretario
di Stato;
Ritenuto come l'Amministrazione regionale abbia a più riprese
sottovalutato la grave situazione che andava prospettandosi, non
adottando i provvedimenti che avrebbero oggi potuto rivelarsi
determinanti per la tutela del livello occupazionale della Verrès
S.p.A. e dei soldi dei cittadini valdostani impegnati dalla Regione
nella società stessa;
Visto come solo ora l'Assessore all'Industria abbia manifestato
in un'intervista televisiva la propria preoccupazione per la
vicenda;
Interpella
l'Assessore competente per conoscere:
1- quali sono i motivi che hanno portato l'Assessore e
l'Amministrazione regionale a non intervenire sulla questione in
tempo debito, alla luce dei segnali preoccupanti che erano giunti
da tempo da fonti differenti;
2- quali sono le azioni che l'Amministrazione regionale intende
intraprendere per tutelare il denaro dei cittadini valdostani
investito nella Verrès S.p.A. e garantire l'attuale livello
occupazionale nella società stessa;
3- se è sua intenzione procedere ad un'immediata convocazione in
IV Commissione consiliare dei rappresentanti della Regione in seno
alla Verrès S.p.A. e dei rappresentati del Consiglio di Fabbrica al
fine di valutare attentamente le dichiarazioni rese dal
Sottosegretario Pennacchi ed intraprendere così le iniziative del
caso;
4- se è sua intenzione procedere ad un immediato incontro con i
vertici aziendali della Verrès S.p.A.
F.to: Linty
Si dà atto che, dalle ore 11,49, presiede il Vicepresidente
Viérin Marco.
Presidente Ha chiesto la parola il Consigliere Linty.
Linty (LNPIAP) Quest'interpellanza parte dalle dichiarazioni
rese martedì 24 giugno scorso in V Commissione parlamentare
"Bilancio, Tesoro e Programmazione economica" dal Sottosegretario
al Tesoro Onorevole Laura Pennacchi, che esprime alcune
considerazioni in merito all'esclusività della fornitura
dell'Istituto Poligrafico Zecca dello Stato di monete, prodotti
cartacei ed altro allo Stato.
Sapendo che quest'Istituto partecipa all'interno della Verrès
S.p.A., guardando tutte le precedenti iniziative assunte dal Gruppo
della Lega Nord in IV Commissione, sulla base di quanto già si era
detto, in considerazione anche delle numerose interpellanze
presentate nel corso dell'ultimo anno da alcuni parlamentari della
Lega, dei Verdi e del PDS in merito alla gestione di
quest'intricato Istituto, sentita la preoccupazione espressa in
televisione dall'Assessore sull'argomento, si chiede all'Assessore
Mafrica come mai non si sia intervenuti in tempo debito, nonostante
le numerose sollecitazioni presentate in tutte le sedi per
contenere gli eventuali danni che potrebbero scaturire da un
ridimensionamento.
Infatti, oltre che della perdita del monopolio della fornitura
dall'Istituto Poligrafico Zecca dello Stato, si parla anche di
riorganizzazione, di cambiamento del management e
dell'organizzazione, quindi per evitare che le ripercussioni di
queste operazioni ricadano sulla Verrès S.p.A., si chiede se è sua
intenzione oltre che convocare in IV Commissione i rappresentanti
che la Regione ha in seno alla Verrès S.p.A. e i rappresentanti del
Consiglio di fabbrica, anche procedere ad un immediato incontro con
i vertici aziendali della Verrès S.p.A..
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-PDS-SV) Innanzitutto alcune notizie sull'andamento
della Verrès S.p.A.. Nel ?94 il fatturato della Verrès era di circa
38 miliardi, nel ?95 di circa 46, nel ?97 è stato di circa 58
miliardi. I risultati quindi da questo punto di vista sono da
ritenersi senz'altro soddisfacenti.
Per quanto riguarda il numero dei lavoratori, nel ?94 al 31
dicembre c'erano 114 lavoratori, a maggio di quest'anno i
lavoratori sono 143. A luglio di quest'anno la Direzione ha fatto
un accordo con la FLM e dovrebbero essere assunti altri 15
lavoratori, quindi si dovrebbe arrivare a 158 lavoratori.
L'andamento della Società è dal punto di vista delle
potenzialità positivo perché nel mese di aprile il Senato ha varato
il testo che prevede l'emissione di nuove monete metalliche da
mille e da duemila lire; la Società ha avviato la produzione di
questi pezzi, entro dicembre ?97 dovrebbero essere coniati 200
milioni di pezzi da mille lire e nel ?98 dovrebbe partire la
produzione delle duemila lire.
Il Consigliere Linty fa delle osservazioni sull'intervento della
Regione; io credo che almeno tre interventi significativi da parte
della Regione ci siano stati.
Nel ?91 la Verrès S.p.A. stava per chiudere, l'Ilva non era più
in grado di tenerla aperta; con l'intervento regionale si è entrati
nel capitale sociale e soprattutto si è favorito l'ingresso del
Poligrafico che con una quota del 55 percento è diventato
l'azionista di riferimento ed ha fornito lavoro a quest'azienda per
tutti questi anni con i fatturati che ho ricordato prima.
Nel ?94 l'Ilva, che ancora deteneva una quota del 15 percento,
ha messo in vendita le sue azioni; in quel momento i soci erano: 55
percento Poligrafico, 15 percento la Regione, 15 percento l'Ilva,
15 percento la SAT di Catania, la Regione è intervenuta acquistando
il 12,35 percento delle azioni messe in vendita dall'Ilva e la sua
quota azionaria è passata al 27,35 percento tenendo in posizione di
minoranza la SAT di Catania.
Il terzo intervento non direttamente della Regione, ma dei suoi
Parlamentari è la presentazione da parte dell'Onorevole Caveri del
disegno di legge per la produzione delle mille e delle duemila
lire, che è stato definitivamente approvato dal Parlamento.
In tutti questi anni ci sono stati rapporti con i Responsabili e
con il Consiglio di fabbrica dell'azienda che in questo modo è
stata seguita.
L'elemento di preoccupazione che può esserci è quello che ha
riferito il Consigliere Linty, vale a dire una relazione presentata
dal Sottosegretario Pennacchi alla Commissione competente in
Parlamento nella quale si fanno rilievi sui costi per lo Stato di
una serie di prodotti acquistati dal Poligrafico. Ragionando sui
prezzi, si porta avanti il ragionamento da una parte della
necessità di una possibile privatizzazione dell'ente, dall'altra
della dismissione di alcune attività.
Ho letto, come credo il Consigliere Linty, la relazione, non ho
trovato riferimenti particolari alle monete; quello che sembra
essere l'orientamento del Sottosegretario, peraltro per alcuni
versi non condiviso da alcuni parlamentari della Commissione, è
quello di mantenere sicuramente al Poligrafico, anche privatizzato,
la fornitura esclusiva delle carte valori e di andare invece a
ricercare sul mercato - qui la cosa è certa - l'attività di
produzione delle carte comuni.
Si dice ancora nella relazione che "il regime di monopolio
legale sembra sussistere per la produzione e la fornitura delle
carte valori, dubbio sembra che debba sussistere per la fornitura
della Gazzetta ufficiale, per la raccolta degli atti normativi e
per la fornitura delle monete", ed è questo il punto di
preoccupazione. Rispetto a questo punto, se si tiene presente che
quando dovrà esserci la produzione dell'Euro tutte le attuali
monete, che sono 14 miliardi di pezzi, dovranno essere sostituite,
dal punto di vista produttivo la possibilità di lavoro per questa
che è l'unica azienda in Italia in grado di fare questo tipo di
prodotti c'è. Si tratta di vedere se verrà mantenuto o meno questo
diritto all'esclusiva.
Le azioni che quindi si possono intraprendere sono ovviamente
quelle di mantenere per quanto possibile, perché la cosa garantisce
quei livelli di fatturato e di occupazione che ho detto prima,
quest'esclusiva a favore della Verrès S.p.A..
Sono disponibile a quest'incontro che non posso convocare io
perché sono i Presidenti di commissione..., comunque l'intesa con
il Presidente della Commissione per avere un incontro con i nostri
rappresentanti nella Verrès, con il Consiglio di fabbrica... Credo
però che, ricordato che incontri ci sono stati, che i contatti sono
continui sia con l'attuale management sia con il Consiglio di
fabbrica e che nella relazione del Sottosegretario si dice che a
seguito della relazione fatta dalla Società di consulenza il
management dovrebbe cambiare, sia opportuno prima di incontrare i
vertici prepararsi per avere rapporti con il nuovo management.
Quindi, vista questa situazione, ribadendo che la cosa viene
seguita a livello di Regione e a livello di parlamentari, credo sia
opportuno avere iniziative efficaci nei confronti del nuovo
management, anche per verificare se questi indirizzi del
Sottosegretario troveranno poi una più specifica attuazione e in
quale forma nei prossimi mesi.
Presidente Ha chiesto la parola il Consigliere Linty.
Linty (LNPIAP) Intanto mi sembra doveroso ringraziare
l'Assessore per la disponibilità che ha espresso. Per quanto
riguarda le preoccupazioni scaturite dall'intervento del
Sottosegretario Pennacchi, volevo far presente all'Assessore che il
riferimento alla moneta è più che mai evidente perché nella prima
pagina della resocontazione si dice che quanto al punto a)
l'Istituto Poligrafico appare titolare del diritto di esclusiva per
la fornitura allo Stato italiano di prodotti cartacei e di
monete.
Quindi cita l'Istituto Poligrafico anche visto che dopo si
tratta di un diritto che appare dubbio per tutte le attività..., lo
cita anche nella fattispecie per la produzione di monete, questo
per richiamare l'attenzione dell'Assessorato e di tutto l'Esecutivo
a non abbassare la guardia su quelle che sono le intenzioni
future.
Per quanto riguarda invece la composizione di quest'Istituto, ci
sarebbe da scrivere un'enciclopedia per gli ultimi cinque anni. Ci
troviamo con vertici che cambiano, con direttori che si
autonominano in maniera arbitraria ed è curioso come la pletora di
interrogazioni e di interpellanze poste da diversi parlamentari di
diversi gruppi politici abbia finora ottenuto solo risposte evasive
da parte dei vertici ministeriali.
Ci troviamo di fronte ad un colosso che è molto, molto dubbio.
Vorrei ricordare che ad esempio l'Istituto Poligrafico, nella
fattispecie il suo Consiglio di amministrazione, non delibera i
quantitativi di moneta o di titoli di banca, quindi esiste
praticamente una produzione di monete, di buoni ordinari del
tesoro, di certificati di credito e così via che sfugge ad ogni
possibile controllo. Questo per allertare quest'istituzione e per
renderci conto di quali partner ci troviamo vicino nella conduzione
e nel controllo della Verrès S.p.A..
Il discorso dell'aumento della fatturazione per quanto riguarda
quest'industria valdostana è rassicurante, viste anche le nuove
normative che dovrebbero portare una boccata di ossigeno ed un
eventuale aumento dell'occupazione in quest'impresa.
Vi è un'ultima considerazione che vorrei fare in quest'aula e
prego l'Assessore Mafrica di volerla esternare ai vertici aziendali
che sicuramente conosce meglio di me.
Quando il mandato che siamo stati chiamati a ricoprire quattro
anni e mezzo fa, ci porta a presentare delle interrogazioni, delle
interpellanze o delle mozioni su esplicito mandato o su esplicita
sollecitazione di alcuni dipendenti in questo caso, oppure di
persone interessate, sarebbe il caso di evitare ogni sorta di
intimidazione, non certo da parte dell'Assessore che risponde in
quest'aula, ma sicuramente da parte dei vertici aziendali in questo
caso, o di altri settori in altri casi, nei confronti dei
dipendenti.
Non credo sia questo il metodo da seguire per addivenire alla
risoluzione dei problemi.
