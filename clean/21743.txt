Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 1468 del 21 settembre 2005 - Resoconto
OGGETTO N. 1468/XII - Alimentazione di bovine con mangimi
contenenti elementi geneticamente modificati. (Interpellanza)
Interpellanza
Osservato che negli allevamenti bovini valdostani viene
utilizzato del mangime complementare per vacche in lattazione
contenente soia e/o colza geneticamente modificata, così come
indicato sulle etichette delle confezioni dei detti
mangimi;
Ritenuto che tale fatto sia in contrasto con il più volte
dichiarato intento di utilizzare esclusivamente prodotti genuini e
locali per l'alimentazione delle bovine da cui si ricava il latte
per la produzione della fontina e degli altri formaggi
valdostani;
Creduto opportuno portare il fatto all'attenzione del governo
regionale, per conoscerne l'orientamento;
il sottoscritto Consigliere regionale
Interpella
l'Assessore competente per sapere:
1) quale giudizio dà in riferimento al fatto che alle bovine
venga dato in pasto anche mangime contenente soia e/o colza
geneticamente modificate;
2) se non ritiene che tale alimentazione, al di là
dell'esigenza di attenersi al cosiddetto principio di precauzione
per quanto riguarda l'utilizzo degli O.G.M., finisca anche con il
compromettere l'immagine della tradizionalità e genuinità dei
prodotti caseari valdostani;
3) quali sono gli intendimenti del governo regionale in
riferimento ai problemi che l'utilizzo di tale tipo di
alimentazione pone.
F.to: Curtaz
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - Per quel che riguarda il primo quesito, occorre
precisare che è in applicazione un nuovo disciplinare - che è molto
rigido nelle sue prescrizioni - relativo alla produzione del
principale prodotto caseario del nostro territorio. Infatti il 90%
del latte prodotto viene trasformato in fontina e formaggio
valdostano. Questo è il disciplinare riservato all'alimentazione
delle vacche da latte che prevede vincoli e limiti precisi là dove
ritenuti importanti per la salvaguardia della qualità del prodotto
stesso (articolo 4). Il mangime è un integratore previsto dal
disciplinare. Bisogna dire, sempre in merito alla prima domanda,
che la colza non è contemplata negli alimenti autorizzati, in
quanto presenta sostanze anticasearie che interferiscono con i
processi di caseificazione idonei per l'ottenimento di un prodotto
di qualità. I mangimi devono essere preventivamente autorizzati e
vengono esaminati attentamente prima di essere consentiti.
A proposito della presenza degli "OGM" nella soia, si rende noto
che in realtà reperire soia "OGM free" è difficile; infatti anche
in presenza di soia certificata esente da "OGM", la probabilità di
trovare in sede di analisi tracce di soia "OGM" è molto elevata.
Questo anche perché c'è un'influenza tra una coltivazione e
l'altra, quindi succede che nella realtà anche in queste situazioni
possono esserci tracce di soia "OGM" cioè anche in quella soia che
è certificata "OGM free". Occorre inoltre sottolineare che
l'utilizzo di mangimi contenenti soia certificata non "OGM" fa
lievitare i costi di produzione, i mangimi certificati in tal senso
costano infatti circa il doppio del normale mangime commerciale. I
prodotti caseari dovrebbero pertanto trovare una collocazione sul
mercato con ricavi superiori agli attuali, per consentire
un'adeguata remunerazione al produttore. Va anche detto che nella
formulazione delle miscele la soia può entrare al massimo con un
20% di quantità sul tal quale e considerando la razione giornaliera
somministrata a una bovina valdostana con una produzione media
annua di latte circa 4.000 kg e un peso medio di 500 kg, la soia
presente corrisponderebbe a una quantità massima del 5%.
Alla luce di queste premesse non si è ritenuto importante
escludere un utilizzo di soia "OGM", in quanto se una vacca mangia
tale sostanza, nei prodotti che ne derivano non si riscontrano
presenze di organismi geneticamente modificati né nella carne né
nel latte. Ad oggi si può sostenere che la fontina e gli altri
prodotti tradizionali siano prodotti senza "OGM", in quanto vengono
ottenuti partendo da materie prime esenti da sostanze geneticamente
modificate. Nella fontina inoltre, oltre al latte, anche il caglio
e i fermenti lattici utilizzati non sono geneticamente modificati,
vengono utilizzati esclusivamente batteri lattici derivanti da
ceppi autoctoni selezionati; su entrambi questi fattori produttivi
il disciplinare è molto restrittivo (articolo 5), perché in effetti
questi due elementi potrebbero condizionare pesantemente la qualità
del prodotto finito, oltre a lasciare evidenti tracce di "OGM"
nella fontina, qualora derivanti da organismi di tale natura.
Inoltre, l'immagine della tradizionalità e genuinità dei prodotti
caseari valdostani si poggia su usi locali leali e costanti,
codificati dalla tradizione stessa, che garantiscono comportamenti
e capacità di salvaguardare le caratteristiche qualitative,
sensoriali e distintive delle specialità casearie nostrane.
La scelta di fondo della politica regionale è forte e chiara a
favore delle attività necessarie per mettere in sicurezza sia la
qualità dei prodotti tradizionali e a denominazione di origine
protetta, sia la tutela del territorio con processi produttivi
ecocompatibili. Un impegno che è stato particolarmente coerente,
tanto da essere riconosciuto come esempio da imitare da parte di
altre realtà regionali e comunitarie. Il legame con la razza locale
per le "DOP" e i prodotti tradizionali, l'utilizzo di essenze
foraggiere locali, fino alla selezione di microrganismi - batteri
lattici e lieviti - isolati nelle casere di alpeggio e nelle
cantine tradizionali, sono obiettivi sempre più condivisi e
solidali e quindi utili a rafforzare il rapporto fiduciario con il
consumatore ed ottenere il loro consenso per qualificare la filiera
produzione consumo, che è garantita attraverso la trasparenza di
ogni fase qualificante del processo produttivo. La percezione della
trasparenza del processo produttivo da parte del consumatore con
l'utilizzo di elementi produttivi quali la razza, le essenze
foraggiere, i microrganismi lattici e gli usi costanti e leali sono
il miglior strumento di "marketing".
Infine l'Assessorato è molto attento ai problemi che derivano
dall'utilizzo di qualsiasi materia prima non conforme alle attuali
disposizioni nazionali e comunitarie, ogni formulazione che viene
utilizzata nel settore lattiero-caseario per la produzione di "DOP"
deve essere conforme alle disposizioni previste dai disciplinari.
Vengono quindi verificate le dichiarazioni inerenti la presenza di
farine di estrazione proteiche, di farine di origine animale e
vegetale, semi vari, radici, ortaggi e frutta, sottoprodotti
industriali, fonti azotate varie e altro, antibiotici, ormoni,
quindi il mangime viene autorizzato dopo aver valutato la
conformità del cartellino a quanto previsto dal disciplinare, che è
l'elemento di riferimento per autorizzare o meno l'utilizzo di un
certo tipo di mangime. La corrispondenza del mangime al cartellino
è sottoposta al controllo sia delle ASL che degli ispettori della
repressione frode.
Si è costituita, nel corso degli anni, una sinergia di azioni
tra i vari enti preposti al controllo e il "Consorzio Produttori
fontina" con una collaborazione per il monitoraggio mirato dei
prodotti attraverso un proficuo scambio di dati e informazioni,
volte a tutelare non solo il consumatore ma anche i produttori, che
utilizzano i mangimi autorizzati. Inoltre, all'interno dei vari
piani di assistenza tecnica finanziati dall'Amministrazione
regionale, sono presenti tecnici che collaborano all'interno delle
aziende agricole per consigliare gli allevatori ad utilizzare
materie prime, integratori, e fornire razioni quotidiane
equilibrate e razionali.
Per le motivazioni sopraesposte riteniamo quindi garantita la
qualità e la sicurezza degli alimenti utilizzati e non consideriamo
la soia "OGM", viste le percentuali di presenza che dicevo prima,
un problema, visto che l'utilizzo all'interno di una razione
giornaliera media, qualora venga usata, potrebbe raggiungere
mediamente il 5% sul tal quale, ossia 800 grammi al giorno su 16 kg
di alimento complessivo. Inoltre non ci sono presenze "OGM" nella
materia prima utilizzata per la trasformazione casearia, quindi il
latte.
Président - La parole au Conseiller Curtaz.
Curtaz (Arc-VA) - Ringrazio l'Assessore per l'ampia risposta,
anche se cercherò di spiegare perché non sono d'accordo con alcune
delle sue osservazioni.
Innanzitutto - se mi consente una battuta, visto che l'Assessore
in occasione di recenti iniziative del nostro gruppo ha detto e
ribadito che noi abbiamo un'immagine bucolica dell'ambiente e non
ci siamo offesi, anzi è una definizione che mi appartiene - ci
lasci dire che lei ha un'immagine bucolica dell'agricoltura
valdostana, perché questa agricoltura valdostana che ha per
tradizione comportamenti leali e costanti credo che negli ultimi
anni sia stata ampiamente scalfita da vicende che sono a sua
conoscenza in maniera indiscutibile. Basta girare per le strade
della Valle d'Aosta per vedere girare automezzi con foraggio
proveniente da fuori Valle che viene utilizzato senza che nessuno
muova un dito! Sono cose che tutti sanno e nessuno prende
provvedimenti, quindi questi "comportamenti leali e costanti"...
sono d'accordo che saranno i comportamenti della maggioranza degli
agricoltori, però non diciamo che c'è una tradizione, perché se
questa tradizione c'era - e, secondo me, c'era - ce la siamo
scordata da un pezzo, purtroppo!
Sul merito l'Assessore ha fatto un ragionamento per dire: "sì,
viene utilizzata nei mangimi per i bovini una percentuale di circa
il 5% di soia geneticamente modificata", poi ha cercato di
argomentare come questa cosa non abbia conseguenze pratiche
rispetto al prodotto che ne deriva. Intanto rilevo una qualche
contraddizione perché le nostre commissioni, proprio oggi, si sono
occupate di una legislazione che è "in itinere" sul problema
dell'uso degli "OGM" in agricoltura, e poi in questo caso, per
ragioni economiche e materiali, utilizziamo della soia "OGM free"
nei mangimi dati ai bovini. Capisco che per l'agricoltore può
essere comodo e meno costoso, però secondo me, anche qui, si fa un
discorso che è assai poco lungimirante! Parlavamo un attimo fa con
l'Assessore Pastoret... cosa ci chiede il turista? Abbiamo visto,
l'ambiente bucolico è la cosa più importante per il turista, poi la
tipicità e la genuinità dei prodotti e, secondo noi, questo è un
punto importante!
Se potessimo dire al consumatore: "guardate che qui comprate
della fontina o della toma che è prodotta con il latte di animali
che consumano "OGM free"", magari potremmo vendere questi prodotti
500 lire o 1.000 lire in più al kg in certi mercati, e allora
perché non si sperimenta questa cosa, visto che poi la soia è solo
il 5%, quindi l'incidenza di questo prodotto rispetto al totale del
mangime che viene ingerito dalle bestie è relativamente piccolo?
Sono questi i problemi che ci dobbiamo porre, bisogna avere il
coraggio di fare delle battaglie politiche di questo tipo, per far
capire agli agricoltori quanto sarebbe importante andare in una
certa direzione.
Una cosa mi ha colpito. Lei ha detto, ad un certo punto, che
viste le nulle conseguenze che ha questo 5% di soia sulla
produzione della carne e del latte, si può dire che le nostre carni
e il nostro latte sono "OGM free". No, non si può dire, perché se
si potesse dire sarebbe una bella cosa! Invece non lo possiamo
dire, altrimenti ci sarebbe qualcuno che manda gli atti...
(interruzione dell'Assessore Marguerettaz, fuori
microfono)
... non ho capito l'interruzione dell'Assessore Marguerettaz...
bisognerebbe dargli una piccola delega su una parte
dell'agricoltura, come avete fatto per il casinò, così può
intervenire anche sull'agricoltura...
Questa che facciamo da questi banchi è una sorta di "battaglia
culturale"; non nego che anche su questo terreno dei passi in
avanti siano stati fatti, però questi passi sono ancora troppo
timidi. Soprattutto c'è una timidezza - sulla quale mettiamo un
velo pietoso - in ordine ai controlli, perché i controlli sono
praticamente inesistenti, ma è una caratteristica ormai di questa
regione: dall'Amministrazione regionale, al casinò,
all'agricoltura, è una regione dove regna l'assenza di controlli!
Questo è invece un tema sul quale questo Consiglio, questa Giunta e
la classe dirigente della Regione si dovrebbero interrogare!
