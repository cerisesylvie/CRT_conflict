Classificazione
TRASPORTI E VIABILITÀ
Trasporti



Oggetto del Consiglio n. 3718 del 19 giugno 2024 - Resoconto
OGGETTO N. 3718/XVI - Interrogazione a risposta immediata:
"Stato dei cantieri per la realizzazione dell'elettrificazione
della tratta ferroviaria Aosta-Ivrea".
Bertin (Presidente) -
Punto n. 5.04. Per illustrare il
question time, il consigliere Brunod ne ha facoltà.
Brunod (RV) -
Vista la notizia riportata da Rai News dal
titolo "Bus Aosta-Torino, ridotte le corse in estate", in merito
alla diminuzione dell'offerta di collegamenti da parte di diverse
compagnie tra la città di Aosta e di Torino, dove viene riportato
che la compagnia Arriva da oggi diminuirà i collegamenti da Torino
da otto a tre corse - in autunno e in inverno l'offerta andava
oltre le venti, garantendo più margine in particolare ai pendolari
- e che dal 20 giugno non sarà più attivo il collegamento Itabus
tra Torino e Aosta e dal 21 anche quello nella tratta inversa.
Tenuto conto in particolare del fatto che nell'articolo si
sottolinei il ritardo di almeno un paio di mesi dei cantieri per
l'elettrificazione della linea ferroviaria Aosta-Ivrea, sempre in
merito a questo aggiungiamo anche un articolo dove c'è scritto che
dal 3 gennaio si sono svolti i cosiddetti lavori propedeutici con
gli sminamenti e l'eliminazione delle linee di luce e gas che
interferivano con il nuovo progetto. A Verrès è stato allestito il
cantiere base per le maestranze e l'altro avrà sede ad Aosta. per i
primi interventi, è attesa per fine giugno la demolizione dei
binari nella stazione di Nus, Hône e Bard. Per quanto riguarda la
creazione delle sottostazioni elettriche che alimenteranno la
linea, la prima sarà realizzata a Châtillon, dopo l'estate una a
Donnas e, da ottobre, si lavorerà nel capoluogo valdostano.
Ricordate le problematiche più volte segnalate circa lo stato
dei collegamenti tra la Valle d'Aosta e l'Italia, insieme ai
colleghi di Rassemblement Valdôtain, interrogo il Governo regionale
per conoscere, sulla base delle interlocuzioni con RFI, quale sia
lo stato dei cantieri per la realizzazione dell'elettrificazione
della tratta ferroviaria Aosta-Ivrea.
Presidente -
Per la risposta, l'assessore Bertschy.
Bertschy (AV-VdA Unie) -
Visto che ha letto anche le
premesse, forse è opportuno chiarire che, rispetto alle corse di
Arriva e di Italo, si tratta di corse a mercato, non di corse
finanziate con denaro pubblico, che si sostengono attraverso
ovviamente l'utilizzo da parte degli utenti.
Molte di queste corse avevano una capienza sotto le cinque
unità, quindi Arriva ha fatto una valutazione, per il momento, di
sostegno delle corse che rendono il servizio sostenibile, in
rapporto al mercato.
Con Arriva c'è in corso un'interlocuzione per quanto riguarda un
assetto futuro e noi stiamo lavorando per un'ulteriore formula di
agevolazione per i pendolari, che presenteremo a fine estate; si
tratta quindi di scelte dove l'Amministrazione non ha possibilità
d'intervenire perché, ripeto, sono corse a mercato.
Rispetto invece al tema dell'elettrificazione, noi abbiamo già
sollecitato con più comunicazioni Rete Ferroviaria Italiana e
chiesto di mantenere informata l'Amministrazione, governando questa
fase di avvio del cantiere. In risposta a queste sollecitazioni, si
è sempre confermata la data che al momento a noi interessa di più:
la conclusione dei lavori - piuttosto che questa fase
interlocutoria - che in una comunicazione viene addirittura data
come anticipata.
Quello che è importante è che, essendo un progetto PNRR sul
quale noi non vogliamo entrare nelle dinamiche contrattuali, venga
confermata la conclusione dei lavori per la primavera-estate 2026,
così da avere i sei mesi di tempo per la riattivazione del servizio
e per la ripartenza.
Rispetto alla cantieristica attuale, nelle comunicazioni sono
state date indicazioni, posso anche darle le comunicazioni che sono
state fornite: con l'avvio dei cantieri già dal mese di giugno e
luglio, da quello che abbiamo appreso, la progettazione esecutiva
ha avuto necessità di tempi di valutazione probabilmente maggiori
del previsto, in ogni caso è prevista una cantieristica di tutte
queste attività.
Noi stiamo organizzando per metà luglio un incontro tra Rete
Ferroviaria Italiana, impresa e, ovviamente, Amministrazione
regionale, così da fare il punto della situazione e nel mese di
settembre daremo opportuna informazione con degli incontri pubblici
sullo stato dei cantieri e anche sulle prospettive future.
Colgo l'occasione per dire che, proprio in questi giorni, grazie
a un ulteriore finanziamento di 25 milioni e alle risorse da
mettere a disposizione, siamo riusciti a completare l'acquisto di
due nuovi treni elettrici, che vanno a implementare la flotta a
disposizione per la ripartenza del servizio.
Presidente -
Consigliere Brunod per la replica, ne ha
facoltà.
Brunod (RV) -
Ringraziamo l'Assessore per aver fatto un
po' il punto in merito a quest'argomento; sicuramente quello che è
più importante e strategico è che ci siano molta attenzione e
sollecitazioni in merito agli aggiornamenti su questo grande
progetto, perché quello che è importante e quello che lei ha
ribadito: il traguardo della primavera-estate 2026 non è poi così
lontano, perché comunque sei mesi sono già passati e la gente non
sembra che veda muovere tanto; è ovvio che lavori così grandi
richiedono grandi preparazioni e quant'altro.
Quello che più ci interessava, a partire da quest'articolo, più
che la riduzione delle corse, dalla quale abbiamo preso spunto, era
porre l'attenzione sul sistema dei trasporti regionali verso
l'Italia e a livello internazionale, che ci preoccupa di più.
Attraverso questo question time quindi volevamo porre
l'attenzione.
