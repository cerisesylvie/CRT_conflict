Classificazione
CONSIGLIO REGIONALE
Attività consiliare d'aula
STATUTO



Oggetto del Consiglio n. 2434 del 10 maggio 2023 - Resoconto
OGGETTO N. 2434/XVI - Interrogazione: "Informazioni
concernenti un rappresentante della Regione in seno alla
Commissione Paritetica recentemente nominato dal Consiglio
regionale".
Bertin (Presidente) -
Punto n. 16. Risponde il Presidente
della Regione.
Testolin (UV) -
Le interroganti Minelli e Guichardaz
chiedono in quante procedure consultive per contenzioso il
professor Marini ha assistito la Regione Valle d'Aosta negli ultimi
dieci anni e a quanto ammontano complessivamente i relativi
incarichi.
Se il professor Marini- prima della sua nomina a rappresentante
della stessa in seno alla Commissione paritetica - aveva comunicato
alla Regione l'esistenza d'incarichi di tipo governativo e chi ne
fosse a conoscenza all'interno del Governo regionale e fra i
funzionari incaricati della procedura di nomina.
Per rispondere a quest'interrogazione, occorre in primo luogo
evidenziare che la nomina dei componenti di parte regionale in seno
alla Commissione paritetica, di cui all'articolo 48bis dello
Statuto speciale, è di competenza di quest'assemblea, il Consiglio
regionale, e che non vi è alcun procedimento di competenza
dell'esecutivo regionale e dei suoi uffici.
L'esecutivo, in quanto espressione della maggioranza e in quanto
in rapporto con il Ministero degli affari regionali e delle
autonomie, si limita a un impulso politico rivolto al Consiglio,
affinché si provveda alle nomine in argomento, tant'è vero che
l'atto adottato dalla Giunta regionale, secondo la prassi
consolidatasi negli anni, non riporta alcun nominativo di candidati
che non sono noti agli uffici.
Che il professor Marini avesse un incarico governativo era di
dominio pubblico, ma dalla maggioranza di cui facciamo parte è
stata ritenuta fondamentale la professionalità del professor
Marini, che rappresenta e difende la Regione in contenziosi
costituzionali e amministrativi da oltre dieci anni.
Vale la pena ricordare, a questo proposito, che la Commissione
paritetica è lo strumento per eccellenza del dialogo tra Stato e
Regione per l'attuazione dello Statuto speciale e l'adeguamento
delle normative statali al nostro ordinamento peculiare.
Il professor Marini, come dicevo prima, rappresenta la Regione,
in particolare nei contenziosi costituzionali, da oltre dieci
anni.
L'Avvocatura regionale sta raccogliendo le relative
deliberazioni di incarico per rispondere alla sua richiesta, ai
sensi dell'articolo 116, che ha presentato alcuni giorni fa, di
contenuto analogo alla prima domanda.
Per cui credo che si possa riconoscere che conosce in maniera
approfondita non solo lo Statuto speciale ed in genere
l'ordinamento valdostano ma anche e soprattutto il rapporto tra il
nostro ordinamento e quello italiano.
È stato pertanto ritenuto che il professor Marini con la
professoressa Randazzo e il consigliere Rollandin, fosse
assolutamente capace, come dice l'interrogazione, di rappresentare
gli interessi della Regione senza alcun contrasto di ruoli,
contrasto che, tra l'altro, il professor Marini sarebbe
eventualmente stato il primo a segnalarci.
Prova ne è il fatto che il professor Marini ha efficacemente
difeso la Regione nel contenzioso che vede la Regione opposta allo
Stato fin dal 2014 in merito agli oltre 6 milioni di euro fatti
rientrare dall'estero dai contribuenti valdostani nell'ambito del
quale, con sentenza del 15 marzo scorso, la Corte di appello della
Prima Sezione civile del Tribunale di Roma ha stabilito debbano
essere restituiti dallo Stato alla Regione, riconoscendo alla
Regione anche i due terzi delle spese di lite. Questo penso che sia
sintomatico della serietà e dell'esperienza di chi abbiamo scelto
per rappresentarci in Paritetica.
Presidente -
Replica la consigliera Minelli.
Minelli (PCP) -
Aspetteremo i dati relativi alla prima
domanda che, come lei diceva, abbiamo fatto anche con 116, tra
l'altro un 116 - prima la collega Guichardaz, poi alla Presidenza
del Consiglio e poi ho fatto io anche il 116... - non solo per
avere i dati relativi agli incarichi e ai compensi, ma anche al
curriculum del professor Marini, cosa che non ci è arrivata, non è
arrivata né a me né a lei, segno che c'è qualche problema.
Evidenzio subito che nessuno mette in discussione le competenze
e la preparazione del professor Marini e l'importante rapporto di
collaborazione con la Regione, che è ultra decennale, come si
evince da quanto lei ci ha appena detto, quindi su questo credo che
non ci sia nessun dubbio.
Qui però siamo di fronte a quello che, a nostro avviso, è un
grave pasticcio istituzionale. Lo Statuto speciale non è che quando
parla di Paritetica prevede un generico gruppo di lavoro con degli
esperti della Regione, degli esperti dello Stato per elaborare gli
schemi dei decreti, ma all'articolo 48bis prevede una Commissione
paritetica, e si usa quel termine per indicare che ci deve essere
un confronto tra i tre membri che rappresentano gli interessi della
Regione e i tre che rappresentano gli interessi dello Stato.
Paritetica significa su un piano di parità. Lei ha detto: "Il
professor Marini ha difeso bene la Regione nel 2014", ma nel 2014
il professor Marini non era il consulente giuridico della
presidente Meloni, perché non avevamo, grazie a Dio, la presidente
Meloni come
Premier
di questo Governo.
In questo caso però quale voce l'avvocato Marini rappresenterà?
La voce della Presidenza del Consiglio dei Ministri, cioè la voce
dello Stato, o quella della Regione? È evidente che ci troviamo di
fronte a una sovrapposizione di ruoli, ma mi sembra che lo possa
capire chiunque, è un pasticcio istituzionale ed è stata la Regione
a causarlo, con quella nomina improvvida, tanto più che lei mi ha
appena detto che era di dominio pubblico e si sapeva il ruolo
dell'avvocato Marini in seno al Governo nazionale.
Aggiungo che tutta questa procedura non è stata per nulla
limpida e trasparente, abbiamo chiesto di avere il curriculum
presentato da Marini, ci state rispondendo rimpallandovi la palla
lei e il presidente Bertin. Ma perché? Perché avete messo in piedi
una procedura che è assolutamente sgangherata. Non è nemmeno chiaro
e non è trasparente neppure il motivo per cui due dei tre
componenti della Paritetica si sono dimessi. Sorge il dubbio,
bisogna dirlo: che siano stati magari indotti a dare le dimissioni?
Erano stati nominati da poco tempo e non siamo mai venuti a
conoscenza del fatto che avessero manifestato delle difficoltà.
Ci è pure stato detto che non era necessario cambiarli dopo che
c'era stata la nomina del nuovo Governo regionale, tant'è vero che
la terza componente di parte regionale, la professoressa Randazzo,
è rimasta in carica.
Non appaiono quindi per nulla chiare le dimissioni poi in
contemporanea di Albert Lanièce e di Gianluca Bressa, ed è ovvio
che ci si chieda se qualcuno ha voluto sostituirli con il
consigliere Rollandin e il professor Marini. È un'operazione
davvero poco chiara. Aggiungo infine che lei adesso ci ha detto che
eravate a conoscenza dell'incarico dell'avvocato Marini presso la
presidente Meloni e allora dovevate comunicarlo al Consiglio e
invece siamo venuti a saperlo a cose fatte.
Avete fatto un'operazione che non si può non definire oscura,
creando un precedente, un precedente di confusione di ruoli.
Io credo che sarebbe opportuno, e lo dico sia al Presidente del
Consiglio, sia al Presidente della Regione, di ripensarci e di
rimettere le cose a posto, rispettando semplicemente quello che è
previsto dallo Statuto speciale della Regione Valle d'Aosta.
