Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 304 del 25 gennaio 1984 - Resoconto
OGGETTO N. 304/VIII - INQUADRAMENTO PRESSO L'U.S.L. DEL
PERSONALE GIA' DIPENDENTE DAGLI ENTI MUTUALISTICI DISCIOLTI.
(Interrogazione).
PRESIDENTE
: Do lettura dell'interrogazione in oggetto
presentata dal. Consigliere Pascale:
INTERROGAZIONE
Dal 1° agosto 1981 tutti i dipendenti degli Enti mutualistici
disciolti (INAM, CASSA MUTUA ARTIGIANI e COMMERCIANTI, ecc...) per
un totale di circa 130 unità sono passati all'U.S.L. e avrebbero
dovuto essere inquadrati in tale organico. A distanza di più di due
anni pare che tale inquadramento non sia stato ancora effettuato e
la motivazione principale sarebbe la carenza del personale
amministrativo dell'U.S.L. addetto a tali incombenze.
Mancando tale inquadramento risulterebbero illegittimi quasi
tutti i conferimenti di incarico provvisorio dei responsabili dei
vari servizi sanitari previsti dalla legge e questa motivazione
sarebbe alla base della bocciatura reiterata di moltissime delibere
assunte dal Comitato di Gestione dell'U.S. L. .
Sarebbe altresì illegittimo l'incarico del Coordinatore
sanitario, perché non risulta ancora inquadrato nell'organico
dell'U.S.L. e gli stessi Revisori dei Conti del bilancio U.S.L.,
constatata tale illegittimità, avrebbero invitato il Presidente
dell'U.S.L. a sospendere immediatamente il pagamento delle
competenze all'incaricato, con la conseguenza che dal 1° dicembre
non esisterebbe più, neanche "di fatto", la figura del coordinatore
sanitario.
Ciò premesso il sottoscritto Consigliere regionale
INTERROGA
l'Assessore alla Sanità ed Assistenza Sociale al fine di
conoscere:
a)
se risulta esatto quanto sopra citato in merito al
personale degli Enti Mutualistici soppressi;
b)
se è vero che il tale mancato inquadramento ha
comportato l'illegittimità di tutta una serie di provvedimenti
assunti dal Comitato di Gestione dell'U.S.L.;
c)
se risponde a verità che, a seguito di tali
accertate illegittimità, le strutture sanitarie sarebbero
attualmente prive dei responsabili dei vari servizi e del
Coordinatore sanitario.
PRESIDENTE
: La parola all'Assessore alla Sanità ed
Assistenza Sociale Marcoz; ne ha facoltà.
MARCOZ - (U.V.):
Cercherò di rispondere ai tre punti
delle domande poste dall'interrogazione del Consigliere
Pascale.
Per quanto concerne il punto a) è errato dire che da due anni il
personale in questione avrebbe dovuto essere inquadrato, in quanto
l'inquadramento è possibile soltanto a decorrere dal D.P.R. 348 del
25.6.1983, quindi solamente dal mese di luglio. Invece è esatto
affermare che l'U.S.L. si trova in grande difficoltà per gli
inquadramenti, in quanto è carente di personale amministrativo, e
solamente la settimana scorsa è stata fatta la delibera di
assunzione di 18 amministrativi che la Regione ha approvato: quindi
a brevissima scadenza questo personale potrebbe entrare in
attività, come del resto altro personale, tipo agenti tecnici,
ecc..
Per il punto b), l'illegittimità del provvedimento dell'U.S.L.
non è una conseguenza della mancanza di inquadramento, ma purtroppo
è dovuto molte volte all'imperfezione delle delibere fatte o degli
atti adottati, o addirittura alla carenza di atti che avrebbero
dovuto essere fatti. Quindi i due fatti non sono collegabili.
Per quel che riguarda invece il punto c), attualmente la
Direzione del Comitato di gestione è comunque garantita dal regime
di proroga che esiste di fatto, e quindi tutte le deliberazioni
dell'U.S.L. sono valide; l'U.S.L. sta provvedendone di nuove, visto
che fra l'entrata in vigore del piano sociosanitario regionale e
del contratto di lavoro attuale del personale dell'U.S.L. molte
delle passate questioni di inquadramento, di struttura
dell'organico si stanno risolvendo in maniera chiara e regolare per
tutti quanti.
PRESIDENTE:
Ha chiesto di parlare il Consigliere Pascale;
ne ha facoltà.
PASCALE - (P.S.I.):
Ringrazio l'Assessore il quale, nella
sostanza, riconosce questi disservizi esistenti all'interno
dell'U.S.L.. L'assunzione di nuovo personale amministrativo forse
porterà in breve tempo a risolvere alcuni di questi problemi. Resta
il fatto che, a quanto mi risulta, esiste una serie considerevole
di atti del Comitato di gestione dell'U.S.L. che vengono cassati
dalla CO.RE.CO. per illegittimità, e una di queste cause era
appunto dovuta al fatto che i conferimenti di incarico provvisorio
ai vari responsabili non erano legittimi. Questo comportava
l'illegittimità degli atti che essi stessi facevano.
Comunque, io mi auguro che questi problemi vengano
sollecitamente risolti.
