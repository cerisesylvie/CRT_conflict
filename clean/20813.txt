Classificazione
AMBIENTE
Stoccaggio e smaltimento rifiuti



Oggetto del Consiglio n. 846 del 6 ottobre 2004 - Resoconto
OGGETTO N. 846/XII - Tempi di attivazione di una discarica
realizzata in Comune di Pontey. (Interrogazione)
Interrogazione
Ricordato che la discarica di tipo 2 B attivata a Pontey è
stata progettata per dotare la Valle di un sito in cui le imprese e
in particolare la Cogne Acciai Speciali potessero collocare i
rifiuti pericolosi;
Preso atto che da tempo sono finiti i lavori di costruzione
di tale discarica ma che per ora essa rimane inattiva;
Considerato che il ritardo nell'attivazione della discarica
si traduce in una perdita rispetto al cospicuo investimento
regionale;
la sottoscritta Consigliera regionale
Interroga
l'Assessore competente per sapere:
1) quanto è costata finora la costruzione di tale
discarica;
2) a che punto è la procedura per darne in appalto la
gestione;
3) quando si pensa che tale discarica possa entrare in
funzione;
4) quali sono le imprese valdostane che vi potranno conferire
i rifiuti speciali e se potranno farlo anche imprese da fuori
Valle.
F.to: Squarzino Secondina
Presidente - La parola all'Assessore al territorio, ambiente e
opere pubbliche, Cerise.
Cerise (UV) - L'apertura della discarica è ritardata rispetto a
quanto inizialmente previsto solo perché si sono protratte le
procedure di collaudo tecnico-amministrative dell'opera e che si
prevedeva di completare entro il mese di febbraio scorso. Alcune
difficoltà prima tecniche nella verifica di alcuni impianti e poi
amministrative in relazione ad alcune riserve avanzate dall'impresa
costruttrice, che hanno comportato un confronto tra collaudatore
amministrazione ed impresa più serrato del previsto, hanno
determinato un ritardo nei tempi inizialmente annunciati. Questa
fase è arrivata alla conclusione e l'approvazione del collaudo da
parte della Giunta regionale avverrà nel mese di ottobre.
Il ritardo nell'apertura della discarica di per sé non comporta
comunque perdite per l'Amministrazione regionale. I costi di
realizzazione della discarica - compresi i costi connessi, quindi
acquisizione delle aree e spese tecniche - ammontano a euro 8,3
milioni, qualcosa di meno.
Allo stato attuale non è stata effettuata la gara per la
gestione dell'impianto, è stata per contro predisposta la
documentazione necessaria all'indizione della gara d'appalto; però
sono in fase di valutazione i meccanismi relativi alla tariffazione
delle differenti tipologie di rifiuto collocabili in discarica, ai
fini dell'individuazione del valore economico da porre a base di
questa stessa gara. Sono valutazioni fortemente connesse all'entità
e alle tipologie dei conferimenti da parte in primo luogo della
"Cogne", che dovrebbero essere quelle preminenti rispetto agli
altri conferitori. Queste valutazioni sono anche importanti per
poter fornire al Comune di Pontey le garanzie richieste sulla
sicurezza della discarica durante la sua coltivazione. Con la
"Cogne" si stanno quindi definendo tutti gli aspetti tecnici ed
economici relativi ai quantitativi, divisi per tipologie, dei
rifiuti che potrebbero essere smaltiti. Con riferimento alle misure
di sicurezza adottate, ricordo che l'ARPA ha ultimato le
rilevazioni principali e sta concludendo anche le ultime analisi di
caratterizzazione dello stato ambientale dell'area in assenza di
conferimenti nella discarica; questo per avere un elemento di
confronto con la futura situazione ambientale. Sono indagini
propedeutiche anche ad individuare le misure di monitoraggio
ambientale da imporre al gestore della discarica durante la fase di
coltivazione e che hanno una loro rilevanza rispetto alla
determinazione dei costi di smaltimento.
Riteniamo comunque che la gestione dovrà essere preceduta da una
fase sperimentale per mettere a punto le modalità di apertura
dell'impianto e di conferimento - quindi tempi, aperture
settimanali, eccetera - in relazione ai quantitativi che saranno
effettivamente smaltiti. L'avvio di tale fase, comunque onerosa per
i conferitori, è subordinata alla definizione totale con il Comune
di Pontey dell'entità del contributo che graverà sul costo del
conferimento da destinare al comune stesso. In considerazione di
tutte queste variabili, che non dipendono solo dall'Amministrazione
regionale, si sta operando per fare in modo che nei primi mesi del
prossimo anno si possa procedere all'apertura in via sperimentale
della discarica.
La discarica di Pontey, già classificata come "discarica di
seconda categoria tipo B", è stata riclassificata a seguito
dell'entrata in vigore del decreto legislativo 13 gennaio 2003, n.
36 come "discarica per rifiuti non pericolosi". Ai sensi di tale
norma e del D.M. 13 marzo 2003, nell'impianto possono essere
indicativamente smaltiti rifiuti speciali non pericolosi inorganici
e rifiuti speciali pericolosi non reattivi ed inorganici, quali i
rifiuti dell'industria del ferro e dell'acciaio; i rifiuti da
operazioni di incenerimento; imballaggi, assorbenti, stracci,
materiali filtranti ed indumenti protettivi; i rifiuti da impianti
di trattamento rifiuti, impianti di trattamento acque reflue; i
rifiuti solidi urbani ed assimilabili da commercio, industria ed
istituzioni inorganici e non smaltibili in discarica per rifiuti
urbani.
Per quanto concerne gli accessi, potranno conferire i propri
rifiuti presso la discarica di cui trattasi, oltre alla società
"Cogne Acciai Speciali S.p.a." che rappresenta il maggior utente,
tutte le imprese aventi attività in Valle d'Aosta che producono
rifiuti appartenenti alle classi sopra specificate.
Presidente - La parola alla Consigliera Squarzino Secondina.
Squarzino (Arc-VA) - Che dire? Sottolineo un dato che
l'Assessore ha elencato come un dato normale, cioè il fatto che la
procedura di collaudo avrebbe già dovuto essere finita l'anno
scorso. Ad una nostra interpellanza del 19 febbraio 2003 l'allora
Assessore che si occupava della discarica dei rifiuti aveva
chiaramente detto che "erano in corso le operazioni per il collaudo
dell'impianto". Adesso siamo ad ottobre 2004, dopo 18 mesi si
stanno concludendo le operazioni di collaudo. Mi sembra grave
questo ritardo, un ritardo su cui si sono dette solo due parole,
asserendo che vi erano alcuni problemi fra la ditta costruttrice e
i tecnici del collaudo. Secondo me, però, se i contrasti durano un
anno e mezzo, vuol dire che sono sostanziali; allora cos'è
veramente successo? Come mai si è dovuto procedere a nuovi lavori,
a nuovi ritocchi affinché questa discarica fosse a norma? Tutta
questa situazione è stata taciuta; si è detto: "vi sono stati dei
problemi", ma quali? Dovevano essere abbastanza gravi - ripeto - se
18 mesi non sono bastati per risolverli. Già l'anno passato a
febbraio si diceva che le operazioni di collaudo erano avviate e
che, per accelerare i tempi dell'appalto, erano stati predisposti i
documenti tecnici amministrativi per l'affidamento della gestione".
Cosa si è fatto in un anno e mezzo? Il cambiamento delle deleghe da
un Assessorato all'altro comporta dei ritardi? Forse no. Vi sono
dei problemi che riguardano la sicurezza? Allora bisogna chiarirli,
non coprirli. Ben venga l'analisi ambientale dell'ARPA prima che
parta il conferimento dei rifiuti, ma credo che anche questa
avrebbe già dovuto essere messa in atto da parecchio tempo.
Vi è poi il "problema Cogne". Qui l'Assessore ha dato per
scontato che la "CAS" conferirà i propri rifiuti in questa
discarica; non so se è così chiara la situazione, se effettivamente
la "CAS" non continuerà ormai il "trend" da lei iniziato, cioè
sappiamo che attualmente - sempre da dati forniti un anno fa alla
nostra iniziativa - la "CAS" avvia, con 10 viaggi di autotreno al
giorno, in Lombardia, in Piemonte, in Liguria le proprie scorie per
lo smaltimento. Uno dei motivi che allora si sapeva - non so se in
2 anni è cambiata la politica della Regione o la politica della
"CAS" - era che l'ipotetico costo per smaltire i rifiuti nella
discarica di Pontey sarebbe stato per la "CAS" molto più alto del
costo che doveva sobbarcarsi per portare i rifiuti in altre
regioni. Questo è un problema che va affrontato e non vorrei
neppure che tutta la gara di appalto fosse studiata per individuare
le tariffe più adatte agli utenti, ma meno adatte al gestore. In
sintesi è ancora la Regione che si accolla l'esigenza di pagare i
costi di tale discarica? Questa serie di problemi non ha avuto per
oggi una risposta.
