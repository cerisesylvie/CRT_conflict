Classificazione
ZONA FRANCA


Resoconto integrale del dibattito dell'aula
Oggetto del Consiglio n. 2809 del 16 ottobre 2002 - Resoconto
OGGETTO N. 2809/XI Progetti per l'estensione dei servizi
collegati alla Carta Vallée. (Interpellanza)
Interpellanza Premesso che:
- la Regione per la gestione della distribuzione del carburante
in esenzione fiscale si avvale di una carta a microprocessore,
della quale acquista il 60% della memoria utile;
- lo spazio utilizzato è pari al 40% della memoria
acquistata;
- l'acquisto di spazio in esubero e il maggior onere conseguente
sono stati giustificati dall'Assessore all'industria e commercio
con la previsione di estendere i servizi collegati alla Carta
Vallée;
- a quattro anni dall'introduzione della "Carte" permane un
sottoutilizzo della stessa da parte della Regione Autonoma Valle
d'Aosta;
i sottoscritti Consiglieri regionali
Interpellano
l'Assessore all'Industria e commercio per conoscere:
1) i motivi e le responsabilità dei ritardi nell'estensione dei
servizi collegati;
2) se vi sono progetti per l'estensione dell'utilizzo definiti e
di immediata attuazione;
3) se intende ridurre per i nuovi acquisti lo spazio di memoria
all'uso effettivo.
F.to: Frassy - Tibaldi - Lattanzi
Président
La parole au Conseiller Frassy.
Frassy (FI)
L'argomento non è nuovo, Assessore, perché il
nostro gruppo su questa materia è già intervenuto più volte in
corso di legislatura; il fatto che oggi ci sia l'ennesima
interpellanza sulla materia significa evidentemente che l'insieme
delle domande e delle risposte che sono state oggetto di scambio in
quest'aula non hanno ancora delineato quel
quadro… sul quale l'Assessore per certi
versi aveva teso a rassicurare gli interpellanti relativamente a
quello che poteva essere un pieno utilizzo della carta stessa. Noi
torniamo sull'argomento in quanto tempo addietro abbiamo posto
all'Assessore il problema dell'acquisto della carta dal punto di
vista non tanto di quello che è il servizio carburanti, del quale
non è nostra intenzione mettere in discussione la funzionalità, ma
quanto sul senso di acquistare quella carta pagando una percentuale
di memoria maggiore di quella effettivamente utilizzata.
Devo dire, a chiarimento dell'interpellanza depositata, che il
dato indicato nelle premesse, 40 percento, per un refuso di
trascrizione deve leggersi 25 perché è quello il dato di utilizzo
che gli uffici e l'Assessore hanno a più riprese ribadito in aula
nel corso delle risposte, ma devo anche asserire che quel dato -
qui erroneamente indicato (40) - è e sarebbe stato comunque errato
anche se avessimo scritto 25, nel senso che abbiamo fatto una serie
di verifiche sulla base dei dati forniti dall'Assessorato e ci
siamo resi conto che la percentuale di utilizzo, in base a quei
dati forniti, è appena al di sopra del 20 percento rispetto al
totale dello spazio acquisito. Sostanzialmente paghiamo un bene,
utilizzandone appena il 20 percento, anzi il 20,88 percento a voler
essere precisi. Vorremmo capire allora quali sono i motivi per i
quali si continua ad acquistare un servizio, con la prospettiva di
farne un uso esteso, e si continua invece nella gestione di quello
che è l'uso minimale.
Riteniamo che sia un po' difficile credere che dopo 4 anni, anzi
5 - perché è dal 1998 che si parla di Carte Vallée, seppure si sia
iniziato il suo utilizzo nel 1999, ma già nel 1998 sono stati fatti
gli acquisti della carte, la convenzione con Assocredito - si
continui a dire che prima o poi decolleranno altri servizi: si
parlava di servizi con l'USL, si parlava di servizi vari, ma ad
oggi la realtà è che l'Amministrazione regionale continua ad
utilizzare lo spazio di quella carta limitatamente a quella che è
la gestione dei carburanti. Devo dire che i conti che abbiamo
rifatto rispetto ai dati base di partenza, che ci sono stati
forniti dall'Assessorato, ci portano a dei risultati sorprendenti.
Abbiamo riscontrato che ad oggi sono state acquistate qualcosa come
131.500 carte al prezzo di 5,94 euro, il che vuol dire che
l'Amministrazione regionale in 4 anni - perché i dati di cui
dispongo sono i dati che decorrono dal 1998, primo rifornimento, al
2001 - ha impegnato l'equivalente di 781.000 euro, circa un
miliardo e mezzo di vecchie lire, e, in base ai dati forniti dai
suoi uffici, Assessore, noi riscontriamo che il 25 percento, che
poi in realtà è il 20,88 percento, di utilizzo della Carte Vallée
comporta per conclusione meramente matematica un inutilizzo del
79,12 percento della memoria utile rispetto a quella acquisita.
Oggi ci troviamo di conseguenza in una situazione paradossale: a
fronte di 781.000 euro spesi l'Amministrazione ha usato
l'equivalente di euro 163.000, ossia 618.000 euro sono spazio
libero, spazio non utilizzato. Diventa difficile continuare a
credere, essendo ormai a fine legislatura, che ci siano dei
progetti e che su questi progetti sia giustificato l'investimento
che da 4 anni a questa parte viene svolto nel comprare il 60
percento della memoria libera.
Oggi rinnoviamo le domande che avevamo già posto fin dall'inizio
di questa vicenda: quali siano e se vi siano dei progetti definiti
e di pronta attuazione nell'utilizzo della memoria residua della
carte; nel caso in cui ciò non accada, se è intendimento
dell'Amministrazione continuare ad acquistare carte che costano
molto più di quello che potrebbero costare in riferimento
all'utilizzo che ne viene fatto; se in questi ritardi vi siano
delle motivazioni che ad oggi non ci sono state ancora spiegate.
Questo è il senso dell'interpellanza, attendiamo le risposte e ci
riserveremo in replica di fare ulteriori valutazioni.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
In relazione alle questioni poste
nell'interpellanza, vorrei ricordare come la Carte Vallée sia stata
oggetto di una convenzione fra la Regione, l'USL e i comuni (l'ANCI
allora e il CELVA oggi). La carta è stata distribuita in 85.000
esemplari, credo che sia una delle carte più diffuse a livello
nazionale, la carta che viene diffusa da Unioncamere attualmente ha
coinvolto a livello nazionale 240.000 persone, mentre la nostra su
un territorio più limitato ha coinvolto la stragrande maggioranza
della popolazione. La carta stessa ha consentito anche degli
sviluppi innovativi, dalla fine di agosto è possibile la
sostituzione della carta presso gli uffici, sostituzione che
avviene contestualmente al rilascio della vecchia carta.
Per venire alle questioni poste, in genere arriva il mese di
ottobre e c'è l'interpellanza del Consigliere Frassy relativamente
alla Carte Vallée. Oggi la carta è utilizzata per il prelievo di
carburante, viene utilizzata anche come minipay, cosa che consente
l'utilizzo di alcuni servizi tipo quello relativo al pagamento
delle soste nelle zone a pagamento del Comune di Aosta. Per quanto
riguarda progetti innovativi, è in corso attualmente un progetto di
fattibilità per quanto riguarda la gestione dei generi
contingentati extra carburanti che prevede l'utilizzo di carte
quali la Carte Vallée e di terminali POS, che vengono installati
ovviamente a livello di dettaglianti e grossisti, non a livello
generalizzato di tutti i cittadini perché comporterebbe costi non
sostenibili. Questo per quanto riguarda l'Assessorato, per quanto
riguarda altre applicazioni della Regione, non posso che confermare
quanto avevo già detto nella passata riunione, che stanno
procedendo le attività necessarie all'esecuzione del progetto
relativo alla realizzazione di un sistema informatico finalizzato
alla gestione dei buoni mensa attualmente distribuiti dal CRER.
Aggiungo che la convenzione Assocredito, comuni della Valle e
Regione scade il 31 dicembre 2002 e, proprio sulla base di questo,
sono in atto delle riunioni fra la Regione, l'USL e il CELVA per
andare a vedere come utilizzare al meglio questa carta. Quanto ad
ulteriori sviluppi della Carte Vallée, un'ipotesi che era stata
fatta era quella di utilizzarla come carta dei servizi, ma questa
ipotesi ha subito dei rallentamenti proprio perché la normativa a
livello nazionale, relativamente al sistema di identificazione del
cittadino - leggasi: il discorso relativo alla firma digitale
leggera -, è stata varata da non molto tempo e in mancanza di dati
certi su questo c'è stato un rallentamento. Oggi siamo nelle
condizioni invece di fare delle valutazioni più precise rispetto a
questo tipo di possibilità e rispetto alla possibilità di
utilizzare la Carte Vallée in questa direzione.
Per quanto riguarda la questione dei costi, il Consigliere
Frassy ha ricordato quali sono i costi di acquisto delle carte,
questione sulla quale torniamo in modo ricorrente. Vorrei solo
ricordare che questo è uno dei pochi servizi completamente pagato
dal cittadino, nel senso che il ricavato relativo al pagamento da
parte degli utenti dell'onere che viene ritirato dalla Regione
comporta per ogni carta un reincasso di 16,81 euro. Il costo per
ogni carta che invece è sopportato dalla Regione per erogare i
servizi è di 11,23 euro. Di fatto c'è un margine a favore
dell'Amministrazione regionale di 5,58 euro, quindi credo che non
chiuderemo qui questa discussione. Vorrei ricordare un'ultima cosa:
non so a quali uffici si sia rivolto per avere i dati sulla
memoria, i dati che ho io sono discordanti rispetto a quelli
indicati dal Consigliere Frassy, sono superiori al 20 percento, in
ogni caso sono disponibile a fare un approfondimento sulla
materia.
Président
La parole au Conseiller Frassy.
Frassy (FI)
Esprimiamo la nostra insoddisfazione,
Assessore, perché la sua risposta è stata una non risposta. I
motivi dei ritardi di un pieno utilizzo della memoria acquistata
lei li ha ribaltati su quelli che sono i nuovi scenari
dell'informatizzazione dello Stato, che sono scenari per l'appunto
nuovi e recentissimi e che non risalgono sicuramente al 1998, anno
in cui è stata siglata quella convenzione. Siamo insoddisfatti
perché a dicembre scadrà quella convenzione senza che
l'Amministrazione sia riuscita a utilizzare appieno le risorse
sulle quali ha investito e noi vogliamo denunciare in maniera
chiara quello che è uno sperpero di denaro pubblico. Non si può
sostenere che, essendo la carta un servizio che si paga da sé
perché pagato dai cittadini, sia lecito e legittimo sperperare l'80
percento del costo del servizio. La realtà è che oggi abbiamo speso
781.000 euro per utilizzare il controvalore di 163.000 euro;
abbiamo buttato al vento 618.000 euro, circa 1 miliardo e 200
milioni di lire sono state buttate al vento.
Se può essere giustificato il fatto di averle buttate al vento
soltanto perché sono i cittadini che pagano, Assessore, scusi ma
noi non ci sentiamo di percorrere questo tipo di ragionamento,
anzi, a maggior ragione, proprio per il fatto che sono i cittadini
che pagano, sarebbe opportuno essere maggiormente attenti
nell'investire le risorse su questo progetto. Prendiamo atto che
oggi come oggi c'è un vago progetto di fattibilità, in merito al
quale mi sembra di capire sono ancora in corso verifiche tecniche,
al di là di quella che può essere la volontà politica di arrivare a
concretizzarlo in tempi brevi; prendiamo atto che a scadenza della
convenzione non c'è stata la capacità di utilizzare in maniera
completa e comunque in maniera significativa la potenzialità della
Carte Vallée; ci domandiamo quale sia stato il senso di impegnare
finanziariamente l'Amministrazione regionale in una vicenda dalla
quale l'unico beneficiario riteniamo a questo punto essere
l'Assocredito ossia chi vende all'Amministrazione la memoria
disponibile di Carte Vallée.
Reputiamo che questo sia un modo deprecabile di gestire le
risorse pubbliche, Assessore, e le chiediamo di coinvolgere quanto
meno la commissione sul rinnovo della convenzione. In assenza di
progetti certi, sarebbe forse opportuno ripensare nella nuova
convenzione un diverso meccanismo di acquisto, che consenta
all'Amministrazione regionale di impegnare risorse inferiori,
perché pensiamo che spendere cento per utilizzare venti sia
veramente un pessimo modo di spendere.
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
…
massima disponibilità a partecipare alla commissione; vorrei anche
ricordare al Consigliere Frassy che le carte non si acquistano come
in panetteria, per cui se la memoria è 10 costa 100, se la memoria
è 50 costa 50, è un po' diverso, comunque sono disponibile al
confronto su questo.
