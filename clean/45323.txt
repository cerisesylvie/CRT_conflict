Classificazione
ISTRUZIONE PUBBLICA



Oggetto del Consiglio n. 2096 del 15 dicembre 2022 - Resoconto
OGGETTO N. 2096/XVI - Interpellanza: "Previsione di azioni di
contrasto al fenomeno dell'abbandono scolastico.".
Marguerettaz (Presidente) -
Punto 35 all'ordine del
giorno. Ha chiesto la parola per la presentazione il collega Lavy,
ne ha facoltà.
Lavy (LEGA VDA) -
Da qualche settimana è uscito il famoso
Memento statistico regionale sulla scuola valdostana, che
annualmente aggiorna su diversi tipi di dati. Da una prima lettura,
uno dei dati più impressionanti è quello riguardo all'abbandono
scolastico, perché si individua che a oggi il 14,1 percento dei
giovani abbandonano la scuola prematuramente, quindi prima di aver
conseguito il titolo di studio, almeno il diploma; il 17,1 percento
sono maschi, il 10,9 percento le femmine. È ovvio, i piccoli numeri
valdostani portano a fare in modo che ci possa anche essere una
sorta di distorsione dei dati, però è comunque un problema che
bisogna tenere molto bene in considerazione, perché, si veda i NEET
e quant'altro, diventano poi un peso sulla società. Il mancato
avvio al mondo del lavoro è un problema che è conseguente molto
spesso anche all'abbandono scolastico.
I dati che emergono sono quelli dell'abbandono esplicito: alunni
che formalmente abbandonano la scuola prima di aver conseguito il
titolo di studio. Non emergono invece i dati riguardo l'abbandono
implicito, coloro che magari prendono un titolo di studio ma non
hanno le competenze date da quel titolo di studio. Sarebbe magari
interessante per i prossimi anni lavorare anche su questo genere di
aspetto, sull'abbandono implicito, che potrebbe essere sommato ai
dati dell'abbandono esplicito, perché vanno assolutamente di pari
passo.
A questo Memento statistico mancano forse alcuni dati - non so
se lei, Assessore, li ha e se li può fornire o meno - perché per
capire bene questo fenomeno sarebbe interessante avere una visione
a 360 gradi su quali sono le scuole che vengono più abbandonate, se
ci sia un passaggio prima dai licei agli istituti tecnici
professionali e poi l'abbandono, o ci sia un abbandono direttamente
proveniente dai licei o un abbandono direttamente proveniente da
istituti tecnici professionali. Altra questione: da quali comuni o
da quali aree provengono le persone che abbandono la scuola? Perché
anche questo può essere un fenomeno sociale assolutamente
interessante da analizzare.
Sappiamo benissimo tutti del rapporto centro-periferia. Di
periferia in senso lato in Valle d'Aosta ne abbiamo essenzialmente
solamente una, che è quella della città di Aosta. Ma in altro senso
la periferia è anche quello che riguarda le zone rurali, le zone di
montagna. Sono aspetti che differiscono totalmente rispetto alla
periferia urbana, ma che dal punto di vista delle caratteristiche
hanno dei fenomeni simili, perché chi abita soprattutto nella
periferia tende un pochino a fare gruppo e tende un pochino a
scegliere dei percorsi anche scolastici magari più affini, più
vicini a quello che è il proprio ambiente, quindi spesso capita che
chi è nella periferia urbana scelga dei percorsi di istituti
tecnici professionali. Ma quali percorsi scelgono invece quelli che
magari provengono dalla periferia rurale, dalle terre montane?
Molto probabilmente sono due le scelte: l'Institut Agricole o
magari il Don Bosco a Châtillon.
Questo sarebbe interessante da capire, perché ha tutta una serie
di conseguenze sociali, o meglio, è frutto anche di alcuni aspetti
sociali, che vedono tutta una serie di persone che abitano e vivono
in contesto di periferia che li porta a fare magari delle scelte
sbagliate che poi si ripercuotono anche nell'abbandono scolastico.
Magari scegliere delle scuole che originariamente sono viste come
più prossime al proprio
milieu
culturale e sociale, può
essere vista come una soluzione. Poi però nel tempo questi studenti
si rendono conto che la scelta fatta non era quella riguardante
prettamente sé, decidono di abbandonare quella scuola e magari, non
favoriti da certe condizioni sociali, decidono addirittura di
abbandonare gli studi.
Ci sono anche altre dinamiche che intervengono in questo genere
di discorso. Provenendo dalla zona montana ho capito e ho vissuto
molto bene il disagio, per quanto riguarda la scelta delle scuole
superiori, di immergermi in un contesto cittadino. Io ho fatto il
Liceo Berard, provenendo da Saint-Nicolas, passando dalle medie di
Villeneuve, e ho dovuto immergermi in un contesto che non era
assolutamente il mio; e non è che io mi sia sempre trovato a mio
agio. Il problema è stato che mi sono dovuto confrontare con un
contesto, quello cittadino, quello della
veulla
[patois,
città
, ndc], quello di una scuola che è totalmente
incentrata sulla veulla, che mette a disagio un certo tipo di
studente. Poi c'è chi resiste e chi invece molla: decidi di
cambiare scuola e magari decidi anche poi successivamente di
abbandonare la scuola.
Ci sono anche altri fattori che intervengono e uno di questi è
quello dell'amicizia. Uno può dire: ma cosa c'entra il fattore
dell'amicizia con la questione dell'abbandono scolastico?
Soprattutto nei piccoli comuni l'amicizia che si crea alla base già
dalla scuola dell'infanzia è un fattore determinante della scuola
superiore, proprio perché sopravvive alle elementari, sopravvive
alle medie e poi, nel momento della scelta della scuola superiore,
spesso il ragionamento che si fa è: devo scegliere una scuola che
magari mi interessa un po' di più o devo scegliere una scuola in
cui va anche un mio amico, va anche una mia compagnia, per sentirmi
più a mio agio, in un ambiente più prossimo a me, più familiare a
me? Ecco che magari colui che ha l'idea decisa va e sceglie la sua
scuola, altri suoi amici, che magari hanno meno idee decise e
chiare, lo seguono. Ma questo porta che queste persone molto spesso
poi si trovino male nelle scuole che scelgono, perché non è la
scuola loro, quella più prossima al loro milieu. Ed ecco che poi
nasce tutto il fenomeno del
déracinement
e quant'altro, che
porta a vivere male certe esperienze: fuori, slegati dal proprio
contesto di vita più rurale o di periferia, porta a fare in modo
che ci sia addirittura appunto un rifiuto della scuola, un rifiuto
dello studio, un lasciarsi andare e dire "Ah, devo prendere il
pezzo di carta, bon, basta, me ne vado e ritorno a fare ciò che
voglio".
Questo è un problema sociale che ovviamente non è così semplice
da identificare con i dati, però già semplicemente capire da che
comuni provengono quelli che abbandonano le scuole, potrebbe dare
un'immagine interessante di questo fenomeno. Delle ipotetiche
soluzioni ne parlerò poi dopo nella replica, però questo è un fatto
sociale che troppo spesso in Valle d'Aosta viene sottovalutato. Si
pensa che alla fine per chi vive sulle montagne, per chi vive in
territori più rurali sia una passeggiata confrontarsi con la grande
Aosta, con le grandi scuole aostane, con una mentalità diversa, con
persone diverse. Quando ho fatto il Berard, una buona parte dei
miei compagni di classe non sapeva neanche individuare dove fosse
Saint-Nicolas. Per chi viene da questi luoghi non essere
riconosciuto è un problema, perché addirittura si tende quasi a
sentirsi in colpa di provenire da certi luoghi. E tutto questo poi
porta a una sorta di questioni psicologiche, di accettazione e
quant'altro, che per fortuna non ho vissuto, ma che altri invece
purtroppo vivono.
Ecco perché forse bisogna ripensare un certo sistema scolastico,
soprattutto nelle scuole superiori: legarle in maniera molto più
vicina al territorio, anche quello non dico rurale ma al di fuori
della città di Aosta. Perché è giusto avere un tipo di visione, ma
deve esserci anche quell'altro tipo di visione, perché la Valle
d'Aosta non è che si chiude col confine del comune di Aosta, la
Valle d'Aosta è tutt'altro. Non si può in questa maniera formare
solamente una classe dirigente di cittadini aostani, perché quelli
al di fuori si sentono tagliati fuori e si vedono visti un po'
appunto con le gambe tagliate da questo sistema di esclusione, tra
virgolette, che poi, per carità, non sempre avviene. Ma è tutta una
questione di punti di vista e di ottiche da approfondire.
Con questa interpellanza si vuole un pochino capire quali siano
diciamo le motivazioni alla base, bene o male, dell'abbandono
scolastico, che saranno tantissime. L'Assessore mi aveva accennato
prima che ha dei dati, dei fogli da darmi che poi accetterò e
guarderò molto volentieri. Vorremmo capire se a questi numeri così
importanti si stiano cercando delle soluzioni. Questo è il punto,
poi nella replica parlerò di eventuali proposte.
Presidente -
Per la risposta la parola all'assessore
Caveri.
Caveri (AV-VdA Unie) -
Intanto mi consenta una difesa in
favore dei giovani montanari. Io ho avuto tanti amici e compagni di
classe, ma anche conoscenze: non è che il giovane montanaro una
volta precipitato nelle scuole aostane, nelle scuole di Verrès,
viva un senso di frustrazione che in qualche maniera lo porta
all'abbandono. Però devo dire che non abbiamo dei dati fattuali su
questo, quindi mi riprometto di farlo e sono sicuro che vedremo che
forse certe marginalità le registriamo magari di più in alcuni
quartieri di Aosta, piuttosto che in alcune ridenti località di
montagna. Che poi i suoi compagni di classe non sapessero dov'era
Saint-Nicolas, beh, bisognerebbe veramente regalare loro quel
cappello d'asino che esisteva una volta alle scuole elementari, che
metteva in fondo alla classe chi non era particolarmente
sveglio.
Concordo sul fatto che la dispersione scolastica sia un fenomeno
complesso. C'è l'abbandono, c'è l'uscita precoce dal sistema
formativo, c'è l'assenteismo, c'è la frequenza passiva, c'è
l'accumulo di lacune che possono inficiare poi, come diceva
giustamente lei, non solo la crescita culturale ma anche
professionale; su questo le fornirò poi un po' di documentazione
utile. Direi che l'ultimo atto della catena che ci pone di fronte
alle difficoltà che ancora abbiamo, anche se poi effettivamente,
parlando con Dario Ceccarelli, nei confronti numerici non siamo
così perdenti, quindi il dato del 14 per cento va poi un po'
approfondito.
Va detto che il PNRR ha dedicato attenzione e denaro al
fenomeno, prevedendo specifici finanziamenti che ricadranno anche
sulla gran parte delle scuole della valle; quelle che non ne fanno
parte e che credo siano due o tre, avranno ovviamente dei
finanziamenti regionali. Il titolo è: "Intervento straordinario
finalizzato alla riduzione dei divari territoriali nel primo e
secondo ciclo della scuola secondaria e alla lotta alla dispersione
scolastica".
Nella logica della multifattorialità, ci sono fattori
strutturali, organizzativi, familiari, sociali, individuali. Non ne
abbiamo parlato, ma credo che lei concorderà sicuramente su questo:
capitale è l'orientamento. Tante volte noi l'abbiamo visto facendo
degli incontri sul territorio, molte volte i ragazzi seguono a
gregge dei compagni di scuole precedenti, oppure ci sono i genitori
che si incaponiscono di far fare delle scuole che non sono
corrispondenti al carattere dei figli. Bisognerà sforzarsi di
trovare delle soluzioni migliorative rispetto al sistema attuale
dell'orientamento.
Tenendo conto degli esiti degli ultimi anni scolastici e in
particolare del 2021, la questione è stata attenzionata, come si
dice con un linguaggio burocratico, con altri dipartimenti
dell'Amministrazione: oltre alla Soprintendenza anche le Politiche
del lavoro e della formazione, il dipartimento delle Politiche
sociali oltre che l'Università e altri enti e associazioni del
territorio. Sono stati fatti, lo leggerà, dei protocolli per poter
vedere come si può operare in maniera sinergica.
Molto importante è la delibera n. 1209 del 17 ottobre di
quest'anno, che approva gli orientamenti per l'attuazione e gli
interventi nelle istituzioni scolastiche per la prevenzione e il
contrasto della dispersione scolastica all'orizzonte del triennio
2022/2025. È nato un gruppo regionale di coordinamento che intende
presidiare, pur nel rispetto dell'autonomia scolastica, alcuni
obiettivi comuni come l'orientamento, il
mentoring
, il
counseling
, il miglioramento delle competenze didattiche e
metodologiche, con particolare attenzione all'innovazione e al
digitale, al fine di contenere il rischio di frammentazione di
progettualità e la dissipazione delle risorse; cioè, dare uno
standard che eviti che poi ogni istituzione scolastica spenda
questi fondi cospicui in maniera disordinata. Il gruppo si occuperà
di coordinare le diverse azioni che sono contenute anche nel Piano
FSE 2021/2027 e nel PNRR; un altro fondo cospicuo è quello che
viene dal fondo sociale europeo, che abbiamo già adoperato in
passato. La logica è, nell'investimento 1.4, intervento finalizzato
alla riduzione dei divari territoriali, quella che ho già detto,
sia nel primo che nel secondo ciclo, che fanno parte del famoso
Next Generation dell'Unione europea; ne abbiamo in qualche maniera
parlato nel DEFR e nel PIAO, che sono i due documenti di indirizzo.
La logica è migliorare gli apprendimenti e i livelli di competenze
disciplinari trasversali, a partire dalla scuola del primo ciclo
con attenzione agli studenti fragili.
Apro parentesi: gli studenti fragili sono sempre di più. I casi
che spesso mi vengono sottoposti riguardano l'aggravamento e anche
l'aumento del numero dei DSA e dei DSE e anche degli invalidi
gravi.
La logica è promuovere il successo formativo di tutti gli
alunni, potenziando le attività di orientamento, in particolare
quando si passa dalle medie alle superiori, e poi creare spazi
fisici e digitali di apprendimento innovativo per favorire
l'apprendimento attivo e collaborativo e per stare bene a scuola -
questo è uno degli slogan che è stato fatto - e anche migliorare le
competenze di progettazione.
Le lascerei poi un approfondimento che riguarda il Piano
regionale per la formazione dei docenti, cioè che cosa possono fare
i docenti per contrastare l'abbandono. Dovremo veramente fare un
focus, e prendo questo impegno all'inizio dell'anno, sul
funzionamento del CRIA, Centro regionale di istruzione degli
adulti, per evitare che ci siano delle iscrizioni che poi non
corrispondono alla reale partecipazione alla scuola. C'è il
progetto transfrontaliero che si chiama PRIMO, Persévérance,
Réussite, Inclusion, Motivation, che ci ha posto anche di fronte al
modello della scuola francese. Noi, ad esempio, nell'assistenza
agli allievi in difficoltà siamo molto molto più avanti. E poi
naturalmente la logica di costituzione di reti di scuole, perché
istituzioni scolastiche e pubbliche paritarie si parlino un po' fra
di loro. Ovviamente l'obiettivo, e qui concludo, dandole la
documentazione suppletiva, è di ridurre questo dato che oggi fa
impressione e che poi alla fine si ripercuote sul futuro dei
giovani.
Presidente -
Per la replica, la parola al collega
Lavy.
Lavy (LEGA VDA) -
Assessore, con tutto il rispetto, lei
potrà avere l'età di mio padre, e il mondo della scuola rispetto a
quello che ha vissuto lei è cambiato tantissimo. Una volta chi
proveniva dai territori rurali era la maggioranza, adesso sono
un'estrema minoranza.
Io le ho parlato del problema di due tipi di periferie: quella
concettualmente classica della città e la periferia che, sotto
alcuni punti di visti, è relegata nei territori montani e nei
territori più rurali. Io le ho esposto un problema che non è basato
su dei dati, perché questi dati non ci sono, quindi è una mia
opinione. Lei potrà pensarla in maniera totalmente diversa, ma non
può confutare di certo la mia opinione, proprio perché non ci sono
dati. Ma che ci sia un problema sociale alla base dell'abbandono
scolastico è un dato di fatto, che poi riguardi l'aspetto cittadino
o l'aspetto delle terre più ai margini della
veulla
è
assolutamente reale. Facciamoci uno studio, chiediamoci come mai ci
siano certi valdostani in certe aree che certe scuole non le fanno
o le fanno meno, e come mai valdostani di certe aree decidono di
fare principalmente solo altri tipi di scuole. Queste sono, bene o
male, le questioni più semplici da verificare, perché appunto i
milieu
sono diversi: campagna, montagna e quant'altro. È un
tema che, come ho detto prima, in Valle d'Aosta viene troppo poco
spesso affrontato e viene anche un pochino, non dico ridicolizzato,
ma messo sotto la forma di battuta: "Eh, ma se i suoi compagni non
sapevano dov'era Saint-Nicolas, bisognava mettergli un bel cappello
da asino"; assolutamente sì, però chiediamoci perché non sapessero
di questa cosa! Non è qualcosa da ridicolizzare! C'è un problema di
un certo tipo.
Per quanto riguarda le ipotetiche soluzioni aspetterò ovviamente
di vedere i dati che mi darà. Sicuramente su tanti aspetti si sta
lavorando, ma una cosa è interessante, e il tema del PNRR c'entra
molto bene questa differenza, questa questione dell'abbandono
scolastico, perché parla di divari territoriali. Ma allora, se ci
sono dei divari territoriali che in qualche maniera devono essere
ridotti per sfavorire l'abbandono scolastico, mi state dando in
parte ragione, significa l'abbandono scolastico è basato anche su
dei divari territoriali tra centro e periferia. Approfondiamo
queste tematiche e soprattutto diamo una connotazione molto più
locale, di cultura locale, alle scuole, proprio perché in questa
maniera si potrebbe evitare che certi valdostani facciano certe
scuole e certi altri ne facciano certe altre. Sarebbe interessante
capire, e ho detto che è più facile capirlo, il perché qualcuno fa
solamente certi tipi di scuole: l'Institut Agricole è un esempio, o
il Don Bosco è un altro esempio, e magari in città si decide di
fare altri tipi di scuole, i licei.
Questo è un problema che non è assolutamente da sottovalutare
perch come ho detto prima qui si parla della formazione non solo
della classe dirigente dei prossimi anni, ma della società
valdostana. Se i valdostani
de inque
[patois,
di qua
,
ndc], chiamiamoli così, fanno solamente un certo tipo di scuola,
ecco che anche lì la questione della stereotipizzazione di questi
valdostani esce fuori, perché faranno solamente più certi mestieri,
non si occuperanno di certe altre cose. La questione è molto
complessa e va al di là dei singoli dati bruti. È una questione
sociale e come un effetto sociale deve essere analizzato. Quindi io
mi auguro che nei prossimi
memento
statistici ci sia anche
una sezione in cui si inquadri il fenomeno sociale dell'abbandono
scolastico, perché altrimenti da qui non ne usciamo.
