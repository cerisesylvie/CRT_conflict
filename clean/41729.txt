Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 742 del 3 luglio 2019 - Resoconto
OGGETTO N. 742/XV - Interrogazione: "Motivazione delle
dimissioni rassegnate dal Presidente della società Autoporto Valle
d'Aosta S.p.A.".
Rini (Presidente) -
Punto 15 all'ordine del giorno. Per
la risposta, la parola all'assessore Testolin.
Testolin (UV) -
Con l'interrogazione in questione
l'interrogante chiede di conoscere in quale data siano state
rassegnate le suddette dimissioni e quali siano le motivazioni che
hanno condotto a tali dimissioni e alla decadenza dell'intero
Consiglio di Amministrazione. Quale premessa, si precisa che le
informazioni necessarie a fornire una risposta all'interrogazione
in oggetto sono state fornite dal collegio dei Sindaci, al momento
della richiesta referente per la medesima società.
Per quanto concerne il primo quesito, si specifica che le
dimissioni del Presidente del Consiglio di Amministrazione della
società Autoporto Valle d'Aosta S.p.A. sono state presentate al
Presidente della società controllante Finaosta S.p.A. e al
Presidente del Consiglio sindacale con nota in data 3 maggio
2019.
Per quanto concerne il secondo quesito, si evidenzia che le
dimissioni sono state rassegnate con effetto immediato senza
indicare nella sopracitata lettera le motivazioni; contestualmente
alle dimissioni del Presidente, nella medesima data sono pervenuti
anche le dimissioni, per motivi personali, dell'altro Consigliere
rimasto in carica. Considerato che il Consiglio di Amministrazione,
come disposto dall'assemblea in data 24 aprile 2019, era composto
da tre membri, essendo venuta a mancare la maggioranza degli
amministratori, l'intero Consiglio di Amministrazione risultava
decaduto, come previsto dall'articolo 16, ultimo comma dello
statuto della società.
Presidente -
La parola alla collega Spelgatti.
Spelgatti (LEGA VDA) -
Lo scopo di questa interrogazione
era cercare di sollevare il problema che aleggia intorno alla
nebulosa della società Autoporto. Chiaramente la sua risposta è
stata assolutamente, diciamo così, secca, nel senso che non ha dato
nessuna delucidazione in merito a quello che sarebbe dovuto venire
fuori e, tanto per incominciare, avreste dovuto specificare che
questo Consiglio di Amministrazione aveva già perso un consigliere
a giugno del 2018, poi ne aveva perso un altro a febbraio del 2019
e poi, appunto, gli ultimi tre sono decaduti il 5 maggio a seguito
delle dimissioni del Presidente. Sarebbe interessante capire, uno:
cosa succedeva all'interno di questo Consiglio di Amministrazione e
quali sono le problematiche in relazione alla società Autoporto; in
secondo luogo sarebbe stato interessante capire come mai non veniva
fuori nessuna notizia in relazione alla decadenza dell'intero
Consiglio di Amministrazione, silenzio totale. Abbiamo comunque
sollevato questo problema con questa interrogazione. In secondo
luogo non mi sta dicendo comunque niente di più in relazione alla
nuova costituzione, eventuale, di questo Consiglio di
Amministrazione. C'è stato questo rinnovo del Consiglio di
Amministrazione? Direi che forse in quest'aula due spiegazioni in
più le avrebbe dovute dare, visto e considerato che questa
iniziativa era del 31 maggio 2019, visto che qui le cose vengono
affrontate sempre con un ritardo spaventoso. Nel frattempo so che
ci sono stati degli sviluppi, avrebbe potuto dare qualche
spiegazione, ma non l'ha data... peggio per lei. Peggio per lei
perché questo ne va della chiarezza di quanto avviene in questa
aula e della serietà con cui vengono date le risposte.
