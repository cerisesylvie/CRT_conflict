Classificazione
EDILIZIA
Edilizia residenziale
FINANZA REGIONALE E LOCALE



Oggetto del Consiglio n. 204 del 13 novembre 2008 - Resoconto
OGGETTO N. 204/XIII - Disegno di legge: "Disposizioni urgenti
per il finanziamento di interventi regionali in materia di edilizia
residenziale". Reiezione di un ordine del giorno.
Articolo 1
(Ripartizione per l'anno 2008 del Fondo regionale per le
politiche abitative)
1. Per l'anno 2008, nelle more dell'adozione del piano e dei
programmi di cui agli articoli 2 e 3 della legge regionale 26
ottobre 2007, n. 28 (Disposizioni di riordino in materia di
edilizia residenziale. Modificazioni alla legge regionale 8 ottobre
1973, n. 33), le risorse stanziate sul capitolo 50900 "Fondo
regionale per le politiche abitative" del bilancio di previsione
della Regione per l'anno 2008, pari a euro 4.876.000, sono così
ripartite:
a) euro 3.276.000, per il finanziamento dei contributi
integrativi del Fondo nazionale per il sostegno all'accesso alle
abitazioni in locazione di cui all'articolo 11 della legge 9
dicembre 1998, n. 431 (Disciplina delle locazioni e del rilascio
degli immobili adibiti ad uso abitativo);
b) euro 1.500.000, per il finanziamento dei contributi di cui
alla legge regionale 28 febbraio 2003, n. 5 (Incentivi per la
realizzazione di interventi di edilizia abitativa
convenzionata);
c) euro 100.000, per il finanziamento dei contributi di cui
alla legge regionale 26 maggio 1998, n. 36 (Norme per la
costituzione e il funzionamento del Fondo regionale per
l'abitazione), limitatamente ai procedimenti di cui all'articolo
25, comma 2, della l.r. 28/2007.
2. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 2
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- Il progetto di legge ha ottenuto il parere
favorevole della III Commissione a maggioranza e anche il parere
favorevole del CPEL.
La parola al relatore, Consigliere Comé.
Comé (SA-UdC-VdA)
- Grazie, Presidente. La materia di cui
tratta il disegno di legge n. 10, debitamente analizzato dalla III
Commissione, si occupa di affrontare una questione non
procrastinabile, soprattutto in un momento economico come
l'attuale, contrassegnato dalla trasformazione della recessione in
corso dall'ambito finanziario all'economia reale, quella che
interessa e coinvolge l'apparato produttivo, le piccole e medie
imprese e - soprattutto - i redditi delle famiglie e dei singoli
cittadini. In effetti le ragioni del provvedimento di cui oggi ci
occupiamo sono la conseguenza della mancata adozione nei termini di
legge del documento triennale di pianificazione applicativo della
legge regionale n. 28/2007 recante: "Disposizioni di riordino in
materia di edilizia residenziale", così come stabilito
dall'articolo 25 di tale provvedimento, che dice:
"entro i sei
mesi dall'entrata in vigore"
della legge, ossia entro il mese
di giugno 2008.
Numerose e non strumentali sono le ragioni che hanno determinato
tale ritardo. innanzitutto il prescritto confronto con il CPEL che
ha richiesto tempi lunghi, necessari agli stessi enti al fine di
concorrere ad elaborare un piano realistico all'interno del quale
si provvedesse ad identificare gli immobili da destinare ad
edilizia residenziale. In secondo luogo i lavori sono stati
rallentati dall'intervenuta celebrazione delle elezioni regionali,
la cui effettuazione ha contributo a far dilatare i tempi di
elaborazione del piano con una sostanziale riduzione dei tempi di
lavoro a causa della sospensione dei lavori dell'Assemblea
regionale e nelle more dell'inizio della nuova legislatura. D'altra
parte, però, il momento in cui viviamo - e soprattutto le esigenze
dei nostri concittadini - non ci consentono ulteriori indugi e la
Giunta regionale ha ritenuto di operare con una legge apposita, al
fine di garantire l'immediata finanziabilità dei contributi
relativi agli anni 2007-2008 che permetteranno di erogare gli
importi a sostegno dei canoni di affitto pagati dagli aventi titolo
in tali anni, recuperando i ritardi accumulatisi; inoltre si va a
determinare le somme previste per gli interventi di nuova
costruzione o recupero di alloggi da affittare a canone
convenzionato e, infine, il sostegno alle spese relative ai servizi
accessori a favore degli inquilini di alloggi di edilizia
residenziale pubblica.
Ad attestare che tali interventi siano oggi particolarmente
necessari e attesi ormai da crescenti fasce di popolazione basta
citare alcuni dati relativi alle richieste di finanziamento
pervenute: dalle 377 richieste di contributo per affitti nell'anno
2000 si è passati a 1.379 nel 2007 e si stima di giungere alle
1.500 domande nel 2008. Ancora: il provvedimento oggi in esame
consente di impiegare, oltre ai fondi regionali stabiliti in legge,
i fondi statali assegnati con decreto ministeriale che, se non
utilizzati in tempo utile, rischiano di rientrare nel bilancio
statale e andrebbero conseguentemente perduti. Se si possono fare
delle osservazioni circa la tempestività nel completamento dei
provvedimenti legislativi all'esame dell'Assemblea regionale, non
può che darsi atto, oggi, della tempestiva efficacia con cui la
Giunta ha affrontato e propone di risolvere questa questione.
Rimane comunque ulteriormente improcrastinabile la sollecita
definizione di approvazione del piano triennale di cui alla legge
n. 28/2007, all'elaborazione del quale mi sento di confermare fin
d'ora tutto l'impegno della forza politica e della III Commissione
consiliare, che presiedo.
Presidente
- Dichiaro aperta la discussione generale.
La parola all'Assessore alle opere pubbliche, difesa del suolo
ed edilizia residenziale pubblica, Viérin Marco.
Viérin M. (SA-UdC-VdA)
- Grazie, Presidente. Anche su
questo provvedimento, che è un po' sulla falsariga di quello che
abbiamo approvato a fine mattinata, ringrazio la III Commissione
anche perché su questo è stata ancora più celere, proprio perché
avevo relazionato sull'urgenza.
Come dicevo per la legge precedentemente approvata, anche questo
provvedimento corre lungo la strada intrapresa per concretizzare la
nostra volontà di riuscire a dare risposte più celeri ai bisogni
della gente. Nel caso particolare, queste disposizioni consentono,
se approvate, di disporre subito di risorse del bilancio regionale,
altrimenti immobilizzate, ma necessarie; quindi saranno necessarie
se approvate al sostegno dell'accesso alle locazioni con 3.276.000
milioni e a questo importo vanno aggiunti 968.000 o 986.000 euro di
fondi statali assegnati per il 2007.
L'altra strada che si potrà percorrere con l'approvazione di
questo disegno di legge è il finanziamento di domande di incentivi
per la realizzazione di interventi di edilizia abitativa
convenzionata con 1,5 milioni di euro e poi i 100.000 per
completare l'anno sul discorso delle necessità delle famiglie con
particolare attenzione alla residenza pubblica e quindi ad alloggi
di edilizia residenziale. Si tratta dell'inizio di un percorso che
nei prossimi mesi ci dovrà condurre al completamento di un piano
per la casa, che riesca a meglio sostenere le necessità delle
famiglie con particolare attenzione agli anziani, alle giovani
coppie e ai nuclei con minori... in sostanza, alla famiglia. Le
prime tappe di questo programma o di questo nostro percorso saranno
già avviate nei prossimi giorni dalla Giunta, l'approvazione dei
bandi per il sostegno alle locazioni per il 2007-2008 con l'effetto
pratico di recuperare, da subito, un anno di ritardo verso chi
aspetta queste misure... oggi possiamo dire che abbiamo pagato a
settembre-ottobre il 2006, quindi potendo fare questo passaggio la
prossima settimana in Giunta, potremmo veramente recuperare un anno
e forse più di un anno; l'approvazione del bando per gli incentivi
di edilizia abitativa convenzionata con quel milione e mezzo di
euro e la conferma del sistema sportello per la concessione dei
mutui prima casa. A breve termine, invece, potremo lavorare
sull'adeguamento della realtà dei criteri di valutazione dei metodi
di risposta in materia di emergenza abitativa, e nel medio periodo
potremo fare una riflessione sull'opportunità di ammodernamento
delle leggi regionali n. 39/1995 e n. 28/2007 propedeutiche
all'approvazione del piano triennale 2009-2011 previsto dalla legge
n. 28, quale strumento per una gestione realmente efficace della
politica della casa.
Nei bandi vorremmo dire, fin dall'inizio, anche perché il
programma di questa maggioranza lo prevede in maniera precisa, che
inizieremo ad introdurre l'anzianità di residenza ed alcune novità
per rendere più equa l'assegnazione dei contributi: ad esempio,
criteri premianti e non penalizzanti per quei nuclei familiari che
si prodigano alla ricerca di locazioni per loro sostenibili.
Abbiamo notato che nei dati del passato parecchie famiglie da 3 a 5
componenti non sono state ammesse, mentre tante persone singole
sono state ammesse a contributo... c'è qualcosa da rivedere e dopo
l'approvazione di questa modifica apporteremo delle modifiche al
bando
standard
finora utilizzato, che vadano a modificare
questi elementi.
Presidente
- La parola al Consigliere Rigo.
Rigo (PD)
- Grazie, Presidente. La crisi economica, che
ha giustamente ricordato prima il relatore collega Comé, in questi
ultimi anni, in modo sempre più marcato, ha investito le società
moderne, ha contribuito a far sì che il "problema casa" sia tornato
ad essere un'emergenza nazionale. Infatti sembra di non essere così
lontani dagli Stati Uniti della grande crisi, dal capolavoro di
Pollack "Non si uccidono così anche i cavalli" ambientato nel 1931-
come ricordate - se a Torino, al Teatro Alfieri, è andata in scena
alcuni giorni or sono la lotteria per ottenere un mutuo agevolato:
erano 1.400, abbiamo appreso dai giornali, meno di 35 anni, coppie
che vogliono mettere su famiglia, ma non possono permettersi una
casa. Secondo i dati ISTAT o quelli della Caritas e altri ancora, e
lo constatate spesso anche voi Consiglieri, le famiglie sono sempre
di più, sono sempre più numerosi gli italiani che non sono in grado
di sostenere i canoni di affitto praticati dal libero mercato, o
che non riescono a pagare i mutui contratti per l'acquisto della
prima abitazione.
Il disagio economico che fino a qualche anno fa caratterizzava
prevalentemente le categorie tradizionalmente più svantaggiate, i
disoccupati, i lavoratori precari, gli extracomunitari, si è esteso
anche in molte delle famiglie monoreddito e sempre più anche a
quelle con più redditi precari o minimi a causa di due fattori
interdipendenti: il rincaro dei canoni o degli interessi e le
difficoltà di arrivare alla fine del mese. Per cercare di dare
risposta organica a questa situazione, la Regione ha approvato il
disegno di legge n. 28/2007, "Disposizioni di riordino in materia
di edilizia residenziale", una legge che indica nella
programmazione il metodo strategico per una politica che voglia
perseguire la pianificazione degli interventi nel difficile e
complesso settore dell'abitazione. Siamo convinti che i problemi
del territorio, dal recupero del patrimonio edilizio esistente,
all'emergenza abitativa, all'aiuto economico alle persone in
difficoltà, si possono risolvere o quanto meno affrontare solo con
un'attenta pianificazione e con la concertazione di diversi attori,
i Comuni anzitutto, l'ARER e la Regione. Per dare concreta
operatività alla finalità e agli obiettivi della legge n. 28/2007,
l'articolo 2 prevede l'adozione del piano triennale entro il 30
settembre dell'anno che precede il triennio di riferimento su
proposta della Giunta regionale, d'intesa con il CPEL e sentita la
Consulta regionale sulla casa.
Il disegno di legge oggi all'attenzione del Consiglio è frutto
della mancata adozione nei termini previsti del documento triennale
di pianificazione, come ha relazionato bene il Presidente della
Commissione. Sempre la relazione ci dice che tutto ciò non è stato
possibile per ragioni non strumentali. Certo, possiamo comprendere
le difficoltà incontrate all'inizio di una nuova legislatura, ma mi
consenta, Presidente Comé, una considerazione. Se parallelamente
alla stesura e alla preparazione del disegno di legge n. 28, si
fosse, nel contempo, proceduto a tenere, catalogandoli, gli ordini
di priorità da definire nel piano triennale, allora, appena
approvata la legge, si poteva dare corso ad una serie di confronti
con le parti interessate per arrivare nei primi mesi di quest'anno
alla definizione del piano triennale. C'era quindi, a mio avviso,
il tempo di percorrere ciò che dice la legge regionale, ossia
l'intesa con il CPEL e non come invece è avvenuto. Il 14 maggio
2008 infatti l'Assessorato regionale competente ha inviato al CPEL
la bozza di deliberazione relativa al piano; ricordo che il
Consiglio regionale aveva svolto, all'inizio di aprile, l'ultima
adunanza, mi sembra l'11 aprile, e la Giunta regionale era in
carica per l'ordinaria amministrazione; non poteva certo, a mio
modo di vedere, approvare a giugno un provvedimento importante qual
è il piano triennale; quindi non credo sia corretto scaricare sugli
enti locali ritardi che invece credo siano imputabili ad
un'organizzazione carente dei lavori dell'Assessorato regionale
competente. Non si poteva certo aprire una fase dell'intesa, che
non è il parere... ripeto: l'intesa presuppone il confronto tra
pari attorno ad un tavolo e questo confronto non poteva certo
iniziare il 14 maggio, quando il 25 dello stesso mese erano
convocate le elezioni regionali. Quello che voglio dire è che non
si poteva certo dare corso ad un confronto senza sapere ancora chi
era l'interlocutore del domani!
Oggi ci troviamo quindi ad approvare una situazione di urgenza
per due ragioni: siamo in netto ritardo per approvare il piano
comprensivo del 2008, ci sono peraltro fondi 2008 al momento
inutilizzati, mentre parallelamente ci sono cittadini che aspettano
il contributo regionale, che aspettano quindi una risposta. Questo
provvedimento consente alle Regioni di intervenire per permettere
l'erogazione dei contributi attesi e la relazione spiega la
situazione. Si tratta ora di predisporre da subito il piano
triennale per il 2009, come ricordava prima l'Assessore, e prima di
tutto credo sia necessario definire gli obiettivi che si vogliono
perseguire con l'adozione del piano e come intervenire nelle aree
di criticità. Alcuni elementi li ha già accennati l'Assessore, li
voglio riprendere. La casa è un bene primario ed il suo costo deve
essere rapportato al guadagno familiare; l'edilizia sociale deve
rappresentare ancora un sostegno certo per le famiglie a basso
reddito; l'offerta di alloggi o il sostegno a categorie specifiche
(anziani, precari, giovani coppie); il sistema di valutazione del
reddito dei beneficiari delle agevolazioni pubbliche; l'accesso
alla proprietà privata della prima casa; il recupero degli immobili
di proprietà pubblica e anche il monitoraggio
ex post
degli
effetti delle agevolazioni pubbliche oltre all'osservatorio della
condizione abitativa. Per la definizione di questi obiettivi o di
altri del piano triennale invito l'Assessore Viérin a confrontarsi
con il suo collega Lanièce, perché il lavoro di ascolto che
l'Assessorato alla sanità ha portato avanti, l'ascolto del
territorio messo in atto in seno al processo di programmazione e di
costruzione del piano di zona, ha sottolineato con forza proprio le
problematiche relative alla casa e ci sono alcune indicazioni molto
operative in quel lavoro che l'Assessorato sta mettendo in ordine.
Il lavoro di coordinamento con questo Assessorato, con l'Assessore
Lanièce potrebbe essere utile per riuscire a preparare un piano che
possa rispondere efficacemente ai bisogni, alle criticità e alle
richieste presenti nella nostra Regione.
Per quanto riguarda il gruppo PD, rispetto a questo
provvedimento, il nostro sarà un voto favorevole.
Presidente
- La parola al Consigliere Segretario
Tibaldi.
Tibaldi (PdL)
- Il disegno di legge naturalmente è
condiviso nei suoi principi e nelle sue finalità, anche perché
abbiamo consapevolezza che "l'emergenza casa" sia un problema che
tocca anche la Valle d'Aosta la quale ricca e opulenta così tanto
non lo è più, visto che ci sono sacche di disagio sociale che si
stanno allargando in maniera preoccupante. Anche se secondo una
statistica l'81% delle case di residenza è di proprietà, c'è una
fetta di nuclei familiari, o singoli o coppie con figli, che
abitano in case in locazione ed è proprio in questo segmento che
vanno a crearsi quei disagi nei confronti dei quali questa legge o
la legge n. 28/2007 cercano di dare delle risposte.
Il novero delle domande delle persone che chiedono i contributi
pubblici per pagare gli affitti delle abitazioni nelle quali vivono
sta crescendo, come del resto crescono - di questo dobbiamo rendere
merito alle possibilità della Regione - anche le risorse
finanziarie messe a disposizione per far fronte a questo problema.
Diciamo che anche lo Stato, sebbene in misura minore, contribuisce
per far fronte a questo problema, ma bisogna intervenire secondo
logiche e criteri più organizzati e pianificati; perlomeno questa
era l'intenzione del legislatore nel 2007 quando ha approvato la
legge regionale del 2008, una legge che all'articolo 1 stabilisce
le finalità, all'articolo 2 dice chiaramente
"pianificazione
regionale"
o, meglio: quello è l'obiettivo, questo è lo
strumento principale sul quale facciamo leva per conseguire
l'obiettivo. È anche nella tecnica legislativa, ma è anche nella
logica delle cose.
Come è stato ricordato, questo strumento pianificatorio
fondamentale che doveva essere approvato qualche mese fa non c'è
ancora, questo disegno di legge interviene in assenza di piano,
mettendo a disposizione delle risorse ed è per questo che voteremo
il provvedimento, ma sollecitiamo anche l'adozione del piano,
perché nel piano si stabiliscono una serie di obiettivi, fattori,
interventi che dicono all'esecutore - ossia voi e, in particolare,
l'Assessore - come deve promuovere questo ausilio alle famiglie
meno abbienti per far fronte "all'emergenza casa".
Noi la invitiamo, Assessore, a prendere le redini di questa
materia, lei può farlo, è lì da qualche mese, pertanto ha tutti gli
strumenti per farlo, ma bisogna farlo perché il piano è il
presupposto per poi intervenire finanziariamente e con cognizione
di causa in maniera mirata. A questa prima riflessione ne facciamo
seguire una seconda: oltre a sollecitare l'adozione di questo
strumento, noi le chiediamo che, come già si fa in altre Regioni
italiane, si tengano in considerazione i residenti. Lei sa che su
10 contributi erogati almeno 3 sono a vantaggio di nuclei
stranieri, qui non si vogliono fare discorsi xenofobi o razzisti,
qui si vuole solo prendere atto di un fenomeno che è quello
dell'arrivo in Valle di cittadini di altri Paesi comunitari o
extracomunitari, che secondo un recente censimento della Caritas
sono ormai 7.500 unità... quando il Presidente Caveri rispondeva a
nostre interpellanze nella scorsa legislatura, quando abbiamo
monitorato la crescita nel corso degli anni, eravamo a quota 6.000
e ci sembrava di essere arrivati a un livello notevole; oggi siamo
a 7.500 - poi il Presidente che è anche Prefetto può magari
correggere in difetto o in eccesso questo numero - e comunque sono
famiglie che hanno tutta la dignità di insediarsi in Valle, di
lavorare e di abitare in siti decorosi, però ci sono anche famiglie
di residenti da lunga data, magari autoctone o immigrate da altre
Regioni italiane anni prima, che si trovano in condizioni di
disagio e, come si fa in altre Regioni italiane, si tengono in
considerazione gli anni di residenza anagrafica...5, 10... lo fa il
Veneto, lo fanno altre Regioni. Credo che questa sia un'attenzione
che la nostra Regione, dove il particolarismo, la specificità, le
tradizioni sono sempre state sottolineate a più riprese, possa fare
senza essere tacciata di alcuna accusa xenofoba nei suoi
confronti.
Per queste ragioni, noi, su tale aspetto e su quello prima
citato, presentiamo un ordine del giorno in cui chiediamo
all'Assessore delegato di accelerare la predisposizione del piano i
cui tempi sono già scaduti e a informarlo - tanto il piano sarà
approvato dal Consiglio ed esaminato dalla Commissione - a criteri
che tengano in debita considerazione la durata della residenza
anagrafica in Valle - non abbiamo voluto mettere una durata
temporale perché questa dovrà essere valutata penso concordemente,
se possibile unanimemente da tutto il Consiglio - dei singoli
nuclei che richiedono le provvidenze della medesima legge. Se c'è
questa attenzione da parte del Consiglio, penso che possa essere
condivisa, in ogni caso non abbiamo alcuna difficoltà ad approvare
la legge, che dà una risposta positiva ad un problema il quale è
pur sempre un'emergenza.
Presidente
- La parola al Consigliere Cerise
Giuseppe.
Cerise G. (VdAV-R)
- Grazie, Presidente. Due brevi
considerazioni perché non starò a ripetere una serie di cose che
sono state dette dai colleghi che mi hanno preceduto e sono
condivisibili.
Oggi ci troviamo, per la seconda volta in questa giornata, dopo
questa mattina, ad affrontare un provvedimento legislativo in via
d'urgenza. Credo che qui siamo però di fronte ad un'urgenza che è
conseguente ad un non rispetto di una scadenza molto chiara: entro
il 28 giugno si doveva approvare il piano triennale; fra l'altro, è
una cosa che non possiamo sicuramente imputare all'Assessore
Viérin, il quale si è trovato le risorse disponibili e non gli
strumenti per poter andare a far fronte a questa problematica
dell'edilizia residenziale, che - come sappiamo - tocca
direttamente numerose famiglie, e poi sono quei ceti sociali a
volte più vulnerabili.
Per senso di responsabilità sosterremo questo provvedimento; non
possiamo però non esimerci dal fare due riflessioni su questo
ritardo, perché intanto era una data che era stata stabilita
dall'organo che poi doveva rispettarla; di conseguenza, non è che
possiamo dire ad oggi ci troviamo con delle scadenze che ci vengono
fissate da altri e non siamo in condizioni di rispettarle, quindi
c'è una disattesa di un chiaro disposto legislativo. Permettetemi
poi di riprendere le giustificazioni che sono state citate: questo
tema è stato tuttavia disatteso per una serie di circostanze
fattuali ed elenca tutte queste circostanze fattuali. Qui cadiamo
nella logica in cui la paternità di tutto quello che è positivo, in
genere, la rivendicano in diversi e, quando c'è qualcosa che non
funziona, queste cose rimangono regolarmente orfane! Noi sosterremo
questo provvedimento per un senso di responsabilità, ma invitiamo
l'Assessore ad attivarsi, perché non vorremmo che ci si trovasse
nuovamente, l'anno prossimo, ad affrontare un "provvedimento
tampone" per sanare quello che sarà il discorso del 2009. È dunque
un invito caloroso ad attivare... affinché si possano, essendoci le
risorse disponibili, creare le condizioni per poi poterle
convenientemente utilizzare.
Presidente
- Se non vi sono altri interventi, dichiaro
chiusa la discussione generale.
La parola all'Assessore alle opere pubbliche, difesa del suolo
ed edilizia residenziale pubblica, Viérin Marco.
Viérin M. (SA-UdC-VdA)
- Grazie, Presidente. Intanto
ringrazio gli intervenuti anche per i contenuti dei loro
interventi, che sono condivisi quasi nella totalità, nel senso che
tutti abbiamo un sentimento verso questo tema, che è un tema molto
delicato - lo diceva bene il Consigliere Rigo - perché tocca le
famiglie e soprattutto la vivibilità della nostra società e delle
persone. È un provvedimento che ci permette di avviare un percorso
che ho anche spiegato in tre fasi: la fase immediata, la fase a
breve termine e la fase a medio termine. L'ho fatto anche per una
chiarezza deontologica verso i colleghi, perché è anche un impegno
che si prende
in primis
la Giunta perché è una materia molto
delicata.
Su quanto ha detto il Consigliere Tibaldi sull'ordine del
giorno, volevo solo dire che proprio nella relazione che ho fatto,
abbiamo precisato che al massimo fra 15 giorni andiamo ad approvare
i bandi. Ho anche detto nel mio intervento che una delle modifiche
alla tipologia del bando del passato sarà l'introduzione della
residenza. Possiamo dire tranquillamente, come avevamo detto sul
programma di maggioranza, che questo dato verrà introdotto e che
l'idea è di introdurlo con i 5 anni di residenza in Valle
d'Aosta.
Il gruppo PdL, con questo ordine del giorno, chiede che sia
inserito entro il 30 aprile 2009, informandolo a criteri che
tengano in debita considerazione la durata della residenza
anagrafica in Valle d'Aosta dei singoli nuclei richiedenti:
praticamente tale intento è un intento che è già all'interno di
questa maggioranza, è stato preparato ed è un dato sul quale si è
già lavorato, quindi sicuramente il bando conterrà questo dato e
verranno nel bando inseriti i 5 anni di residenza in Valle. Mi
sembra quindi di approvare un ordine del giorno dicendo: "il 30
aprile"... noi andremo a farlo al mese di novembre, per cui chiedo
al collega...
(interruzione del Consigliere Segretario Tibaldi, fuori
microfono)
...sì, ma intanto sul piano si potrebbero inserire ancora delle
cose più pregnanti sul termine della residenza, andare a fare un
ragionamento del genere, dico chiaramente che da un punto di vista
di principio approvare un discorso che dica:
"l'Assessore
regionale delegato ad accelerare la predisposizione del piano di
cui all'articolo 2"
... questo lo abbiamo detto, l'ho detto in
relazione proprio specificando l'immediato, il breve e il medio
periodo e cosa si faceva in questi tre passaggi, pertanto c'è anche
quel passaggio in quanto detto nella relazione. Voi, poi, chiedete:
"a portarlo all'esame del Consiglio regionale entro il 30 aprile
2009"
... non vorrei che fosse il 4 aprile o il 3 maggio e poi
ci mettiamo, qui, a fare delle discussioni sulla settimana prima e
la settimana dopo!
Abbiamo detto che rispetteremo la legge n. 28 per quel che
concerne la predisposizione del piano, mi sembra che più di così...
poi, se questo non avverrà, sono il primo a dire che giustamente i
gruppi di opposizione potranno presentare delle iniziative non solo
ispettive, ma anche propositive come una mozione.
Presidente
- La parola al Consigliere Segretario
Tibaldi.
Tibaldi (PdL)
- Con Viérin Marco ci conosciamo da 15
anni, diciamo che non siamo proprio dei novizi, quindi non abbiamo
né l'uno, né l'altro scritto "Giocondo" sulla fronte...
(interruzione di un Consigliere, fuori microfono)
...sto parlando di noi due, non c'è fatto personale, al limite
può sollevarlo Viérin Marco il fatto personale! È un discorso
bilaterale aperto anche a voi naturalmente... Allora, non può
venire qui, Assessore, a dirci che nella relazione si dice, perché
se ci affidiamo a quello che sta scritto nella relazione, già solo
è smentito quello che lei sta dicendo da una legge che non è stata
applicata! Nella legge si scrive e manco si applica: se nella
relazione si dice, noi dobbiamo credere che si applichi
tout
court
? Cioè questo... solo per la memoria, via! Lo abbiamo
visto, abbiamo detto che uno strumento pianificatorio ancorché
previsto dalla legge non è stato fatto, figuriamoci se l'ha detto
nella relazione il Consigliere Comé, se si fa senz'altro! Con tutto
il rispetto per il relatore, non pensiamo che nella gerarchia delle
fonti la relazione del Consigliere Comé superi l'intenzione del
legislatore o quanto ha scritto il legislatore "nero su bianco" in
una norma!
Seconda considerazione: il bando è una cosa e il piano un'altra
e questa è una distinzione basilare. Il bando è quel concorso che
lei attiva per l'assegnazione dei contributi secondo una
graduatoria delle priorità... per l'anno che verrà, il piano è uno
strumento di pianificazione che è il presupposto fondamentale - è
stato messo all'articolo 2 della legge n. 28 - per far sì che una
serie di politiche abitative vengano indirizzate in determinate
direzioni e diano delle risposte concrete a delle emergenze.
Nell'ordine del giorno allora non abbiamo parlato di bando, abbiamo
parlato di "piano", che è uno strumento fondamentale. Chiediamo che
il piano venga redatto, elaborato e portato all'esame di questo
Consiglio al più presto, se la data è troppo tempestiva potete
anche emendarlo; lei sa che l'ordine del giorno può essere anche
emendato, di conseguenza è una proposta aperta. Non dica quindi
subito "no", può dire: "cari proponenti del PdL, possiamo
condividerla riformulandola in parte in premessa o
nell'impegnativa, possiamo vedere se la data, stante il lavoro
degli uffici competenti, può essere osservata, oppure la spostiamo
più avanti"... oggi avete messo una dilazione triennale; io penso
che se il 30 aprile è troppo vicino, voi avete gli strumenti anche
numerici per modificarlo d'imperio questo proposito, quindi un po'
di buona volontà, se si vuole affrontarlo in maniera condivisa,
tant'è che abbiamo detto: "noi la votiamo, questa legge, a
prescindere dall'ordine del giorno". Se riuscite quindi a
dimostrare un po' di collaborazione, condividendolo anche con gli
altri gruppi consiliari, questo lo ripeto anche ai colleghi, è una
proposta aperta, io penso che le faccia onore questa cosa.
Terza osservazione: qui si parla di edilizia residenziale
pubblica e privata, quindi si interviene a favore di quei nuclei
familiari che hanno bisogno, siano essi affidatari di case
popolari, siano essi affidatari o assegnatari di alloggi che sono
reperiti sul mercato privato. Poi di più non ho da aggiungere... "a
buon intenditor, poche parole"!
Noi, l'ordine del giorno, pensiamo di mantenerlo, se è
necessario fare una sospensione sospendiamo e condividiamo il testo
con gli altri gruppi consiliari,
in primis
l'Assessore e la
Giunta, altrimenti prendiamo atto di questa scarsa ricettività.
Tuttavia glielo confermiamo: la legge gliela votiamo perché è una
legge che merita di essere votata.
Presidente
- La parola al Consigliere Rigo.
Rigo (PD)
- Rispetto all'ordine del giorno, questo può
essere letto in maniera positiva se contribuisce ad accelerare i
lavori per la predisposizione di un necessario piano di
programmazione, quindi ad una prima lettura sicuramente c'è un
invito costruttivo e positivo. I criteri ispiratori di questo piano
però ci sembrano molto riduttivi, il piano dovrebbe essere un po'
più ambizioso, guardare al futuro di questa Valle e alla necessità
di rispondere a bisogni dei suoi cittadini, poi si può dire: "siano
residenti extracomunitari o residenti comunitari, poco importa"!
Dicevo, un po' più ambizioso, perché dovremmo cercare di dare
strumenti operativi per esempio ad un'offerta di alloggi, lo
ricordavo prima, a categorie specifiche, e anche questo dovrebbe
essere uno dei criteri ispiratori, per esempio gli anziani fra le
categorie specifiche, oppure una corsia privilegiata per le giovani
coppie, per chi vuole costruirsi una famiglia come ricordava
l'Assessore prima, quindi l'accesso alla proprietà privata della
prima casa con una differenziazione rispetto ai mutui, erogati a
chi ha al di sotto dei 35 anni e che vuole costruire, assieme alla
sua ragazza, un futuro e chi, invece, vuole accedere alla proprietà
privata pensando ad una speculazione edilizia; il recupero di
immobili di proprietà pubblica, quel lavoro che ha fatto
l'Assessorato di ricognizione assieme al CPEL delle proprietà
pubbliche che sono presenti in moltissimi Comuni, come dar un'anima
e un corpo a queste strutture.
Ricordo poi che proprio in questi giorni il Parlamento europeo
ha bocciato l'articolo 11 del piano casa, là dove per gli immigrati
si fa riferimento alla residenza da almeno 10 anni nel territorio
nazionale per accedere a contributi economici perché la limitazione
è contraria al principio dell'uguaglianza che il diritto
comunitario garantisce a tutti gli ospiti di lunga durata - e per
lunga durata si pensa a 5 anni - nei Paesi dell'UE. Anche il
Parlamento europeo quindi ha deciso che mettere limitazioni di una
lunga durata di residenza per ottenere dei contributi per servizi
prioritari quali quelli della casa, è un provvedimento non
corretto. Per queste ragioni, perché ci sembra che i criteri
ispiratori siano molto sfumati e il criterio unico è fumoso, non
siamo favorevoli e ci asterremo.
Presidente
- La parola al Consigliere Salzone.
Salzone (SA-UdC-VdA)
- Grazie, Presidente.
Brevissimamente per porre una questione all'interno della
maggioranza in merito al metodo: se accettare o meno questo tipo di
ordine del giorno.
La premessa è che in linea di massima, sull'ordine del giorno
siamo sostanzialmente d'accordo, anche se devo dire che ci sono
alcune inesattezze, perché basta andare a leggersi i dati per
constatare che non è vero che la tutela prioritaria dei non
comunitari è superiore rispetto ai residenti in Valle, quindi
questo è un dato errato; però, sul metodo, obiettivamente sia il
relatore, sia l'Assessore hanno già espresso in premessa
esattamente le cose che si chiedono nell'ordine del giorno. Qui
allora dobbiamo capirci: l'ordine del giorno è strumentale? Io non
penso, però diamoci un metodo, perché non è che possiamo tutte le
volte votare degli ordini del giorno che dicono esattamente le cose
che già diciamo noi, e lo vedremo anche in altri atti che andremo a
discutere. Per quello che mi riguarda, ma poi mi rimetto al volere
della maggioranza, perché non è che ci siamo consultati su questo,
sarei per astenermi su questo atto, perché anche se condividiamo la
premessa mi pare anche giusto non votarlo perché nel metodo non
possiamo essere d'accordo, in quanto dice esattamente ciò che
abbiamo più volte affermato.
Presidente
- La parola al Consigliere Prola.
Prola (UV)
- Solo per concordare con quanto ha espresso
ora il Consigliere Salzone. Non condividiamo neanche noi il metodo,
visto che sia il relatore che l'Assessore hanno chiaramente dato
delle garanzie e degli indirizzi sugli atti che andranno a
prendere, quindi concordiamo con la posizione del collega Salzone e
ci asteniamo.
Presidente
- La parola all'Assessore alle opere
pubbliche, difesa del suolo ed edilizia residenziale pubblica,
Viérin Marco.
Viérin M. (SA-UdC-VdA)
- Solo per precisare che il
termine del piano triennale - ed è ripetuto più volte nelle
relazioni, ma anche in altri atti - all'articolo 2, comma 3,
prevede già che sia fissato entro il 30 settembre. È chiaro che se
questa maggioranza riuscirà a portarlo prima, meglio, ma credo che
non ci si possa fare ingabbiare se si vuole fare un ragionamento
come quello che ho detto nella relazione, lo rileggo, ossia il
lavoro a medio periodo che va un po' su filone di quello a cui il
collega Rigo ha accennato anche nel suo secondo intervento, di
avviare una riflessione sull'opportunità di ammodernamento di tutte
le leggi in modo da fare un ragionamento più complessivo, di quello
a cui ha accennato il collega Tibaldi. Se si faceva un ragionamento
di un altro tipo, si aveva il tempo di parlarsi un attimo ieri o
stamani e quindi il discorso non aveva alcun paravento di
strumentale, ma si poteva fare un ragionamento tutti insieme. Qui
mi sembra che sia di lana caprina questo ragionamento sull'ordine
del giorno, onestamente, quindi ci asteniamo.
Presidente
- La parola al Consigliere Segretario
Tibaldi.
Tibaldi (PdL)
- Ovviamente il nostro gruppo mantiene
l'ordine del giorno, lo sosterrà; prendiamo atto di una sorta di
ostracismo da parte della maggioranza e dell'Assessore nei
confronti di iniziative che sono propositive e collaborative a
fronte di emergenze conosciute e condivise. Se non sono queste le
sedi idonee per parlare degli argomenti, quindi questo vuol dire
l'aula e la Commissione... noi non siamo abituati a definire al bar
certe soluzioni o certe risposte ai problemi; gli accomodamenti, se
si vuole, si possono trovare sui tavoli competenti! Se non è questo
il tavolo competente, che è il "Parlamentino" della Regione Valle
d'Aosta, o se non sono le Commissioni consiliari, non lo so!
Assessore, gli emendamenti li ha portati ieri mattina; noi,
l'ordine del giorno, tanto per citare la legge sulle lose... e
quindi non è che ha avuto il buon gusto di parlare con i vari
gruppi condividendo un cappuccino o un caffè se andava bene, se
veniva accolto o non accolto... noi lo abbiamo elaborato fra ieri e
oggi questo ordine del giorno, lo abbiamo proposto e ne manteniamo
la presentazione, ma constatiamo che ci si "arrampica sui vetri"
inventandosi questioni di metodo assolutamente insostenibili,
perché gli ordini del giorno sono previsti da un regolamento
consiliare e possono essere presentati comunque, anche in questo
momento, in sede di discussione generale. Per esempio, il
Consigliere Rigo potrebbe proporre un ordine del giorno a sostegno
delle sue tesi, potrebbe farlo adesso, perché siamo in discussione
generale e nessuno lo potrebbe vietare, in quanto è permesso dalle
norme di comportamento unanimemente condivise da questa Assemblea,
ancor prima che noi arrivassimo!
Non vi è quindi alcuna questione di metodo che esiste, lo dico
ai colleghi Prola e Salzone: stiamo semplicemente utilizzando un
facoltà concessaci in quanto Consiglieri regionali.
Prendiamo atto della chiusura da parte dell'Assessore e della
maggioranza.
Presidente
- Pongo in votazione l'ordine del giorno
presentato dai Consiglieri Tibaldi, Benin e Zucchi, che recita:
Ordine del giorno
Il Consiglio regionale della Valle d'Aosta
Premesso che il DL 10 reca disposizioni urgenti per il
finanziamento di interventi regionali in materia di edilizia
residenziale;
Condivise le finalità della legge regionale 28/2007 che,
oltre a riordinare la materia dell'edilizia residenziale, promuove
il sostegno finanziario in favore di famiglie meno abbienti che
abitano in locazione in alloggi di proprietà pubblica o
privata;
Considerata l'assenza di uno strumento pianificatorio, come
previsto peraltro dalla legge citata, che costringe la Regione ad
adottare interventi d'urgenza in mancanza di precisi indirizzi e
criteri programmatici in questa delicata e importante
materia;
Visto il notevole impiego di risorse, sia da parte dello
Stato che della Regione Valle d'Aosta, finalizzato al più ampio
soddisfacimento del crescente numero di domande di sostegno
finanziario alla fruizione di una casa;
Constatato che tali benefici vengono erogati a residenti di
cittadinanza italiana, comunitaria ed extracomunitaria e vedono
spesso e paradossalmente una tutela prioritaria di questi ultimi
rispetto ai primi;
Impegna
l'Assessore regionale delegato ad accelerare la
predisposizione del piano di cui all'articolo 2 della legge
regionale 28/2007 e a portarlo all'esame del Consiglio regionale
entro il 30 aprile 2009, informandolo a criteri che tengano in
debita considerazione la durata della residenza anagrafica in Valle
d'Aosta dei singoli nuclei richiedenti le provvidenze della
medesima legge.
F.to: Tibaldi - Benin - Zucchi
Consiglieri presenti: 33
Votanti e favorevoli: 3
Astenuti: 30 (Agostino, Bertin, Bieler, Caveri, Cerise Giuseppe,
Chatrian, Comé, Crétaz, Donzel, Empereur, Fontana Carmela, Impérial
Hélène, Isabellon, La Torre, Lanièce André, Lavoyer, Louvin,
Maquignaz, Marguerettaz, Morelli Patrizia, Pastoret, Prola, Rigo,
Rini Emily, Rollandin, Rosset, Salzone, Viérin Laurent, Viérin
Marco, Zublena Manuela)
Il Consiglio non approva.
Presidente
- Passiamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 2:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione il disegno di legge nel
suo complesso:
Consiglieri presenti, votanti e favorevoli: 32
Il Consiglio approva all'unanimità.
