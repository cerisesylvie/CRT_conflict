Classificazione
ATTIVITÀ CULTURALI



Oggetto del Consiglio n. 2130 del 12 gennaio 2023 - Resoconto
OGGETTO N. 2130/XVI - Interrogazioni a risposta immediata:
"Esternalizzazione della gestione tecnico-amministrativa e
artistica degli spettacoli della Saison culturelle a decorrere
dalla stagione 2023/2024" e "Informazioni in merito
all'esternalizzazione della gestione tecnico-amministrativa e
artistica del Teatro Splendor e, in particolare, degli spettacoli
della Saison Culturelle.".
Bertin (Presidente) -
I punti n. 9.02 e 9.03 sono
discussi congiuntamente, pertanto vi saranno le due illustrazioni,
la risposta e poi le repliche. Si è prenotato il consigliere
Marquis per la prima illustrazione.
Marquis (FI) -
Abbiamo presentato quest'interrogazione a
risposta immediata perché siamo venuti a conoscenza, siamo stati
sorpresi e soprattutto perplessi dalla decisione che è stata presa
a fine anno di appaltare la gestione della Saison Culturelle. La
Saison Culturelle è sempre stata il fiore all'occhiello della
Regione e dell'Assessorato alla cultura e, come si legge dalla
documentazione della delibera di Giunta regionale, è sempre stata
un'attività che ha avuto l'obiettivo di colmare il
gap
culturale della nostra regione rispetto alle altre. Siccome nella
nostra regione c'è una carenza di offerta nel settore privato di
teatri stabili che si occupano di queste attività, la Regione ha
sempre avuto un ruolo di centralità.
Non si capisce, dalla delibera così come è stata predisposta,
qual è l'urgenza che ha portato a prendere questa decisione, come
se ci fosse una minaccia incombente perché il tutto deve partire
dalla stagione 2023-2024. Si legge anche, sempre negli atti, che la
soluzione che è stata prescelta forse non è la migliore, ma è
l'unica che è possibile concretizzare per la stagione 2023.
Siccome noi crediamo che la pubblica amministrazione debba
sempre lavorare per confezionare l'offerta migliore, non capiamo
qual è la scadenza, qual è il problema grosso che ha determinato
questa scelta, pertanto abbiamo chiesto quali sono le ragioni di
ordine tecnico e anche economico finanziario che hanno portato a
prendere questa decisione.
Presidente -
Per l'illustrazione della seconda
interrogazione, la consigliera Erika Guichardaz.
Guichardaz E. (PCP) -
Molto è già stato detto da chi mi
ha preceduto. Noi abbiamo letto con attenzione la delibera in cui
si riporta parte della relazione affidata a uno studio legale dove
si parla di carenza di personale, scarsa adeguatezza della logica
amministrativa burocratica, carenza di elasticità operativa
rispetto alle esigenze della domanda, mancanza di una struttura
autonoma e responsabilizzata rispetto agli obiettivi dell'ente
pubblico e all'organizzazione della produzione, difficoltà a
sviluppare specifiche professionalità e competenze tecniche sia
direzionali sia operative. Si legge poi che la Valle d'Aosta è una
terra storicamente vocata alla propria cultura, alle proprie
tradizioni, ma che a questa eredità non corrisponde una pari
vivacità dell'attività imprenditoriale privata nel settore dello
spettacolo dal vivo, che riduce conseguentemente la possibilità di
fruizione da parte dei cittadini di attività culturali
diversificate di qualità.
Noi rispetto a questi due punti ci chiediamo, come già un po' ha
anticipato il consigliere Marquis, come mai invece, quando si è
discusso del DEFR, si è parlato dell'importanza della Saison, della
grande competenza che c'è attorno al confezionamento di questa
rassegna? Come mai ci si è accorti a distanza di poco tempo di
tutto quello che è stato messo nelle premesse di quella delibera e
soprattutto, come diceva il consigliere Marquis, anche l'urgenza di
procedere già per la prossima stagione.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Nel rispondere all'interrogazione
circa il futuro della Saison Culturelle a decorrere dall'annualità
2023-2024, va innanzitutto fatta una precisazione rispetto alle
premesse degli interroganti, laddove scrivono di vicissitudini che
hanno caratterizzato finora l'edizione 2022-2023 della Saison tra
cambi di data, cancellazioni di spettacoli e sostituzioni di
artisti. A onor del vero, quelle che voi definite vicissitudini,
non sono vicissitudini della sola Saison Culturelle bensì di tutti
i teatri italiani. Se un artista è ammalato, lo spettacolo si
posticipa, se una tournée inizialmente programmata viene annullata
dal produttore per sopravvenuta indisponibilità dell'artista
principale o a causa dell'instabilità geopolitica, tutti i teatri
nei quali era programmata sono costretti, loro malgrado, ad
annullare il detto spettacolo dal calendario. Queste non sono
vicissitudini, o comunque le si voglia chiamare, imputabili
all'organizzazione in questo caso alla Regione.
Per entrare nel dettaglio, ad esempio lo spettacolo Dalai Nuur
programmato in Saison per il 3 febbraio 2023, è stato annullato da
tutti i teatri italiani in cui era programmato tra gennaio e
febbraio, per la mancata autorizzazione a rappresentare in Italia
lo spettacolo da parte dello Stato estero. La Regione in questo
caso è quindi prontamente intervenuta sostituendo lo spettacolo in
programma il 3 febbraio con un altro spettacolo, sempre di danza,
di assoluto livello e per lo più nella stessa data.
Caso analogo, anche se per motivazioni diverse, è avvenuto con
lo spettacolo teatrale "Il silenzio grande" oggi sostituito con
un'altra iniziativa di teatro altrettanto importante, programmato
per il 22 febbraio 2023; e lo spettacolo Adn Baroque, che in data
13 dicembre non si è tenuto per malattia dell'artista, sarà
recuperato in data 18 aprile 2023.
Venendo al tema del futuro della Saison, ricordo molto
brevemente che, con deliberazione della Giunta regionale n. 418 in
data 19 aprile 2022, abbiamo dato un chiaro mandato alla competente
struttura di sottoporre alla Giunta regionale un progetto per la
futura gestione tecnico-amministrativa e artistica del teatro
Splendor a far tempo dalla stagione 2023-2024, volta a
salvaguardare la continuità del teatro e dell'offerta artistica per
il tramite di una delle forme di gestione previste
dall'ordinamento. Il progetto è stato, come avete correttamente
ricordato, approvato con DGR n. 1623 del 28 dicembre 2022 e
consiste in un appalto pubblico di servizi per la gestione del
teatro e delle attività artistico-teatrali, ai sensi del decreto
legislativo n. 50 del 2016, della durata di due anni di primo
affidamento con previsione espressa della facoltà di ripetizione
del servizio per ulteriori due anni. I servizi oggetto dell'appalto
sono: i servizi culturali connessi e segnatamente la Saison
Culturelle, i servizi tecnici connessi ed eventualmente il servizio
di gestione del bar.
Le ragioni alla base della scelta, sia di ordine tecnico che
economico finanziario, sono diverse e complesse ma soprattutto
concatenate. Un'articolazione di ragioni e di ragionamenti
difficili da rappresentare o sintetizzare in un'assise come quella
del Consiglio regionale, quindi il rischio, considerati anche i
tecnicismi, è di generare confusione. Considerato che sono già due
le forze politiche che hanno presentato interrogazioni sul tema,
peraltro appartenenti a gruppi ideologicamente lontani, cosa che
certamente denota un interesse trasversale sull'argomento, penso
che sarebbe utile, se lo desiderate, approfondire il tema e le sue
varianti in un incontro puntuale in Commissione, dove si potrà
rispondere meglio, unendo risposte tecniche e politiche, a diversi
interrogativi in un confronto laico e certamente costruttivo.
Ciò che in questa sede però mi preme precisare è il significato
che va attribuito al termine esternalizzazione, per evitare sin da
ora e sin da subito fraintendimenti. Sinora la Saison Culturelle è
stata direttamente organizzata dalla struttura attività culturali.
Che cosa intendo così affermando? Significa che tutta una serie di
attività sono svolte internamente dai dipendenti, altre necessità
vengono soddisfatte acquistando sul mercato singoli servizi da
diversi fornitori, ciò presupponendo a sua volta l'espletamento di
pratiche amministrative da parte dei dipendenti, tutto internamente
progettato e coordinato affinché ogni tassello del progetto
complessivo di una stagione artistica sia completato nel giusto
momento temporale. L'intenzione per il futuro, in termini molto
poco tecnici ma per capirci, è acquisire da un solo soggetto
privato tutti, o molti comunque, dei servizi necessari alla
realizzazione della Saison Culturelle, questo per far fronte in
modo particolare alla riduzione del personale interno e alle
connesse competenze acquisite e acquisibili in anni di esperienza
diretta.
La Regione non sta dunque concedendo il teatro Splendor a un
soggetto privato autorizzandolo, sulla base di un contratto di
servizio, a organizzare una sua stagione culturale da cui ricavare
gli introiti a remunerazione del proprio operato. Sta cercando di
acquisire in blocco una serie di servizi restando l'organizzatrice
della Saison Culturelle, in modo da sfruttare le possibilità del
mercato e compensare la carenza interna di personale e correlate
competenze. La declinazione pratica di questo concetto è in fase di
messa a terra da parte della competente struttura e si sostanzierà
in un capitolato della gara d'appalto; sarà in quella sede che
certi percorsi si esplicheranno meglio. Quindi, in realtà si sta
lavorando a un modello che produca, per quanto possibile, lo stesso
risultato operando però non o non maggioritariamente con personale
interno.
Presidente -
Consigliere Marquis per la replica.
Marquis (FI) -
Una breve replica, anche perché c'è solo
un minuto a disposizione. Abbiamo ascoltato la sua risposta,
Assessore, e non ci convince, perché sicuramente l'argomento è
complesso e crediamo che questa forma mista sia ancora più
difficile da gestire rispetto a quella attuale, anche perché nel
deliberato si dice che comunque questa è una soluzione che consente
all'Amministrazione di ingerire nella gestione. Le gestioni
ingerite creano sempre più difficoltà di quelle che hanno i ruoli
chiari, sia sotto il profilo degli obiettivi da perseguire, sia
sotto l'obiettivo economico e finanziario.
Ci stupisce anche che venga fatta molta leva sul discorso della
carenza di personale e sui pensionamenti. Mi viene da chiudere con
una battuta: se lei fosse l'assessore alla sanità, probabilmente
esternalizzerebbe la gestione dell'ospedale, se fosse l'assessore
all'istruzione, una volta che vanno in pensione gli insegnanti,
esternalizzerebbe la gestione delle scuole. Non è così quando si
programma che si deve fare, ma ci si deve organizzare per
tempo.
Presidente -
Per la replica, la consigliera Erika
Guichardaz.
Guichardaz E. (PCP) -
Alla luce di quanto ha detto
l'Assessore, mi stupisce ancora di più che nel DEFR non sia stato
detto nulla visto che, come ci ha ricordato, era dal 22 di aprile
che si stavano facendo delle riflessioni.
Accolgo con favore e chiedo al presidente della V Commissione di
poter organizzare al più presto un incontro all'interno della
commissione, chiedendole se è possibile anticiparci lo studio
legale dove si palesano, come dicevo, carenze di personale,
mancanze di professionalità, che non credo si siano palesate negli
ultimi tempi ma evidentemente sono lì da anni.
Quello che dico è che ieri, nella strategia, abbiamo
sottolineato il fatto che bisogna costituire presidi stabili di
professionalità e competenze, evitando le eccessive
esternalizzazioni. Mi sembra che scriviamo delle cose nei piani
strategici e poi facciamo altro con le delibere di Giunta.
