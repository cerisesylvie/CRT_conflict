Classificazione
DEMANIO E PATRIMONIO REGIONALE
EDILIZIA
Edilizia pubblica


Resoconto integrale del dibattito dell'aula
Oggetto del Consiglio n. 945 del 19 ottobre 1994 - Resoconto
OGGETTO N. 945/X - Stato di abbandono dell'edificio,
realizzato in Morgex, per essere adibito a scuola media.
(Interrogazione)
Interrogazione - Venuto a conoscenza tramite gli organi di
informazione che a Morgex, l'edificio che una volta ultimato doveva
essere adibito a scuola media, versa attualmente in uno stato di
completo abbandono;
Considerato che tale struttura ha comportato un notevole
intervento finanziario;
Ritenuto importante evitare inutili sprechi di denaro pubblico e
tenuto conto altresì dell'importante funzione sociale a cui è
destinato l'edificio;
il sottoscritto Consigliere regionale
interroga
l'Assessore competente per sapere:
1) se è a conoscenza del fatto in oggetto;
2) se intende intervenire al più presto onde dare soluzione al
problema.
F.to: Lanièce
Presidente -
Ha chiesto la parola l'Assessore ai
lavori pubblici, Lavoyer.
Lavoyer (ADP-PRI-Ind) -
I lavori di costruzione
della scuola media inferiore in Comune di Morgex vennero
aggiudicati alla Silt Costruzioni S.r.l., sede in Aosta, con
deliberazione di Giunta n. 7717 in data 23 agosto 1991, per un
importo di lire 4.226.015.340, al netto del ribasso d'asta del
18,11%, e con deliberazione di Giunta n. 12154 in data 24 dicembre
1992 venne approvata una perizia suppletiva per un importo di 865
milioni, al netto del ribasso d'asta.
I lavori vennero consegnati il 2 gennaio 1991 e si protrassero
con una certa regolarità fino all'ultima sospensione dei medesimi,
con verbale in data 17 dicembre 1993.
Con verbale in data 15 marzo 1994 l'Ingegnere capo ha ordinato
la ripresa dei medesimi, essendo venute a cessare le ragioni che
avevano indotto la stazione appaltante alla sospensione
invernale.
Malgrado ripetuti solleciti inoltrati - ho qui allegati i
quattro ordini di servizio - l'impresa non ha ripreso
l'attività.
Siamo ora a conoscenza di una situazione di crisi della ditta
appaltatrice, trasformata prima in amministrazione controllata poi
in liquidazione.
Siamo stati informati di questa situazione con una nota in data
4 ottobre 1994, in cui si comunica che al Commissario giudiziale,
dott. Basso Carlo di Torino, presso il Tribunale di Aosta, era
pendente l'istruttoria per la cessione del ramo di azienda
congiuntamente all'iscrizione all'Albo nazionale dei costruttori,
nel confronto della società Walser S.r.l. con sede in Pollein,
società controllata dalla cooperativa Antonelliana S.r.l. con sede
in Torino.
Quindi la soluzione del problema, anche auspicabile da parte
dell'Amministrazione, è quella di favorire le operazioni affinché
la cessione del ramo di azienda si concluda positivamente. Anche
perché la procedura interessa non solo il cantiere oggetto
dell'interrogazione, ma anche il cantiere relativo al nuovo
municipio di Gignod e l'istituto ex Foyer di Aosta.
Presidente -
Ha chiesto la parola il Consigliere
Lanièce.
Lanièce (GA) -
Ringrazio l'Assessore per le
delucidazioni. Vorrei solo aggiungere che qui si tratta ancora una
volta di aver speso malamente dei soldi pubblici, perché questi
solleciti potevano andare a buon fine precedentemente, ed anche
perché ora ci sarà la cessione del ramo di azienda. Innanzitutto
bisogna verificare se il Tribunale accetterà questa decisione, e
poi comunque bisogna anche tener conto che effettivamente bisognerà
spendere dei soldi per mettere a posto, se così si può dire, la
vecchia scuola media, in attesa che la nuova scuola venga
ultimata.
Ringrazio l'Assessore e lo invito a seguire bene questa vicenda,
proprio in funzione dell'importanza dell'edificio.
