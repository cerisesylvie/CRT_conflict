Classificazione
ASSISTENZA SOCIALE
Assistenza socio-sanitaria



Oggetto del Consiglio n. 1106 del 21 novembre 2019 - Resoconto
OGGETTO N. 1106/XV - Interrogazioni: "Costi preventivati per
il trasferimento della RSA dal J.B. Festaz alla Microcomunità di
Variney" e "Ripensamento in merito al trasferimento della RSA del
J.B. Festaz a Variney".
Rini (Présidente) -
Points 4 et 9 à l'ordre du jour. Pour
la réponse, la parole à l'assesseur Baccega.
Baccega (UV) -
Iniziamo il dibattito sullo spostamento
dei degenti dell'RSA del J.B. Festaz verso Variney. Avevamo
determinato di farlo in Commissione, ma possiamo già iniziare
attraverso queste interrogazioni, e io ringrazio, a dare tutta una
serie di informazioni che saranno utili a quello che sarà
l'approfondimento in Commissione.
L'internalizzazione e l'ampliamento della RSA non comporta oneri
aggiuntivi a carico dell'azienda Usl, in quanto i costi annui da
sostenere per l'incremento dell'attuale dotazione di personale al
fine di rispettare gli standard minimi regionali per
l'autorizzazione e l'accreditamento dei due nuclei, pari a circa
960 mila euro, e gli ulteriori costi per la gestione quali
riscaldamento, pulizie e utenze, verranno compensati dal venir meno
del costo annuo attualmente sostenuto dall'azienda per la
convenzione e per la gestione dei nuclei RSA e UAP presso il J.B.
Festaz, che ammonta a 1 milione 350 mila euro. Si tenga presente
che il rapporto di spesa è riferito agli attuali 20 posti letto
rispetto ai nuovi 34 posti letto.
La struttura di Variney è di recente realizzazione, come ho
avuto modo di dire nella prima audizione in Commissione, è a norma
dal punto di vista antincendio, è a norma dal punto di vista
dell'abbattimento delle barriere architettoniche e ha l'indubbio
vantaggio di avere le degenze dislocate su un unico piano. Pertanto
la struttura è sicuramente idonea ad accogliere immediatamente i
pazienti e ha caratteristiche strutturali decisamente migliorative
rispetto a quelle attuali del J.B. Festaz. Nel corso dei prossimi
anni sono previsti nell'edificio alcuni lavori per il potenziamento
della dotazione impiantistica delle camere di degenza. In
particolare si provvederà a istallare un impianto centralizzato per
la distribuzione dell'ossigeno e ad adeguare l'impianto di
distribuzione dell'energia elettrica alle norme CEI. Il costo
totale dei lavori è stimato in circa 200 mila euro e rappresenta un
onere a carico del bilancio regionale che trova già copertura
nell'annualità 2019. L'ulteriore costo a carico della Regione, pari
a euro 80, è strettamente connesso alla necessità di garantire il
graduale trasferimento degli utenti senza gravare sull'Unité des
Communes, che si trova a dover sostenere dei costi fissi per la
gestione della struttura. In particolare 20 utenti su 33,
attualmente ospitati presso Variney, verranno assegnati al J.B.
Festaz, mentre gli altri saranno collocati nelle diverse strutture
dell'Unité des Communes. Ovviamente tutto questo sarà fatto con i
dovuti tempi e con le dovute attenzioni alle famiglie, ma
soprattutto ai degenti. In ogni caso l'importo è riconosciuto per
un periodo massimo di soli tre mesi - era già successo in passato
questo passaggio - solo nei casi ovviamente in cui l'unità di
valutazione ritenga necessario per i pazienti e le loro famiglie
individuare una nuova collocazione in anticipo rispetto alla
decorrenza della convenzione; è inevitabile che sarà complicato
spostare tutti e 20 in una volta, ci sarà un percorso da
valutare.
Poi mi chiede quanti posti letto sono stati eliminati a seguito
delle chiusure delle microcomunità di Gignod e Saint-Oyen.
L'Oberdze de Gignod aveva 11 posti ed è stata gestita dall'Unité
des Communes fino a gennaio 2012. Attualmente è gestita da privati
ed è autorizzata come struttura di tipo familiare per 6 posti.
Invece il centro Saint-Oyen non era una struttura residenziale, ma
un centro diurno in funzione solo nei giorni feriali. Lo stesso è
stato trasformato in comunità alloggio nel 2003 e definitivamente
chiuso nel 2008. Tuttavia, contestualmente alle chiusure di queste
due strutture citate, a Variney è stato ampliato il numero dei
posti da 25 agli attuali 33.
Al quesito numero tre rispondo che la ristrutturazione e
l'ampliamento della microcomunità di Variney è avvenuta nel 2011,
quando la stessa aveva 25 posti ed è costata complessivamente 4
milioni 428 mila euro. Attualmente la struttura ospita 33 utenti,
ma ne può ospitare 34. Successivamente la struttura di nuova
realizzazione è stata essenzialmente oggetto esclusivo di
manutenzione ordinaria, a eccezione di alcuni interventi specifici,
quali la realizzazione di una camera insonorizzata per un costo di
16 mila euro e la realizzazione di un bagno assistito per un costo
di 18 mila euro. Si è trattato di due interventi necessari per
l'adeguamento agli standard strutturali approvati dalla Giunta
regionale.
Per quanto riguarda la casa di riposo J.B. Festaz, negli ultimi
tre anni, vale a dire nel 2017, 2018 e 2019, non sono stati
effettuati interventi di manutenzione straordinaria presso il
nucleo RSA e UAP. Nel 2019 è stato realizzato in amministrazione
diretta un impianto di terra di gruppo nelle 10 camere del nucleo
RSA, al fine di renderle adeguate all'utilizzo contemporaneo di più
di un'apparecchiatura elettromedicale. Il costo di questo
intervento può essere stimato in circa 300 euro di materiale e
circa 1000 euro di lavoro del manutentore. Sono peraltro in corso
lavori di adeguamento antincendio all'interno dell'edificio, per i
quali al 10 ottobre 2019 sono stati contabilizzati 141 mila 318
euro. I lavori hanno interessato il nucleo di RSA solo
marginalmente e mai in modo esclusivo. Per questo motivo il loro
costo è determinabile solo approssimativamente e attraverso stime
parametriche fittizie. Infine, la manutenzione straordinaria
effettuata dal 2000 al 2016 sul nucleo RSA si è limitata a
interventi modesti, inseriti a margine di manutenzioni che hanno
riguardato l'intero edificio e, come per il caso di cui al punto 3,
sono di dubbia e difficile quantificazione.
Al quesito numero quattro rispondo che, come è noto, i costi di
gestione delle microcomunità, per la parte non coperta dalle
tariffe a carico degli utenti e dai trasferimenti regionali, è
ripartita tra i Comuni dell'Unité des Communes. In particolare nel
2018 il costo complessivo di tutte le microcomunità dell'Unité des
Communes Grand-Combin, posto a carico dei Comuni, ammonta a 461
mila 537 euro, di cui 394 mila derivanti dalla gestione della
struttura di Variney. Nel 2017, a fronte di un disavanzo
complessivo di 245 mila euro, 188 mila euro sono imputabili alla
struttura di Variney. L'operazione pertanto, tra i tanti vantaggi
già più volte annunciati, rappresenta la soluzione a una serie di
criticità sicuramente presenti nell'Unité des Communes
Grand-Combin, che avevano portato a valutare l'opportunità di
esternalizzare o addirittura di chiudere una struttura sul
territorio, anche su sollecitazioni di molti Comuni; tutto questo
per ridurre l'importo dei trasferimenti dei Comuni all'Unité per la
gestione delle microcomunità. Questo dal punto di vista prettamente
contabile e poi ci sono tutti gli aspetti ovviamente sanitari che
rientrano nella logica che abbiamo evidenziato già in occasione
della presentazione alla Commissione.
Pur avendo frequentato in più occasioni in questo periodo il
J.B. Festaz - per rispondere all'interrogazione del consigliere
Restano - non sono a conoscenza di iniziative di raccolta firme. La
riorganizzazione allo stato attuale è stata presentata a grandi
linee in questa prima convocazione che ho avuto presso la
Commissione competente. È stata presentata illustrando una bozza di
convenzione ai sindacati, quella bozza di convenzione che già ha
avuto e recepito una serie di suggestioni che sono arrivate dal
sindacato, ma anche dalla politica e, come ho detto nel Consiglio
scorso, noi porteremo ovviamente nella Commissione competente le
risultanze di quanto si sta sviluppando. Per questo l'azienda non
ha informato i cittadini interessati o i loro parenti per quanto
riguarda gli aspetti di competenza, proprio in attesa
dell'approvazione della bozza di convenzione da parte della Giunta.
Neppure l'Unité des Communes ha adottato iniziative di informazione
verso gli utenti in modo ufficiale, pur avendo comunque segnalato
l'esigenza di questo spostamento; l'Unité ha incontrato invece i
dipendenti. In collaborazione con l'unità di valutazione
multidisciplinare, i criteri di inserimento dei pazienti nelle
varie strutture e come proporli alle famiglie saranno oggetto di
approfondimento.
Ora siamo in presenza di una bozza di accordo, un accordo
scritto tra le parti. Abbiamo presentato e inviato anche ai
sindacati questa bozza di convenzione e sono pervenute, come ho
detto poco fa, ulteriori suggestioni. Nel Consiglio scorso mi ero
impegnato a portare tutte le informazioni necessarie per gli
approfondimenti in una logica di chiarezza e trasparenza. Continuo
a ripetere e a ribadire che questo è un percorso di buon senso e di
buona programmazione, pertanto credo che si possa tranquillamente
proseguire il percorso ritrovandoci in Commissione e facendo tutte
le analisi del caso in questo senso.
Presidente -
Per le repliche la parola al collega
Cognetta e poi al collega Restano.
Cognetta (MOUV') -
Assessore, avevamo preventivato di
farla in Commissione la discussione, però siccome ormai siamo a
fine anno, forse è il caso di cominciare a parlarne, visto che poi
in Commissione passerà in fretta e furia e non avremo modo di
approfondire le cose come vanno approfondite.
Cominciamo dalla questione costi. Lei mi ha risposto che per 20
posti, abbiamo speso fino adesso 1 milione 350 mila euro e che per
34 posti ne spenderemo 960 mila. È un miracolo, posso essere
d'accordo con lei che è un miracolo? Allora dovremmo spostare tutto
l'ospedale a Variney, a questo punto. Se riusciamo ad abbattere i
costi del 35 percento, del 40 percento, noi dobbiamo prendere tutta
la sanità e spostarla tutta a Variney.
Io credo che qui non le abbiano dato i dati giusti. Forse si
sono dimenticati i dipendenti, visto che passano dalla gestione,
diciamo così, diretta della comunità montana a quella della USL,
perché mi sembra abbastanza improbabile, lei comprenderà, in quanto
i 20 posti attualmente gestiti dal J.B. Festaz sono comprensivi dei
dipendenti. Se no c'è qualcosa che non funziona, converrà con me.
Quindi non so bene che dato mi ha dato: è un dato che sicuramente è
fasullo.
Per quanto riguarda l'antincendio e tutte quante le altre
questioni che lei ha menzionato rispetto alla struttura: non mi ha
risposto neanche su questo. Io le ho chiesto dal 2000 in avanti
quanto era stato speso per il J.B. Festaz e per Variney, non per
l'RSA del J.B. Festaz, ma lei qui non mi ha risposto. Lo
scopriremo, anche questo, per capire esattamente quanti soldi poi
butteremo rispetto a quanti ne abbiamo già spesi al J.B. Festaz.
Una cosa è certa: su Variney abbiamo speso 4 milioni 400 mila euro
per 33 utenti. Ripeto, non sappiamo quanti ne abbiamo spesi, a
questo punto, sul J.B. Festaz e soprattutto non conosciamo
esattamente la situazione. Sappiamo però che a Variney ci sono
delle problematiche di tipo edilizio che sono già venute fuori sui
giornali. Quindi, non è scritto da nessuna parte che la struttura
di Variney sia sicuramente migliore e più aggiornata di quella del
J.B. Festaz, anzi è probabile il contrario.
Quarto punto, ovvero i bilanci. Esistono delle Unités
meravigliose come l'Evançon e la Mont-Rose che stanno nei costi e,
a questo punto, probabilmente sarebbe da spostare effettivamente in
queste Unités tutta quanta la gestione. Il J.B. Festaz ci stava,
nel senso che si gestiva, poi però avete dovuto dare delle
ulteriori dazioni in danaro, non si capisce ancora a che cosa e
stiamo ancora approfondendo per capire perché. Ma di sicuro Variney
perdeva soldi, perché chi gestisce quella struttura non è stato in
grado di gestirla in maniera corretta, pur avendo la distribuzione
dei soldi identica come le altre Unités, mentre invece l'Evançon e
la Mont-Rose non hanno mai avuto problemi. Quindi, vede, già solo
per cominciare il discorso si comprende che sta cercando di
fuorviare dal ragionamento logico che andrebbe fatto, dando
informazioni incomplete e probabilmente non corrette. Sta cercando
di portare il tutto a dire: bisogna farlo, perché è una cosa
giusta, perché economicamente sta in piedi, perché è tutto quanto a
posto. Già da questi primi dati si capisce che non è così.
Allora, vede, Assessore, se volessimo fare un ragionamento
corretto, dovremmo partire da dati coerenti su domande precise come
quelle che le ho fatto e poi valutare effettivamente se questa è
una cosa corretta da fare. Fermo restando che avere il supporto
incondizionato di tutto quanto l'apparato medico dell'USL su un
trasferimento che riguarda solo un reparto, è abbastanza inusuale e
strano. Noi stiamo qui discutendo del riordino di tutta quanta la
gestione delle microcomunità e degli anziani: vedere sui giornali
questi
endorsement
così importanti rispetto a un solo
passaggio, mi sembra davvero un'esagerazione. Dica all'apparato,
lei o l'assessore ombra, di stare calmi: non c'è nessuna agitazione
da fare, perché se cominciamo ad agitarci così, qui facciamo
arrivare di nuovo altri duecento OSS; li facciamo di nuovo mettere
qui fuori e ricominciamo il casino. Quando uno cerca di fare le
cose invece come vanno fatte, cercate di fare furbi e questo mi
piace poco. Per favore restiamo nell'alveo di quella che dovrebbe
essere una sana discussione.
Dalle ore 10:16 assume la Presidenza il vicepresidente
Farcoz.
Farcoz (Président)
- La parole au collègue Restano.
Restano (GM) -
Grazie per la risposta. Ovviamente
l'interrogazione era stata fatta prima che uscisse immediatamente
dopo sui giornali l'articolo che riguardava la raccolta firme. Lei
ci ha detto che non era a conoscenza, però ha commentato la
raccolta firme.
Leggendo l'articolo, prima faccio riferimento alle dichiarazioni
del presidente della Comunità, si capisce come questo trasferimento
sia una cosa scontata: "ci siamo dati tempo fino a fine mese,
altrimenti l'Unité farà altre scelte". Questo ovviamente per il
debito cui lei ha fatto riferimento. Il timore è che la Regione sia
ostaggio delle altre scelte minacciate dalla Comunité des Communes.
"La raccolta firme per me è una stupidaggine. C'è già stata in
precedenza nella stessa comunità una raccolta firme che, ahimè, ha
fatto emergere come avevamo detto il giusto quando abbiamo tutti
insieme votato una risoluzione. Oggi abbiamo un medico in LPA,
quanto avevamo votato nella risoluzione, che sostituisce i medici
di sanità pubblica, ma non bisognava farlo perché era una proposta
della minoranza. La struttura di Variney con pochi interventi
sarebbe idonea per la RSA". Ho dei seri dubbi, abbiamo dei seri
dubbi. Mi scrivono dei tecnici sui costi della struttura di Variney
e sarebbe opportuno fare un sopralluogo come Commissione, mi
rivolgo al Presidente della Commissione, così potremo vedere.
Potremmo anche fare un ennesimo sopralluogo al J.B. Festaz per
vedere a quali locali abbiamo rinunciato nel mese di dicembre,
quando c'è stato quel fantomatico sopralluogo da parte di non si sa
quale commissione. Le annuncio che abbiamo fatto un 116 per avere i
verbali di quel sopralluogo, per capire cosa è emerso. Non vorrei
che non ci fossero o che nascessero dal nulla.
Veniamo anche al suo commento: il J.B. Festaz non è più in grado
di gestire i malati sanitari. Io vorrei verificarla questa
affermazione. Quella di Variney è una struttura nuova, invece
abbiamo visto prima, dai dati che lei ci ha dato, che è una
struttura ristrutturata e ampliata. Lì è da vedere se
l'investimento era stato di buon senso o meno, perché è questo che
bisogna vedere.
A fronte di una crescita della popolazione negli ultimi dieci
anni e un invecchiamento della stessa, noi spostiamo una
microcomunità. Dovremmo fare una valutazione e non ho la risposta
per capire la richiesta futura per una microcomunità. Si tratta di
un'operazione di buon senso dal punto di vista organizzativo e lei
ce l'ha ribadito poco fa. Può darsi, ma non è supportata da una
valutazione, non l'abbiamo ancora vista e a noi sembra una
decisione già assunta e che noi stiamo subendo. La valutazione
prevedeva una valutazione tecnica, che non abbiamo, una valutazione
amministrativa e permettetemi una scelta politica, invece ci sembra
di essere in balia di dirigenti tecnici. È questo che noi ci
permettiamo di rimproverarle, l'aver
bypassato
i passaggi
politici. Oggi ben venga la discussione in Commissione, ma forse
andava fatta molto prima, andava fatta prima ancora di dare o di
assumersi degli impegni con la Unité des Communes. Sulla
valutazione di questo abbiamo presentato una mozione e mi riserverò
in tale sede di commentare tutte le indicazioni che provengono da
dirigenti che fanno i politici, perché ricordo che certe scelte
vanno fatte dai politici sulla base di un piano sociosanitario, che
attualmente noi non abbiamo dal 2013.
