Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2088 del 24 aprile 1991 - Resoconto
OGGETTO N. 2088/IX Realizzazione di un piano pubblicitario a
sostegno del programma di mostre per il 1991.
(Interrogazione).
Presidente
Do lettura dell'interrogazione presentata
dal Consigliere Riccarand:
Interrogazione Visto la deliberazione della Giunta regionale
n. 854 del 25 gennaio 1991 con cui si approva la realizzazione di
un piano promo-pubblicitario a sostegno del programma di mostre per
il 1991 da parte dell'Agenzia Gedirama di Aosta e si impegna una
somma di 350 milioni;
rilevato che la Deliberazione non chiarisce chi ha operato la
scelta della ditta Gedirama e per quale motivo sono state scartate
le altre proposte;
il sottoscritto Consigliere regionale del Gruppo Verde
Alternativo
interroga
l'Assessore regionale al Turismo, Urbanistica e Beni Culturali
per sapere:
1) da chi era composta la Commissione che ha esaminato le
offerte, quando si è riunita e per quale motivo ha scelto la ditta
Gedirama;
2) quali erano le caratteristiche delle altre offerte e quali
spese prevedevano.
Presidente
Ha chiesto di parlare l'Assessore al
Turismo, Urbanistica e Beni Culturali Pascale, ne ha
facoltà.
Pascale (PSI)
Voglio premettere che fino all'anno
scorso la pubblicità delle mostre veniva effettuata di volta in
volta, quindi senza alcuna gara; quest'anno abbiamo voluto
programmare il piano pubblicitario per tutto l'anno ed abbiamo
indetto una gara ufficiosa, invitando tutte le agenzie locali
cosiddette minori, cioè quelle non iscritte ad associazioni
nazionali. Abbiamo invitato l'agenzia Apax, Publiesse, Gedirama e
Carrara e Péaquin.
La delibera non prevedeva la costituzione di un apposita
commissione perché il budget era molto limitato, quindi l'esame
della proposta è stato effettuato direttamente dal dirigente
dell'ufficio, dal responsabile del servizio pubblicità, alla
presenza del sottoscritto.
L'esame è stato effettuato valutando i due aspetti indicati
nella lettera di invito: 1) qualità della linea grafica proposta,
2) efficacia del piano mezzi per la miglior copertura
pubblicitaria, in relazione all'ammontare del budget messo a
disposizione, con particolare attenzione alla mostra di
Savinio.
Per quanto riguarda la linea grafica il progetto della ditta
Gedirama è risultato più rispondente alle aspettative
dell'Assessorato, alla luce della gradevolezza e pulizia del segno
grafico, dell'originalità e dell'efficacia comunicativa.
Per quanto riguarda l'efficacia del piano mezzi, è stata subito
eliminata la Publiesse perché prevedeva una spesa inferiore al
budget indicato e quindi dava una minore copertura pubblicitaria.
La lettera di invito non prevedeva una gara al ribasso.
Tra le altre due, perché la Carrara e Péaquin non ha presentato
alcuna offerta, è risultata ancora migliore il piano della Gedirama
perché prevedeva una maggiore copertura pubblicitaria a livello
nazionale della mostra di Savinio, come richiesto dalla lettera di
invito, mentre la ditta Apax non andava al di là di una
pubblicizzazione interregionale, cioè limitata alla Valle d'Aosta
ed alle regioni limitrofe.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Non è che la risposta dell'Assessore
abbia portato molti chiarimenti rispetto a questa deliberazione del
gennaio 1991, perché credo che sarebbe opportuno, quando si fanno
queste deliberazioni, essere più precisi, per cui si parla di un
esame degli elaborati presentati senza dire chi ha compiuto questo
esame e in base a quali criteri si è ritenuto di scegliere la
Gedirama rispetto ad altre società.
L'Assessore adesso ha indicato dei criteri e chiaramente
bisognerebbe verificarli avendo sottomano le varie proposte che
sono state presentate.
Evidenzio anche che l'importo di questa campagna non è affatto
basso, quindi una maggiore estensione nell'invito delle società e
delle ditte che potevano essere interessate (sono state invitate
solo 4 ditte, di cui 3 hanno presentato offerte) e una più precisa
individuazione di una commissione di esame, o comunque di un gruppo
che esaminasse questa documentazione, credo fosse necessario.
Mi interesserebbe capire, chiedo all'Assessore di farmi
pervenire gli elementi necessari, che differenza c'è fra questa
campagna e quella degli anni precedenti, perché l'Assessore dice
che fino allo scorso anno veniva fatta pubblicità di volta in
volta, però esisteva comunque un affidamento alla ditta Baratti e
Sanguinetti, che copriva la pubblicità di queste mostre, ma per un
impegno di spesa che era notevolmente inferiore rispetto
all'attuale. Era di 153 milioni il piano iniziale, più 35 che si
sono aggiunti sono 188 milioni, contro i 350 milioni lordi di
questa campagna.
Quindi ci sono una serie di elementi e di perplessità che ci
hanno indotto a presentare l'interrogazione, che permangono anche
dopo la risposta dell'Assessore.
