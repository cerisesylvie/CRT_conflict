Classificazione
BILANCIO E CONTABILITA' REGIONALE



Oggetto del Consiglio n. 2176 del 25 gennaio 2012 - Resoconto
OGGETTO N. 2176/XIII - Interrogazione: "Presentazione di un
disegno di legge di adeguamento del bilancio di previsione
2012/2014 agli obiettivi del contenimento della spesa
pubblica".
Interrogazione
L'art. 59 della legge regionale 13 dicembre 2011, n. 30
(Disposizioni per la formazione del bilancio annuale e pluriennale
della Regione autonoma Valle d'Aosta/
Vallée d'Aoste) prevede
che la Giunta regionale presenti al Consiglio, entro il 31 marzo
2012, un disegno di legge di adeguamento del bilancio di previsione
per il triennio 2012/2014 agli obiettivi complessivi di politica
economica e di contenimento della spesa pubblica definiti a livello
statale per fronteggiare l'eccezionale situazione di crisi
economica e finanziaria internazionale;
i sottoscritti Consiglieri regionali
Interrogano
la Giunta regionale per sapere:
1) a quanto ammontano le riduzioni di spesa determinate dalla
manovra finanziaria;
2) se siano già in corso le iniziative di elaborazione della
proposta;
3) se gli interventi riguarderanno prevalentemente le spese
di parte corrente ovvero le spese di investimento.
F.to: Louvin - Bertin
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente.
Prima di rispondere puntualmente ai tre quesiti, è bene fare una
piccola premessa per inquadrare la problematica. Quando parliamo di
manovra finanziaria, ci si riferisce al decreto legge n. 201/2011
adottato dal "Governo Monti"; le altre manovre statali aventi
impatto sugli aggregati di bilancio sono state già incluse nelle
previsioni di entrata e di spesa del bilancio 2012-2014 approvato
dal Consiglio. Desidero comunque ricordare il decreto legge n.
78/2010, la legge n. 220/2010, legge di stabilità 2011, il decreto
legge n. 98/2011, il decreto legge n. 138/2011, la legge n.
183/2011, legge di stabilità 2012.
Il decreto legge n. 201/2011 all'articolo 28, comma 3, riporta:
"Con le procedure previste dall'articolo 27 della legge 5 maggio
2009 n. 42
- legge sul federalismo -
le Regioni a statuto
speciale, le Province autonome di Trento e Bolzano assicurano, a
decorrere dall'anno 2012, un concorso alla finanza pubblica di euro
860.000.000. Con le medesime procedure le Regioni Valle d'Aosta e
Friuli Venezia Giulia, le Province autonome di Trento e Bolzano
assicurano, a decorrere dall'anno 2012, un concorso alla finanza
pubblica di 60.000.000 di euro annui, da parte dei Comuni ricadenti
nel proprio territorio"
. Come i consiglieri sanno, a livello
regionale i trasferimenti dello Stato a favore degli enti locali
non avvengono direttamente agli enti locali, ma con un unico
trasferimento all'Amministrazione regionale, che poi fa il riparto
delle risorse.
Fatta questa premessa, vengo ai quesiti. Primo quesito:
"a
quanto ammontano le riduzioni..."
, le precedenti manovre hanno
utilizzato criteri diversi fra loro. Venendo ad una stima di quanto
possa incidere il contenimento di spesa sul bilancio regionale, si
possono applicare questi due criteri, con la conclusione che
l'importo sarà con grande probabilità in un punto mediano fra la
stima fatta utilizzando la ripartizione della manovra 2010, circa
41.000.000 di euro, e quella ottenuta utilizzando la ripartizione
della legge di stabilità 2012, circa 50.000.000 di euro. Non so se
sono stato chiaro: le precedenti manovre nel riparto della somma
complessiva della compartecipazione delle Regioni a statuto
speciale avevano dei criteri di ripartizione un tantino diversi;
adesso tale criterio non è ancora stato definito per quest'ultima
tranche
, ma prudenzialmente starà fra il criterio più
favorevole e quello meno favorevole e, applicando quelle
percentuali, staremo intorno ai 40-45.000.000.
Secondo quesito:
"se siano già in corso le iniziative di
elaborazione della proposta"
; confermiamo che sono in corso
tutte le procedure per l'elaborazione di un disegno di legge di
modifica del bilancio di previsione per il triennio 2012-2014 che
il Governo intende approvare nelle prossime settimane. È stato
avviato un confronto con tutti gli assessorati per vedere dove
reperire le risorse per far fronte a quest'ulteriore manovra.
"Se gli interventi riguarderanno prevalentemente le spese di
parte corrente ovvero le spese di investimento"
: il Governo
regionale, con l'obiettivo di individuare gli interventi da
contenere, ha analizzato le leggi più importanti in termini
finanziari e intende distribuire tali contenimenti in maniera più
possibile uniforme, al fine di ridurne al minimo l'impatto.
L'attenzione è stata posta nel dare priorità alla spesa corrente,
anziché alla spesa di investimento; non si esclude tuttavia che,
per la necessità di intervenire anche urgentemente, alcuni
interventi riguardino anche voci di spesa di investimento, quindi
incidano nel rapporto fra spese di investimento e spese correnti.
Questo quesito è utile per precisare che il richiamato articolo 28
prevede che fino all'emanazione delle norme di attuazione di cui al
predetto articolo 27, l'importo complessivo è accantonato a valere
sulle quote di compartecipazione ai tributi erariali. Tecnicamente
questo significa che tale ulteriore manovra che deve essere
accantonata alla quota di compartecipazione ai tributi erariali...a
fronte della riduzione dei capitoli di spesa, dovrà essere previsto
un capitolo di spesa di concorso della Regione alla manovra
statale. Tale capitolo avrà necessariamente natura di spesa
corrente, quindi cosa vogliamo dire? Per trovare tale somma si è
inciso il più possibile sulle spese correnti e qualcosa sulle spese
di investimento, l'accantonamento sarà su un capitolo che sarà dal
punto di vista contabile di spesa corrente; questo per dire che
potrebbero essere falsati in modo non corretto i rapporti e
l'incidenza complessiva della spesa corrente rispetto alle spese di
investimento. Se ci sarà un peggioramento, sarà un peggioramento
inevitabile che non corrisponde alle scelte gestionali, ma
all'applicazione della legge, che così come è scritta impone la
previsione di un capitolo di spesa per la gestione del contributo
regionale alla manovra; in sintesi la Giunta regionale ha quasi
pronto il provvedimento che verrà approvato prossimamente e poi
sottoposto all'approvazione del Consiglio.
Presidente
- La parola al Consigliere Louvin.
Louvin (ALPE)
- Grazie Presidente.
Assessore, naturalmente non abbiamo posto tale questione della
ridefinizione del nostro bilancio regionale per amore morboso per
le cifre, ma perché un'ulteriore riduzione delle disponibilità di
spesa per questa Regione dell'ordine - lei ci ha detto - di circa
45.000.000 identificando un punto mediano fra le medie delle stime
operate sulla base delle diverse manovre vuol dire comunque una
riduzione dell'ordine del 3-4 percento della disponibilità di spesa
sul bilancio regionale. Noi abbiamo assunto l'impegno come
Consiglio di andare a ridefinire il nostro bilancio regionale, di
adeguarlo alle disposizioni di quest'ulteriore ennesima manovra.
Nelle linee generali comprendiamo che si vada ad intervenire di più
sulle spese di investimento che sulla spesa corrente, se non ho
capito male, ha dato priorità alla riduzione delle spese di
investimento...è il contrario?
(interruzione dell'Assessore Lavoyer, fuori
microfono)
...la spesa corrente? Questo è comunque significativo, noi non
vorremmo trovarci all'ultimo minuto a doverne discutere con un
pacchetto totalmente predefinito. Se si ritiene che questo
Consiglio abbia ancora una possibilità di valutare di quanti e di
quali buchi restringere la cinghia che dobbiamo avere, è bene avere
per tempo tale disegno di legge e non aspettare l'ultimo momento. È
già trascorso un dodicesimo dell'esercizio finanziario, non
dobbiamo arrivare all'ultimo, perché anche la dinamica di spesa
interna ai singoli assessorati, gli impegni che vengono fatti
potrebbero risentire molto della mancanza di chiarezza su dove cala
la scure.
Assessore, lei sa che c'è molta preoccupazione nei diversi rami
dell'amministrazione e direi anche dei beneficiari indiretti della
spesa pubblica per quanto riguarda le decisioni che devono essere
assunte. Per parte nostra, non avendo nessun elemento ulteriore di
considerazione, non possiamo che sollecitarla a non farci fare i
dentisti sempre a chiedere in Consiglio chiarimenti e spiegazioni,
ma di venire lei stesso ad illustrare quanto prima le linee di
questa che, di fatto, è una manovra regionale...in commissione
naturalmente - è un'attenzione che le sollecitiamo -, anche perché
esso possa avere una discussione rapida. Insomma le chiediamo di
non arrivare con urgenza, abbiamo visto questa mattina che
l'urgenza non è sempre ben vista anche nelle file della
maggioranza, quindi cerchiamo di trovare su tali temi molto
delicati l'apporto di tutti. Ci è chiaro quello che lei ha
anticipato, ossia questi 50.000.000 di euro saranno da accantonare
in una voce che sarà da imputare in parte corrente, quindi le
facciamo già grazia anticipatamente di critiche sulla lievitazione
della spesa corrente; sapremo a suo tempo tenerne conto: questa è
una dinamica che non dipende dalla volontà di tale Governo.
Grazie.
