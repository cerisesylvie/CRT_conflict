Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1816 del 22 settembre 2022 - Resoconto
OGGETTO N. 1816/XVI - Interpellanza: "Valutazioni al fine di
verificare l'economicità dei servizi e promuovere
l'internalizzazione del personale della Società dei
Servizi".
Bertin (Presidente)
- Punto n. 29. Per l'illustrazione,
si è prenotata la consigliera Erika Guichardaz, ne ha facoltà.
Guichardaz E. (PCP) -
È del tutto evidente che vi siano
servizi all'interno della Società dei Servizi che svolgano delle
attività e dei servizi essenziali per quello che riguarda
l'Amministrazione, in particolare su quest'interpellanza mi sono
concentrata sugli operatori di sostegno di cui conosco bene la
problematica, ma la stessa cosa si potrebbe portare rispetto alle
assistenti sociali o alle OSS. Quello che chiediamo in
quest'interpellanza quindi è capire se rispetto al 2010, quando è
nata la Società dei Servizi e vi era comunque l'idea di mantenere
lo stesso trattamento economico tra il personale regionale e quello
della Società dei Servizi e di mantenere bene o male gli stessi
servizi, se nel corso degli anni vi sia stata una divaricazione
retributiva, se si è fatto uno studio o si pensa di analizzare
l'efficienza e l'efficacia di mantenere alcuni servizi essenziali
all'interno della società o se si stia valutando la possibilità di
internalizzare quel personale.
Presidente -
Per la risposta, ha chiesto la parola il
Presidente della Regione.
Lavevaz (UV) -
Come illustrato dalla collega Guichardaz e
anche ricordato nella sua presentazione, la Società dei Servizi ha
ormai una storia abbastanza lunga, è stata istituita appunto con la
legge regionale n. 44/2010 ed eravamo in un momento in cui con il
ministro Tremonti, che era il Ministro dell'economia all'epoca, si
erano messi dei paletti piuttosto rigidi sulle assunzioni a tempo
determinato:  l'introduzione del patto di stabilità, c'era un
momento complesso nella gestione in particolare del personale e,
nello specifico, aveva introdotto a partire dal 2011 l'obbligo di
fare riferimento a personale assunto nei due anni precedenti.
Cioè nel limite del 50 percento della spesa sostenuta per le
stesse finalità nell'anno 2009.
Questo ha creato una serie di difficoltà che l'Amministrazione
dell'epoca ha dovuto affrontare proprio per garantire quei servizi
essenziali di cui lei parlava. Ovviamente settori vitali per un
territorio e per un'Amministrazione regionale sono tanti, lei ne ha
citato uno che sicuramente è un tema particolarmente delicato e
particolarmente complesso anche nella gestione, ce ne sono altri.
Come sappiamo, la Società di Servizi è nata per garantire la
manutenzione dei settori forestali, per garantire la custodia dei
castelli, dei musei e poi appunto tutta la gestione della cura
delle persone, in particolare delle persone con disabilità. Questo
è quello che tuttora fa la nostra Società di Servizi, che opera
secondo le regole, come lei ha giustamente detto, del diritto
privato, quindi applicando le regole e i contratti collettivi
nazionali, non le regole del comparto.
Lei ha chiesto dei dati puntuali rispetto alle corresponsioni
delle figure professionali: ad oggi la Società di Servizi ha in
organico 176 operatori di sostegno che sono assunti a tempo
indeterminato. Per quanto riguarda il trattamento economico, un
operatore di sostegno, categoria C2, applicando la contrattazione
pubblica, percepisce un reddito annuo lordo tabellare pari a euro
28.868, mentre un operatore di sostegno, livello D, applicando la
contrattazione privata vigente presso la scrivente, percepisce un
reddito annuo lordo tabellare pari a 27.286 euro.
Detto questo, paragonare i due contratti, solo guardando alla
retribuzione tabellare, non è possibile e neanche corretto
ovviamente, perché occorre valutare diversi istituti sia economici
che normativi, quali, ad esempio, la correlazione dei livelli di
inquadramento, gli scatti di anzianità, una serie di permessi,
l'orario di lavoro, il
welfare
contrattuale, che è un
aspetto che, per quanto riguarda l'ambito regionale, stiamo
cercando di trattare nell'ambito anche della nuova contrattazione
perché sappiamo l'Amministrazione regionale essere un passo
indietro rispetto agli altri comparti, quindi sono aspetti che sono
trattati e seguiti anche da parte nostra.
Per quanto riguarda le valutazioni, sul futuro...  anche
tenendo conto dell'economicità e di tutta quanta è la gestione di
questo personale... è chiaro che un'internalizzazione è piuttosto
complessa in ordine generale perché abbiamo dei limiti assunzionali
che conosciamo di cui abbiamo parlato tante volte, oltre al fatto
che abbiamo una difficoltà di attrattività dell'Amministrazione
regionale nel comparto, anzi ancora di più rispetto alle
assunzioni. Attualmente la società ha 402 dipendenti, di cui 387 a
tempo indeterminato e 15 a tempo determinato.
Confesso che sulla questione in particolare degli assistenti
qualche ragionamento lo si è fatto e lo si sta facendo anche con
l'Assessorato competente proprio per la natura del servizio che
viene svolto. Il passaggio non è semplice però, stiamo cercando di
capire come si possa fare per rendere omogeneo questo tipo di
servizio che obiettivamente non va.
Presidente -
Per la replica, ha chiesto la parola la
consigliera Erika Guichardaz.
Guichardaz E. (PCP) -
Grazie Presidente per la risposta.
Come immaginavamo, il trattamento economico è diverso, ma quello
che più volevamo fosse evidenziato, e ci fa piacere che in questo
senso si stia ragionando, è proprio il fatto che stiamo parlando di
stabilizzare delle persone che hanno a che fare con utenti molto
fragili e soprattutto forse riorganizzare anche quel servizio dando
maggiore attenzione proprio ai bambini con disabilità perché
internalizzando queste figure, si potrebbe non solo rivedere il
loro orario di lavoro molto probabilmente ma pensare anche di avere
gli operatori di sostegno dal 1° di settembre, cosa molto
importante per quello che riguarda l'educazione, perché a questo
punto ci sarebbe tutta la parte di programmazione e progettazione
che potrebbero fare con gli insegnanti in classe e magari dare
anche dei servizi durante l'estate proprio a quei bambini con
disabilità che hanno bisogno di figure stabili.
Le dico che bisogna affrontare il tema con una certa urgenza
perché, purtroppo, operatori che lo stanno facendo da molti anni e
che hanno delle professionalità riconosciute, soprattutto da noi
che abbiamo operato nel mondo della scuola, in questo momento si
stanno orientando su altri concorsi abbandonando forse la loro
missione, perché di questo si tratta, di un lavoro che più che un
lavoro è una missione, perché hanno a che fare veramente con casi
in questo momento molto gravi.
Anche se non si andasse verso un'internalizzazione, bisognerebbe
fare un ragionamento con la Società dei Servizi perché le posso
dire che io mi occupavo proprio dell'orario degli operatori di
sostegno e gli operatori di sostegno devono lavorare su 36 ore,
quando la scuola non è pensata su 36 ore, quindi bisogna spargerli
su più ordini di scuola quando spesso gli stessi operatori si sono
specializzati su un ordine di scuola.
Fare l'operatore nelle scuole medie è diverso che farlo nella
scuola dell'infanzia. In questo momento, per poter garantire le 36
ore, si è obbligati a metterli in ordini di scuola diversi,
limitando la loro capacità e la loro professionalità.
In più pensare almeno di assumerli dal 1° settembre fino al 30
giugno garantirebbe, per quello che riguarda anche il pezzo della
programmazione, un'attenzione rispetto all'orario, perché loro
arrivano quando l'orario, bene o male, è già stato fatto. 
L'orario è una cosa molto importante rispetto al settore disabilità
perché è naturale che intervenire su alcune ore di lezioni rispetto
ad altre ha un suo senso.
Dobbiamo poi tenere anche in considerazione che i dati rispetto
alle disabilità stanno aumentando, quindi in questo momento forse
valutare almeno che gli operatori con una grande professionalità
possano in qualche modo entrare in maniera seria nel mondo della
scuola garantirebbe un servizio migliore rispetto a quello che si
dà in questo momento.
