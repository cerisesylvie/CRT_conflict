Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 344 del 10 maggio 1983 - Resoconto
OGGETTO N. 344/VII - DISEGNO DI LEGGE CONCERNENTE: "MISURE
URGENTI PER LA TUTELA DEI BENI CULTURALI".
PRESIDENTE:
La parola all'Assessore al Turismo,
Urbanistica e Beni Culturali Pollicini; ne ha facoltà.
POLLICINI - (D.P.):
Si tratta di una proposta che ha lo
scopo di regolamentare un settore in cui è necessario intervenire
con urgenza. Di fatti il titolo della legge "Misure urgenti per la
tutela dei beni culturali" lo dice. In effetti, ciò che è scritto
sulla relazione mi pare estremamente chiaro. Gli obiettivi
principali sono quelli di far confluire tutti i vincoli nei piani
regolatori, cioè nella legge 1089. Nei settori in cui noi abbiamo
competenza primaria, non è prevista l'obiezione del Comune, mentre
la legge che noi portiamo al Consiglio prevede questo tipo di
obiezione. Inoltre va ricordato, ed è un fato molto importante, che
gli archivi dello Stato, hanno perduto la documentazione di tutti i
vincoli apposti in Valle d'Aosta. Quindi è molto caotico
ricostruirli, così come si sta facendo in seno alla Sovrintendenza.
Gli obiettivi che sono proposti da questa legge sono innanzitutto
quelli di ottenere una uniformità di indirizzi a livello regionale,
in secondo luogo una unitarietà di gestione delle norme e dei
vincoli, sempre a livello regionale. Inoltre viene istituito una
nuova figura - illustro molto velocemente - quella degli ispettori
onorari, cioè quelle persone a cui è affidato l'incarico,
volontario evidentemente, della ricerca nel territorio e del
controllo a tutti i livelli. Inoltre potrete anche notare che è
stato disciplinato l'uso dei rilevatori metallici.
PRESIDENTE:
E' aperta la discussione; la parola al
Consigliere Nebbia; ne ha facoltà.
NEBBIA - (P.S.I.):
Vorrei subito dire che il mio gruppo è
favorevole a questo disegno di legge. Però dobbiamo fare alcune
considerazioni, oltre che su questo disegno di legge, su quello che
precedeva nell'ordine del giorno, e cioè il t.u. in materia
Urbanistica, che aveva un capitolo che riguardava più o meno lo
stesso argomento. Questo capitolo è stato poi defalcato, e
l'argomento in oggetto è stato ordinato, a nostro giudizio, in modo
più adeguato nel disegno di legge che è ora in discussione.
Riferendomi però al disegno di legge precedente vorrei chiarire
prima di tutto perchè il nostro gruppo non si è dichiarato
disponibile alla discussione in aula. Il motivo principale consiste
nel fatto che il testo unico in materia urbanistica non si è potuto
sufficientemente approfondire in Commissione perchè è stato
presentato all'esame del Consiglio, praticamente un mese prima
della sua scadenza. E proprio per questo motivo è stata convocata
la seconda Commissione e già in quella fase erano stati presentati
una serie di emendamenti: circa 50 da parte dell'Assessore, una
cinquantina dal nostro gruppo e l'abbiamo saputo oggi in Consiglio,
all'incirca un'altra cinquantina da parte del gruppo comunista.
Ora, discutere proprio nell'ultima seduta un disegno di legge con
150 emendamenti diventava evidentemente impossibile e comunque,
anche se ce ne fosse stata la possibilità, il risultato sarebbe
stato quello di una legge che avrebbe avuto dei contenuti
certamente non coordinati e non correlati tra di loro. Era quindi
meglio valutare più approfonditamente il contenuto di questa legge
ed esaminarla con più calma. Io vorrei solo richiamare ad un fatto,
proprio in ordine a questo argomento: la analoga legge urbanistica
della Regione Piemonte, che non ha le competenze di tipo primario
di cui gode la Regione Valle d'Aosta, dopo un periodo di
preparazione di circa un anno, è stata discussa in 52 sedute di
Commissione consiliare e 12 sedute di dibattito in aula. Mi sembra
che questo sia un indice di quello che avviene in altre Regioni, io
ho citato solamente la più vicina alla Valle d'Aosta, ma un
discorso analogo potrebbe essere fatto anche per tutte le altre
Regioni d'Italia. Vuol dire cioè che l'argomento è effettivamente
di notevole importanza e che una discussione affrettata, come ci
preparavamo a fare, non sarebbe certo stata utile. Per questo
motivo noi non abbiamo sostenuto la discussione del testo unico in
esame. Su questa legge noi abbiamo presentato tre emendamenti che
illustrerò molto brevemente in seguito. Vorrei fare però una
considerazione di carattere generale: la legge non risolve
definitivamente il problema della salvaguardia paesaggistica del
territorio. Trasferisce è vero alla Valle d'Aosta delle competenze
che praticamente ha già esercitato negli ultimi anni, chiarisce
multi problemi che ci sono stati, però comprende un equivoco di
fondo. Lo si può trovare all'art. 4, là dove si parla di zone
individuate come aree di interesse archeologico e aree di interesse
paesistico. L'equivoco permane perchè ci ricorda, anche
parzialmente, la storia della difesa paesaggistica in Valle
d'Aosta: all'inizio degli anni '60, in seguito ad una sentenza
della Corte Costituzionale, la difesa del paesaggio della Valle
d'Aosta è stata affidata alla Sovrintendenza Antichità e Belle
Arti, in carenza di una normativa urbanistica completa che
riguardasse tutto il territorio. Quindi la Sovrintendenza Antichità
e Belle Arti, oltre ad avere competenza in base alla legge 1089 del
'39 sulle aree di interesse archeologico, sui monumenti, sugli
edifici, secondo la legge 1497 sempre del '39, ha esteso la sua
competenza su ampi territori della Valle d'Aosta. Tra questi
principalmente si sono individuati i territori delle zone
turistiche di Courmayeur, Valtournenche, Gressoney, ecc. Quindi la
difesa del paesaggio in Valle d'Aosta per molti anni è stata
affidata a questo organismo della Regione. Oggi questo equivoco
permane, proprio perchè manca una normativa generale che
attribuisca a un piano urbanistico, paesaggistico di tutta la
Regione delle competenze o dei ruoli da svolgere: non esistendo
tale piano, questa competenze non vengono svolte. Quindi in questo
senso, cioè in carenza di uno strumento più organico, noi siamo
favorevoli al disegno di legge, ma riteniamo che quando ci sarà uno
strumento più completo nell'ambito regionale, questo disegno di
legge dovrà essere modificato proprio in correlazione a questo
stesso strumento.
Gli emendamenti che abbiamo presentato sono molto semplici. Il
primo è, un emendamento all'emendamento della Commissione nel senso
che aggiungerei, diversamente da quanto riportato nel testo che è
stato distribuito, le parole "designati dalla Giunta regionale".
Cioè i 12 membri, scelti tra gli esperti per formare la
Commissione, dovrebbero essere designati dalla Giunta
regionale.
All'art. 4 a metà circa dell'ultimo comma, dove c'è scritto
"entro i successivi 30 giorni i soggetti interessati possono
presentare al Comune osservazioni e opposizioni nel merito, che il
Comune trasmette all'Assessore entro i successivi 15 giorni"
abbiamo aggiunto, dopo la parola "Comune", questo inciso:
"che il Comune trasmette con il proprio parere", in quanto ci
sembra giusto che anche il Comune esprima sulle osservazioni e
sulle opposizioni un parere, essendo gli elenchi di cui tratta
l'articolo considerati variante o integrazione al piano regolatore.
L'ultimo emendamento è al termine dell'art. 5 dove c'è scritto che
le opere di protezione delle aree archeologiche possono rispettare
solamente il Codice Civile in ordine a luce e vedute, quindi non
rispettare le norme urbanistiche comunali, si aggiunge: "senza
arrecare pregiudizio alle proprietà confinanti in ordine ai vincoli
di carattere urbanistico da rispettare", perchè potrebbe
verificarsi il caso che il proprietario dell'area confinante
proprio per il fatto di essersi visto costruire al confine,
potrebbe avere dei vincoli di tipo urbanistico che, se ci fossero,
dovrebbero essere trattati come altri vincoli che la legge
prevede.
Questi sono gli emendamenti, queste sono le considerazioni di
carattere generale e le osservazioni specifiche.
PRESIDENTE:
Colleghi Consiglieri, gli emendamenti che vi
sono stati illustrati dal Consigliere Nebbia vi sono stati
distribuiti. Vi ricordo che numerosi altri emendamenti sono stati
proposti dalle Commissioni.
La parola al Consigliere Tonino; ne ha facoltà.
TONINO - (P.C.I.):
Preso dalla stanchezza dico solo due
cose. La prima è che discutiamo di questo disegno di legge perchè
questo è l'accordo, però è inspiegabile per quali ragioni, visto
che, dall'entrata in vigore delle norme di attuazione di cui alla
legge 196, del. 1978, ci accorgiamo solo oggi che la Regione
esercita in questo campo le funzioni amministrative e deve mettere
ordine in una materia in cui lo Stato ha commesso le irregolarità
di cui parlava prima l'Assessore. Seconda questione, noi voteremo a
favore di questo disegno di legge, evidenziandone però i limiti.
Condivido alcune affermazioni del Consigliere Nebbia, in
particolare il fatto che tutta la materia della tutela dei beni
culturali debba essere strettamente collegata alla disciplina
urbanistica. Vedere le due cose distinte provoca infatti confusione
anche nelle procedure, alcuni elementi sono stati messi in risalto
prima, soprattutto nella fase a cui partecipavano anche i Comuni,
quella dell'individuazione dei beni e delle misure da prendere per
la salvaguardia dei beni stessi. Crediamo perciò che la
formulazione dell'art. 4 sia una formulazione che definirei
tampone, nel senso che non la valuto così positiva come la si
definisce nella relazione.
Queste sono le osservazioni sostanziali. Non entro nel merito
invece del disegno di legge che abbiamo rinviato. Credo che la
prossima legislatura debba affrontare il problema della disciplina
urbanistica della Regione seriamente e serenamente con il tempo
dovuto e non con i tempi che ci sono stati imposti in questo fine
legislatura.
PRESIDENTE:
Possiamo considerare chiusa la discussione
generale.
La parola all'Assessore al Turismo, Urbanistica e Beni Culturali
Pollicini, per la replica; ne ha facoltà.
POLLICINI - (D.P.):
Non ho molto da dire, se non che mi
sembrava di assistere alla discussione della legge urbanistica
anzichè a quella "misure urgenti per la tutela dei beni culturali".
Voglio solo dire che è vero che l'arch. Astengo ha fatto 52
riunioni di Commissione consiliare e 12 riunioni di Consiglio
regionale, però da informazioni che ho assunto proprio oggi ho
rilevato che l'arch. Astengo ha fatto approvare il testo originale
presentato un anno e mezzo prima. Quindi, secondo una logica di
profonda convinzione delle proprie cose, questo è il risultato che
ha avuto oggi conferma attraverso il nostro dirigente
dell'urbanistica. Per quanto riguarda invece la legge urbanistica
debbo dire che è il frutto di circa due anni e mezzo di lavoro e
non è stato nè semplice nè facile. Sappiamo che la materia è molto
delicata e difficile ed è per questo che è stata condotta con molto
discernimento e ci rendiamo anche conto che ci siano motivi per
ostacolare una materia come questa, che coinvolge interessi enormi
in questa Regione. Io accetto tutto, anche perchè non mi rimane
altro da fare e, per quanto riguarda gli emendamenti, debbo dire
che concordo sul secondo e sul terzo, mentre non sono favorevole al
primo emendamento, relativo all'art. 2, perchè ritengo innanzitutto
che i 12 membri scelti dovrebbero essere scelti dalla Giunta e non
dal Consiglio. Questo perchè si tratta di esperti di settore
storico, artistico, architettonico, ecc., e sarebbe bene evitare di
lottizzare anche questi incarichi di grossa rilevanza, tanto meno
quindi sono d'accordo di designarli a gruppi di due persone per
ogni settore. Ritengo perciò che sia opportuno mantenere, per
quanto riguarda l'art. 2, l'emendamento previsto e allegato al
disegno di legge.
PRESIDENTE:
Passiamo all'esame dell'articolato. Do
lettura dell'art. 1:
ART. 1
In tutti gli atti previsti dalle leggi dello Stato 29.6.1939,
n. 1497 e 1.6.1939, n. 1089, ad esclusione di quelli di cui al capo
IV di quest'ultima per il quale la Regione provvede con apposita
legge, il Ministro per i Beni Culturali e ambientali è sostituito
dal Presidente della Giunta regionale. I decreti di notifica sono
emessi dal Presidente della Giunta, sentito l'Assessore
competente.
Per gli atti per cui la legge prevede il parere del Consiglio
nazionale per i beni culturali o della Commissione Provinciale di
cui all'art. 2 della legge dello Stato 29.6.1939 n. 1497, il
Presidente della Giunta sente il parere della Commissione regionale
per i beni culturali e ambientali di cui ai successivi artt. 2 e
3.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità.
PRESIDENTE:
Do lettura dell'art. 2 emendato:
ART. 2
E' istituita la Commissione regionale per i beni culturali e
ambientali, che si compone:
del Sovrintendente per i beni culturali e ambientali o suo
delegato, con funzione di Presidente;
del dirigente dei servizi culturali dell'Assessorato della
Pubblica Istruzione o suo delegato;
di dodici membri scelti tra esperti nei settori archeologico,
architettonico, ambientale, storico-artistico, archivistico di cui
almeno uno per settore.
La Commissione è costituita con decreto del Presidente della
Giunta regionale, sentite le Commissioni consiliari competenti, ed
è rinnovata all'inizio di ogni legislatura regionale. I poteri
della Commissione sono prorogati fino al suo rinnovo.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE:
La Commissione prevede un emendamento
aggiuntivo, chiamiamolo art. 2/bis, per mantenere la numerazione,
che sarà poi modificata d'ufficio. Ne do lettura:
ART. 2/BIS
La Commissione regionale per i beni culturali e ambientali
esprime parere su ogni argomento riguardante la tutela, lo studio e
la conservazione dei monumenti, degli scavi e degli oggetti di
antichità, su richiesta della Sovrintendenza regionale ai beni
culturali.
La Commissione può, di propria iniziativa, fare proposte per
la conservazione dei monumenti, per l'esecuzione degli scavi, per
lo studio di reperti o per eventuali acquisti di oggetti di
antichità e d'arte e dar parere sulla scelta di istituti che
collaborano alla ricerca archeologica.
I pareri e le proposte della Commissione sono da ritenersi
consultivi.
Le prestazioni dei componenti della Commissione sono
gratuite. Essi hanno diritto al solo rimborso delle spese di
viaggio effettivamente sostenute per la partecipazione alle
riunioni.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE:
Do lettura dell'art. 3:
ART. 3
La Commissione regionale per i beni culturali e ambientali è
integrata, per il parere relativo ai provvedimenti di vincolo di
cui alla legge dello Stato 29.6.1939, n. 1497, nonchè per quanto
previsto dall'art. 5 della presente legge, dal Sindaco del Comune
interessato.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità.
PRESIDENTE:
All'art. 4 vi sono due emendamenti presentati
dalla Commissione ed un emendamento presentato dal Consigliere
Nebbia.
Do lettura degli emendamenti della Commissione:
Al secondo alinea del terzo comma la parola "assunta" è
sostituita con le seguenti: "dichiarata immediatamente
eseguibile".
All'ultimo comma, terzo alinea, le parole "per trenta giorni
consecutivi" sono così sostituite: "per tre mesi
consecutivi".
Metto in approvazione, congiuntamente, i due emendamenti della
Commissione.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE:
Do ora lettura dell'emendamento presentato
dal Consigliere Nebbia:
All'ultimo comma, quarto alinea, dopo le parole ", che il
Comune trasmette," è aggiunto l'inciso: "con il proprio
parere".
Metto in approvazione l'emendamento del Consigliere Nebbia.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE:
Do lettura dell'art. 4 emendato:
ART. 4
La Giunta regionale, sentita la Commissione regionale per i
beni culturali ed ambientali, approva per ogni Comune l'elenco
delle zone individuate come "aree di interesse archeologico" e
"aree di interesse paesistico" corredate di planimetrie a base
catastale in scala tra 1:500 e 1:5000 e l'elenco degli "edifici
monumentali" corredati di planimetrie catastali. Gli aggiornamenti
di detti elenchi avvengono con analoga procedura.
I monumenti inclusi negli elenchi sono soggetti alla tutela
prevista dalla legge dello Stato 1.6.1939, n. 1089.
Sugli immobili compresi negli elenchi di cui al 1° comma si
applicano le disposizioni della presente legge dal giorno
successivo a quello della relativa deliberazione della Giunta
regionale. A tal fine la deliberazione è dichiarata immediatamente
eseguibile ai sensi dell'art. 63 della legge dello Stato 16 maggio
1978, n. 196 ed è inviata immediatamente al Sindaco del Comune
interessato.
Gli elenchi di cui al 1° comma costituiscono integrazione e,
qualora in contrasto, variante al PRGC del Comune cui si
riferiscono. In ordine a tali integrazioni e varianti, la Giunta
regionale sente il parere del Comune interessato ai sensi dell'art.
6 della legge regionale 16.3.1976, n. 12.
Gli elenchi anzidetti sono pubblicati nel Bollettino
Ufficiale della Regione, parte seconda.' La pubblicazione tiene
luogo di notifica. Un estratto del Bollettino Ufficiale è affisso,
per richiesta dell'Assessore regionale al Turismo, Urbanistica e
Beni Culturali, all'albo del Comune interessato per tre mesi
consecutivi.' Entro i successivi 30 giorni i soggetti interessati
possono presentare al Comune osservazioni e opposizioni nel merito,
che il Comune trasmette, con il proprio parere, all'Assessore entro
i successivi 15 gg., per l'esame della Giunta. La Giunta, sentito
il parere della Commissione per i beni culturali ed ambientali,
decide motivatamente sulle opposizioni e, ove necessario, adotta i
provvedimenti conseguenti in ordine agli elenchi. In seguito, gli
elenchi sono trasmessi al Comune, che li inserisce nel
PRGC.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE:
All'art. 5, c'è un emendamento del
Consigliere Nebbia, di cui do lettura:
Al termine del primo comma è aggiunto l'inciso: ", senza
arrecare pregiudizio alle proprietà confinanti in ordine ai vincoli
di carattere urbanistico da rispettare".
Lo metto in approvazione.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE:
Do ora lettura dell'art. Emendato:
ART. 5
Nelle aree archeologiche individuate ai sensi dell'art. 4 è
ammessa solamente l'esecuzione di opere dirette a proteggere e
rendere accessibili al pubblico i reperti archeologici che debbano
essere conservati "in situ". Tali opere non sono soggette a limiti
di volume, di superficie coperta, di
altezza
e possono
essere costruite anche sui confini di proprietà, fermo restando
quanto disposto dal codice civile in ordine a luci e vedute, senza
arrecare pregiudizi alle proprietà confinanti in ordine ai vincoli
di carattere urbanistico da rispettare.
La necessità di conservare "in situ" i reperti è stabilita
con decreto dell'Assessore competente in materia, su conforme
parere della Commissione di cui all'art. 2.
Nel caso di rinvenimento fortuito di reperti archeologici in
uno scavo edilizio eseguito in base a concessione rilasciata a
norma di legge, il Sovrintendente ai beni culturali ed ambientali
informa la Commissione. Questa può proporre all'Assessore di
valutare l'opportunità di consentire l'esecuzione di tutto o parte
del volume previsto dalla concessione edilizia, per limitare il
danno al concessionario, qualora sia compatibile con l'esigenza di
protezione dei reperti stessi.
Qualora detta esigenza richieda il rifacimento totale oppure
parziale del progetto, che risulti in contrasto con le norme
urbanistico-edilizie applicabili nel Comune, l'Assessore, su parere
favorevole della Giunta, chiede al Sindaco di rilasciare
concessione in deroga. Tale richiesta sostituisce il nullaosta
regionale previsto dalla legislazione in materia di concessione in
deroga.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE:
All'art. 6 c'è l'emendamento della
Commissione:
All'ultimo comma dopo le parole "a quelle di concetto" si
aggiunge "gli ispettori onorari dei beni culturali".
Lo metto in approvazione.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE:
Dà lettura dell'art. 6 emendato:
ART. 6
Sul territorio regionale è vietato l'uso di rilevatori di
metalli senza autorizzazione. Chiunque intenda farne uso deve
richiedere al Presidente della Giunta regionale apposita
autorizzazione specificandone il campo di applicazione.
Chiunque utilizzi rilevatori di metalli senza la relativa
autorizzazione è passibile della sanzione amministrativa da £
50.000 a £ 100.000 e del sequestro dell'apparecchiatura.
L'autorizzazione non può essere concessa in aree dichiarate
di interesse archeologico, salvo che si tratti di attività
finalizzate alla ricerca archeologica autorizzate dalla
Sovrintendenza per i beni culturali e ambientali.
Sono incaricati della sorveglianza e dell'applicazione delle
norme del presente articolo il personale della Sovrintendenza con
mansioni non inferiori a quelle di concetto, gli ispettori onorari
dei beni culturali, gli agenti del Corpo forestale valdostano, del
Comitato regionale della caccia, del Consorzio regionale della
pesca, gli organi di polizia locale e, su richiesta del Presidente
della Giunta, gli organi di pubblica sicurezza.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE:
Dà lettura dell'art. 7:
ART. 7
Nei centri storici perimetrati ai sensi dell'art .2 della
L.R. 15.6.1978, n. 14, e successive modificazioni e nelle zone A
dei Comuni che abbiano adottato il piano regolatore generale, le
disposizioni di cui al 4° comma dell'art. 2 della legge regionale
sopracitata, come modificata dal 2° comma dell'art. 2 della L.R.
9.6.1981, n. 32 si applicano fino ad approvazione del PRGC.
Nei Comuni dotati di PRGC approvato, fino ad approvazione
dell'elenco dei monumenti di cui all'art. 4, sono soggetti alla
tutela della legge dello Stato 1.6.1939, n. 1089, gli edifici
censiti come "monumento" e "documento" nei PRGC vigenti.
Nella parte del territorio del Comune di Aosta indicata
nell'allegata planimetria, ogni opera interessante il sottosuolo o
gli edifici evidenziati nella medesima deve essere preventivamente
autorizzata dalla Sovrintendenze per i beni culturali ed
ambientali.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE:
Dà lettura dell'art. 8:
ART. 8
Per coadiuvare la Sovrintendenza per i beni culturali ed
ambientali nell'azione di tutela dei beni culturali e ambientali è
istituita la funzione dell'ispettore onorario.
L'ispettore onorario è nominato cor, decreto dell'Assessore,
su proposta del Sovrintendente per i beni culturali, e resta in
carica 5 anni.
Gli ispettori onorari fanno direttamente capo al
Sovrintendente per i beni culturali e ambientali.
Essi sono tenuti:
all'immediata segnalazione, seguita comunque da comunicazione
scritta, di reperti da salvaguardare di cui, per qualunque motivo,
possono essere venuti a conoscenza;
alla redazione di una relazione annuale sull'attività
svolta.
L'attività di ispettore onorario non è retribuita.
Il Sovrintendente può inoltre incaricare singoli ispettori
della sorveglianza di cantieri e scavi privati o delegarli alla
partecipazione alle Commissioni edilizie comunali. Tali attività
danno diritto al rimborso delle spese vive sostenute e
documentate.
La nomina può essere revocata dall'Assessore, su proposta del
Sovrintendente in caso di scarsa diligenza o, comunque, allorchè
l'opera dell'ispettore non si dimostri utile agli interessi
dell'Amministrazione.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE
: Do lettura dell'art. 9:
ART. 9
Gli oneri derivanti dall'applicazione della presente legge,
previsti in annue £ 500.000 graveranno sul capitolo 46960 che si
istituisce nella parte spesa del bilancio della Regione per l'anno
1983 e sui corrispondenti capitoli dei bilanci futuri.
Alla copertura dell'onere si provvede per l'anno 1983
mediante riduzione di pari importo dallo stanziamento iscritto al
cap. 46950; per gli anni 1984 e 1985 mediante utilizzo per £
1.000.000 delle risorse disponibili già iscritte al programma
2.2.4.9. Musei - beni culturali e ambientali del bilancio
pluriennale 1983/1985.
A decorrere dall'anno 1984 gli oneri necessari saranno
determinati con le leggi di approvazione dei bilanci.
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE:
Do lettura dell'art. 10:
ART. 10
Al bilancio di previsione della Regione per l'anno 1983 sono
apportate le seguenti variazioni:
Parte Spesa
Variazione in diminuzione:
Cap. 46950 - Spese per restauri e per opere di manutenzione
del patrimonio archeologico
£ 500.000
Variazione in aumento:
Cap. 46960 - (di nuova istituzione) - Spese per rimborsi agli
Ispettori onorari dei beni culturali ed ambientali
£ 500.000
PRESIDENTE:
Lo metto in approvazione.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE:
Do lettura dell'art. 11, relativo alla
dichiarazione d'urgenza:
ART. 11
La presente legge è dichiarata urgente ai sensi del 3° comma
dell'art. 31 dello Statuto Speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE: Lo metto in approvazione.
ESITO DELLA VOTAZIONE
Presenti: 31
Votanti: 31
Maggioranza: 18
Favorevoli: 31
Il Consiglio approva all'unanimità
PRESIDENTE:
La parola al Consigliere Nebbia; ne ha
facoltà.
NEBBIA - (P.S.I.):
Per dichiarazione di voto. Per dire
nuovamente che votiamo a favore di questo provvedimento, però
dovrei fare alcune precisazioni. Mi fa piacere che l'Assessore
abbia verificato, dopo che questa mattina gli avevo anticipato
quanto avrei detto, che ci sono state effettivamente nella regione
Piemonte i numeri di sedute e di discussioni in aula e in
Commissione che avevo detto. Questo dimostra che queste cose sono
state fatte e vorrei far notare come in altra regione, di fronte ad
un testo la cui impostazione penso sia identica alla nostra, la
volontà politica sia rimasta ferma nel desiderio di prendere una
decisione, fatto questo che non è successo durante la stesura delle
leggi urbanistiche per la Valle d'Aosta. Volevo chiarire anche, non
l'ho detto in precedenza perchè temevo che il discorso fosse
chiuso, che un altro dei motivi per cui il nostro Gruppo non aveva
sostenuto questo testo unico era che il lavoro di una Commissione
Speciale consiliare sull'argomento, durato un anno e mezzo, aveva
portato a delle conclusioni che erano diametralmente opposte a
quelle illustrate nel disegno di legge. Quindi si sarebbe
verificato il caso di un Consiglio regionale che in un'occasione si
esprime in un modo e in un'occasione successiva si esprime in modo
contrario. Terzo ed ultimo punto: riteniamo che questo disegno di
legge sia una legge tampone come ne abbiamo fatte altre e, mentre
ci auguriamo si possa arrivare a un testo organico e completo,
ribadisco il voto favorevole del mio Gruppo.
PRESIDENTE:
Colleghi Consiglieri, vi chiedo un attimo di
attenzione ancora. Il disegno di legge ha un allegato, che deve
essere approvato. Lo metto in votazione.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
PRESIDENTE:
Il Consiglio è ora chiamato ad esprimersi,
per votazione segreta,. sul complesso della legge.
VOTAZIONE SEGRETA
PRESIDENT:
Résultat du vote relatif à l'objet inscrit à
l'ordre du jour au n°35, il s'agit de la loi n°522.
Présents, votants et avis favorables: 31
