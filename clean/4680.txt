Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 378 del 30 giugno 1982 - Resoconto
OGGETTO N. 378/VII - PROBLEMI CONCERNENTI L'ORGANIZZAZIONE
DEI SERVIZI DI ASSISTENZA PSICHIATRICA ESISTENTI IN VALLE.
(Interpellanza).
PRESIDENTE:
Do lettura dell'interpellanza presentata dai
Consiglieri Péaquin, Bajocco e Mafrica.
INTERPELLANZA
Già nella riunione del 13 maggio il Consiglio regionale aveva
discusso la situazione difficile delle persone colpite da disturbi
psichici, sottolineando le disfunzioni presenti nell'organizzazione
dei servizi esistenti in Valle.
A clamorosa conferma di una situazione sempre più
insostenibile è venuto il grave episodio in cui è stata coinvolta
una giovane ricoverata nel reparto psichiatrico dell'ospedale di
Aosta.
Preoccupati per le condizioni generali dei servizi
psichiatrici in Valle e per la stessa incolumità personale degli
assistiti i sottoscritti Consiglieri regionali
INTERPELLANO
l'Assessore alla Sanità per sapere:
1)
se è stata promossa un'inchiesta per accertare le
responsabilità del grave episodio verificatosi presso il reparto di
psichiatria e quali ne sono i risultati;
2)
quali misure sono state prese per evitare il
permanere di così gravi pericoli per gli assistiti;
3)
quali concreti passi si stanno compiendo per andare
verso una più efficace organizzazione dei servizi sul
territorio.
PRESIDENTE:
Illustra l'interpellanza il Consigliere
Péaquin che ha la parola.
PEAQUIN - (PCI):
Noi siamo favorevoli alla discussione
dell'interpellanza, anche perché è già stata rinviata dal passato
Consiglio perché l'Assessore era impegnato, mi pare a Pugnochiuso,
con Assessori di altre Regioni, per un convegno inerente
naturalmente la sanità.
Possiamo affermare che fortunatamente la discussione è stata
rinviata perché, altrimenti, avremmo dovuto discutere proprio nel
giorno in cui si svolgevano i funerali della povera signorina
Nerina Venosta ed io personalmente mi sarei trovato a disagio e non
troppo tranquillo nell'affrontare l'argomento.
Dopo le accese polemiche che sono avvenute all'interno della IV
Commissione sui problemi dell'assistenza psichiatrica, dopo il
sopralluogo che la Commissione ha effettuato all'interno del
reparto di psichiatria per vedere qual era la situazione, si è
verificato, purtroppo, questo fatto gravissimo.
Ci troviamo di fronte al fatto che da una parte si difende ad
oltranza il funzionamento del servizio, dall'altra si rivolgono
accuse molto pesanti per le sue disfunzioni. Ecco, noi non sappiamo
quale attinenza abbia questo fatto, comunque in realtà ci siamo
trovati e ci troveremo in una situazione molto difficile.
Un parente di questa signorina ha chiesto di parlare con la IV
Commissione per esporre il suo caso, nonché gli atteggiamenti della
famiglia nella richiesta di aiuti e di interventi da parte delle
autorità sanitarie sociali della nostra regione. In verità questo
signore voleva parlare con tutto il Consiglio...
INTERRUZIONE...
PRESIDENTE:
Io vorrei sapere solo una cosa, e cioè se il
Consigliere Péaquin ritiene di dover o non dover fare nel corso del
suo intervento (la stessa cosa vale anche per l'Assessore
Rollandin) apprezzamenti sulle persone, se cioè la seduta può
continuare a porte aperte oppure no.
PEAQUIN - (PCI):
Per quanto mi riguarda non farò nessun
apprezzamento sulle persone.
Questo signore voleva avere un incontro per spiegare le
difficoltà incontrate dalla famiglia nell'assistenza di Nerina. In
realtà c'è stato il giorno stesso un incontro con la IV Commissione
e abbiamo potuto sentire e capire che forse si poteva fare di più
per venire incontro alle esigenze di questa persona.
Noi, con la nostra interpellanza, vogliamo chiedere, se
possibile, che l'Assessore risponda in modo chiaro ed onesto se è
stata promossa un'inchiesta per accertare le responsabilità di
questo fatto così grave verificatosi nel reparto di psichiatria e
se sono state prese iniziative perché non succedano più episodi di
questo genere. In definitiva, ancora una volta, vogliamo sapere
quali passi concreti si intendono intraprendere per avviare a
soluzione questo gravissimo problema.
Un'altra domanda che vorrei fare (non abbiamo elencato le nostre
richieste) è se sono state prese delle iniziative in relazione
all'area verde; in occasione del sopralluogo della IV Commissione
c'era stato un impegno volto a dare più spazio alle persone
ricoverate in questo reparto. Si trattava cioè di creare uno spazio
per poter uscire, evitando che rimanessero tutto il giorno chiusi
in questi locali, che pure si presentano bene, ma sono sempre
ristretti.
Abbiamo visto delle persone, alle nove del mattino, in pigiama,
di fronte ad un televisore, destinate a rimanervi per tutta la
giornata: non sono medico, ma non credo che questo possa portare
molto beneficio alla cura degli stessi pazienti. Pertanto, vogliamo
notizie anche in questo senso, se cioè sono stati presi
provvedimenti per quanto riguarda l'utilizzazione dell'area verde
adiacente al reparto di psichiatria.
PRESIDENTE:
La parola all'Assessore alla Sanità ed
Assistenza Sociale Rollandin; ne ha facoltà.
ROLLANDIN - (UV):
L'osservazione iniziale fatta dal
Consigliere Péaquin sul giorno (che coincideva con le esequie della
signorina Venosta) in cui si sarebbe discusso l'argomento penso che
in effetti sia pertinente. A qualche giorno di distanza si ha modo
di poter esaminare con più freddezza i fatti e si può dare una
risposta più adeguata ai problemi che più volte sono stati
affrontati qui in Consiglio.
Non penso che ci sia da speculare, come non penso che sia stato
fatto, su tragedie personali per riproporre dei problemi che sono
all'attenzione del mondo politico; in particolare in questo ultimo
periodo la discussione su questo tema è particolarmente sentita,
particolarmente accesa. Nel corso dell'ultima discussione che era
avvenuta in Consiglio sulle richieste che erano state fatte
dall'ULCES, era stata posta l'attenzione anche su vari disegni di
legge che erano stati presentati filo a quel momento.
Avevo parlato di legge, anziché di proposta di legge, ma non ho
detto che era stata approvata dal Paramento, ho detto che era stata
approvata dal Consiglio dei Ministri, come in effetti successo. Dai
verbali risulta che ho parlato di legge, anziché di disegno di
legge, approvato dal Consiglio dei Ministri: questo, lo ripeto, non
è chiaramente legge, perché si parla di legge quando è approvata e
pubblicata.
Era un disegno di legge che, tra l'altro, è stato oggetto di
discussione proprio nella riunione che abbiamo avuto anche a
livello di Assessori regionali. A quel momento era stata formata
una Commissione ad hoc, d'accordo con la Conferenza dei Presidenti
delle Giunte e con la Conferenza degli Assessori alla Sanità,
perché ogni proposta di modifica avrebbe dovuto essere esaminata e
vagliata a livello regionale. Questa proposta, invece, è passata
direttamente all'esame del Consiglio dei Ministri senza un esame
preventivo.
Al di là di questo, penso che vada ribadito ancora una volta che
più che parlare di modifiche senza una verifica si debba parlare di
possibilità di attuazione reale di quelli che sono i dettati di una
legge. A questo proposito va detto che, per realizzare quello che è
lo spirito di una legge, è necessario poi avere i finanziamenti
adeguati per realizzare le opere che sono previste per superare il
concetto di ricovero manicomiale.
Tornando al fatto in oggetto, faccio presente che è stata
richiesta al responsabile del Servizio una relazione scritta; tale
relazione è qui allegata e ne darò copia. Non sto a leggerla perché
si entrerebbe nel merito della scomparsa della paziente e, quindi,
forse si andrebbe al limite della discussione a porte chiuse, in
quanto ci sono anche delle questioni piuttosto delicate.
In questa relazione, fra le altre cose, si dice che la
possibilità di intervento in un fatto di questo genere erano
pressoché nulle. Si tratta di eventi che possono verificarsi quali
che siano le misure di sicurezza; il fatto è avvenuto in tempi
molto stretti e, al momento in cui si è verificato l'intervento, le
lesioni erano già talmente gravi che si è dovuto ricorrere al
Centro Ustionati; purtroppo l'esito è stato poi quello che
conosciamo.
Per quanto riguarda le misure da prendere, va detto che le
modalità di lavoro sono già sottoposte a verifica e che gli
operatori stessi stanno discutendo di questo problema all'interno
del reparto per una migliore organizzazione del lavoro.
Purtroppo, lo ripeto, casi di questo genere succedono
all'interno e succedono all'esterno della struttura, perché non è
così semplice evitare fatti che possono avere delle conseguenze
letali.
Prendendo in considerazione quanto richiamato da Péaquin e in
ordine all'esigenza di creare un'area verde attorno all'ospedale, a
seguito di quel sopralluogo è stata richiesta agli uffici
competente una planimetria, in modo che si possa fare un piccolo
progetto che preveda la chiusura dell'accesso e del parcheggio che
attualmente circondano la struttura del reparto di psichiatria. La
planimetria è stata presentata in questi giorni e sulla base
dell'ipotesi cui ho fatto cenno verrà richiesta la modifica.
Ho consegnato una copia della piantina che mi è stata presentata
ai responsabili del reparto di psichiatria perché verificassero se
questo progetto è confacente alle loro necessità. Comunque, questo
progetto riprende l'ipotesi dell'uscita dalla parte posteriore del
reparto in modo che si possa creare un accesso nell'area adiacente,
cioè in quell'area verde che abbiamo visto insieme. Vi darò poi
copia della piantina che mi è stata presentata.
Penso che con questo tipo di miglioramento si possa superare il
disagio legato all'impossibilità di avere dei momenti di
socializzazione, dei momenti di svago all'interno di una struttura
che sappiamo essere di dimensioni piuttosto ridotte, tenuto conto
dei vincoli cioè dei parametri previsti dalla legge vigente, che
sono limitati.
Però, al di là di questi vincoli, si tratta di creare, al di
fuori del momento terapeutico acuto una struttura di appoggio.
Tutto ciò si risolverà rispettando le possibilità di attuazione di
quel piano che verrà presentato in Consiglio e che prevede da una
parte i finanziamenti collegati all'impegno di spesa, rappresentato
nel bilancio dell'82 e, dall'altra, la realizzazione di quelle
opere prioritarie che sono state segnalate in accordo con i Comuni
stessi.
Solo allora, ripeto, si potrà avere effettivamente una
possibilità di recupero di questi soggetti per quelli che sono
dimissibili. E' lo stesso discorso che si fa nelle altre regioni, è
lo stesso discorso che si fa nella vicina regione Piemonte con il
riciclaggio delle ex strutture manicomiali nelle tre funzioni,
terapeutica, lungodegenziale e riabilitativa, in quanto si hanno
dei momenti diversi e, quindi, delle strutture che sono
diversificate per dare un supporto valido nel momento successivo
alla fase acuta della malattia.
Queste sono in sintesi le possibilità e i programmi che la
Giunta si è posta e a cui cerca di dare attuazione in accordo con i
comuni e con gli operatori. E' un problema che non penso possa
essere risolto in tempi brevi, in quanto il discorso se si fanno o
meno le strutture dipende dalla possibilità di avere materialmente
un punto di appoggio. E' un po' come per il discorso degli
handicaps fisici, perché qui stiamo parlando dell'handicap mentale:
l'handicap fisico è sentito un po' nello stesso modo; cioè, se non
si hanno strutture alternative non si risolve il problema, ed è
questo il più grosso appunto che viene mosso dalle regioni al
Governo centrale, perché al di là di ripetere in tutte le
disposizioni che deve essere superato il momento di ricovero, non
si dà la disponibilità di fondi per impegnare adeguatamente
strutture al di fuori della struttura ospedaliera.
Infatti, noi impegniamo in questa struttura socio-assistenziale
dei fondi regionali, mentre a questo livello dovrebbe esserci a
possibilità, soprattutto per la parte riabilitativa, di accedere a
dei fondi nazionali.
Voglio sottolineare che tutte le regioni sono nella stessa
impasse, tutte le regioni hanno le stesse difficoltà nel superare
questi momenti di decentramento terapeutico.
Se non c'è la realizzazione di queste opere, diventa puramente
una questione teorica il ripetersi tutte le volte che il momento
manicomiale va superato: di fatto esso non si supera senza queste
strutture.
PRESIDENTE:
La parola al Consigliere Péaquin; ne ha
facoltà.
PEAQUIN - (PCI):
E' stato detto che a civiltà di un paese
si misura dalla capacità di intervenire verso la propria gioventù,
verso gli anziani, verso i malati, verso tutte le persone che solo
in difficoltà. Da questo punto di vista il Governo non sta dando
dimostrazione di grossa civiltà, visto che non è ancora riuscito ad
approvare la legge sull'assistenza sociale. E' compito delle
regioni, dei comuni, di noi tutti cercare di rimediare a questa
grave carenza del nostro Governo centrale.
Io credo che non si possa, sentite le risposte dell'Assessore
Rollandin, dichiararsi soddisfatti né insoddisfatti; prendiamo atto
di quanto ci è stato detto, anche in attesa di vedere cosa dice la
relazione preparata dai responsabili su quanto è successo
all'interno del reparto di psichiatria e prendiamo atto che si sta
cercando di portare nella nostra Regione una politica sanitaria
abbastanza positiva; d'altronde proprio questa mattina la IV
Commissione ha dato parere favorevole sul finanziamento di una
legge che dà contributi ai comuni per la creazione di strutture. Io
credo che vada sottolineato anche un fatto, e cioè che si tratta sì
di strutture, ma non solamente di strutture; quella che deve essere
messa in discussione è anche la mentalità di tutta la popolazione,
a partire dai responsabili politici, del personale sanitario,
parasanitario nei confronti del problema generale dell'assistenza,
ma, in modo particolare, nei confronti del problema dell'assistenza
psichiatrica. Infatti, in troppe occasioni si verifica che esiste
una mentalità che guarda a questo tipo di malattia come ad una
malattia diversa, senza che si cerchi di individuare e rimuovere
tutte quelle cause che portano un individuo a trovarsi in
condizione di così gravi e difficili cause che possono essere di
diversa natura.
Per quanto riguarda l'area verde ci interessa vedere se anche in
questo senso ci sarà la volontà di andare avanti, per dare la
possibilità a questi malati di poter passare parte della loro
giornata all'aria aperta. Pertanto, attendo che l'Assessore alla
Sanità ed Assistenza Sociale mi rimetta copia della relazione.
