Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 1475 del 21 settembre 2005 - Resoconto
OGGETTO N. 1475/XII - Presenza di un relatore islamico ad un
convegno organizzato presso l'Università della Valle d'Aosta.
(Interpellanza)
Interpellanza
Premesso che:
- è stata pubblicata a fine luglio scorso da alcuni
quotidiani - senza smentita alcuna - che a fine novembre p.v.
nell'ambito di un convegno organizzato presso l'Università della
Valle d'Aosta vi sarà tra i relatori tale Tariq Ramadan, al quale
risulterebbe essergli stato negato da Francia e Stati Uniti il
visto di ingresso in quanto considerato un "ideologo della guerra
santa";
- anche l'Italia ha recentemente adottato severe misure
legislative nei confronti dei teorici del terrorismo
islamico;
i sottoscritti Consiglieri regionali
Interpellano
il Presidente della Regione per conoscere:
1) se quanto riportato in premessa era noto agli
organizzatori del convegno;
2) quale parere esprime su quanto riportato in
premessa;
3) se è stata annullata la partecipazione di Tariq
Ramadan.
F.to: Frassy - Lattanzi
Président - La parole au Conseiller Frassy.
Frassy (CdL) - Ho notato che il presidente Caveri, in un eccesso
di iperpoteri, voleva farsi la domanda e darsi la risposta!
Mi consentirà invece di illustrare brevemente questa
interpellanza, indirizzata al Presidente Caveri in una delle sue
tante vesti, ossia in quella di Presidente del "CdA"
dell'Università della Valle d'Aosta, di conseguenza di persona
quanto mai informata ed attenta su alcune problematiche
universitarie. Forse la titolazione di questa interpellanza
nell'ordine del giorno fatta dagli uffici non è delle più felici,
perché il problema non è la presenza di un relatore islamico, nel
senso che non ne facciamo un problema di appartenenza religiosa o
meno: il problema è che questo signore, tale Tariq Ramadan,
dovrebbe giungere all'Università della Valle d'Aosta nell'ambito di
una conferenza che si terrà verso la fine di novembre. Da quello
che è stato scritto su più di un quotidiano nazionale - senza che
nessuno lo abbia smentito - questo signore dovrebbe avere un
qualche particolare e accesa simpatia nei confronti della teoria
islamica della "Jihad" ossia della "guerra santa", tant'è che in
base a quello che abbiamo appreso avrebbe avuto da parte di Francia
e Usa un diniego a una richiesta di visto di ingresso che aveva
effettuato in tempi recenti, in quanto è ritenuto un ideologo della
cosiddetta "guerra santa".
Non sto a ricordare quei fatti che hanno profondamente cambiato
il nostro modo di vivere il quotidiano in Occidente, ma voglio
ricordare invece quei provvedimenti che un po' tutti i Governi
occidentali hanno intrapreso non solo nei confronti di quelli che
sono imputati di reati di terrorismo, ma anche nei confronti di
quegli estremisti che diventano sostenitori e spesso alimentano il
terrorismo stesso.
La domanda che ci poniamo è se fosse noto agli organizzatori del
convegno, al momento in cui il convegno è stato organizzato, chi
fosse questo "signor Ramadan": sicuramente esimio professore
universitario, ma, a quanto pare, con alcune tendenze che ritengo
siano difficilmente condivisibili, pur nello spirito di maggior
confronto e democrazia, che uno ci possa mettere nel valutare
questa vicenda. Volevamo sapere se, alla luce di quello che è stato
scritto dai giornali e non smentito, qualcosa sia cambiato, ovvero
se questo signore verrà o meno a fine novembre a tenere questa
relazione e quali siano gli eventuali provvedimenti che il
Presidente Caveri, in qualità di Presidente del "CdA", ha adottato
nell'ambito di questa iniziativa universitaria. Alla luce delle
risposte ci riserviamo ulteriori considerazioni.
Président - La parole au Président de la Région, Caveri.
Caveri (UV) - Segnalo anch'io al Presidente Perron che il titolo
che è stato dato nella lettura del titolo dell'interpellanza è
fuorviante rispetto alle problematiche, quindi non è il problema
del relatore islamico, ma della personalità di questa persona.
Siamo di fronte a una questione rispetto alla quale cercherò di
dare una risposta articolata, perché ci muoviamo su un terreno
molto scivoloso e delicato, che parte da un dato. Per una volta
facciamo come se fosse un film di quelli che iniziano guardando la
fine, e la fine è che il Consiglio dell'Università da me presieduto
il 3 agosto scorso ha espresso all'unanimità le sue perplessità
rispetto all'assenza di informazione. Di concertazione fra gli
organizzatori del congresso e i responsabili dell'Università, ha
espresso il proprio parere contrario alla partecipazione del prof.
Ramadan al convegno organizzato dai sociologi in Valle d'Aosta nel
mese di novembre. Praticamente ci siamo trovati nell'imbarazzo di
avere dei giornali che attaccavano l'Università della Valle d'Aosta
per questa iniziativa, senza che gli organizzatori di questo
incontro avessero manifestato, pur sapendolo, la delicatezza della
personalità del Ramadan. Lo abbiamo fatto per ragioni che mi sono
assunto come responsabilità, al di là di questa "gaffe", per
questioni anche di ordine pubblico, perché ritengo, avendo le
funzioni prefettizie, che la presenza di questa persona, di cui
cercherò di tracciare il profilo, avrebbe potuto avere delle
ricadute di ordine pubblico, non avendo io la legittimità
scientifica per esprimermi.
Ciò detto, a seguito della ricerca che è stata fatta, siamo di
fronte a una specie di star dello "star system" culturale. I
diversi articoli di critica vengono da "Il Foglio", da "Libero", da
"Avvenire", che prima che ci riunissimo avevano già sottolineato la
personalità multiforme di Ramadan, nato in Svizzera nel 1962,
nipote del fondatore della fraternità musulmana, il padre si era
installato in Svizzera negli anni '50 per scappare alle misure di
restrizione prese dal Governo egiziano nei confronti di questa
organizzazione islamica.
Devo dire di aver letto molto prima di rispondere a questa
interpellanza, partendo però dal presupposto che la decisione
l'Università l'ha assunta. In queste settimane ho avuto parecchie
sollecitazioni, immagino che ci saranno anche grandi polemiche sui
giornali nei prossimi giorni, ma devo dire che leggendo gli
articoli, esistono elementi fortemente "by-partisan". Uno dei
nouveaux philosophes francesi, Bernard Henry Lévy, uomo di
Sinistra, dice: "
Cet imam genevois devenu l'un des porte-parole
des courants les plus dures de l'Islam européen"
. C'è un
articolo sempre della stampa francese che si intitola: "
Qui est
vraiment Tariq Ramadan, son influence nocive, il est encore souvent
présenté dans les médias comme un simple intellectuel musulman,
alors qu'il souhaite exactement le contraire, ce n'est pas
moderniser l'Islam"
... e spiegano come dietro ci sia in realtà
un tentativo non di modernizzare l'Islam, ma di islamizzare il
moderno.
Gli articoli più convincenti vengono da un intellettuale
giornalista assai coraggioso, che si chiama Magdi Allam, che scrive
su "Il Corriere della Sera", è una persona minacciata di morte e
gira con la scorta. Magdi Allam lo vedrete ogni tanto in
televisione, parla un fluente italiano, è una persona molto
interessante dal punto di vista culturale, e quando Blair ha deciso
di mettere questa persona come uno degli esperti nei rapporti con
la comunità islamica, lui ha scritto una lettera aperta su "Il
Corriere della Sera" in cui dice:
"Lei ha
deliberatamente..."
- rivolgendosi a Blair -
"...
riabilitato sulla scena internazionale un personaggio a cui gli
Stati Uniti hanno rifiutato negli scorsi mesi di concedere un visto
di ingresso per i suoi legami con i militanti di Al Qaida, a cui la
Francia vietò l'ingresso per alcuni mesi perché sospettato di
legami con i terroristi del GIA..."
- gruppo islamico armato -
"... e che è stato recentemente indagato per terrorismo dal
giudice spagnolo Baltazar Garzòn"
, così come ha cancellato con
un colpo di spugna le tanti dichiarazioni di Ramadan, che sono come
una vera e propria apologia del terrorismo suicida nel libro
"Intervista sull'Islam". Ramadan sentenzia:
"Nel voler imporre
l'ingiustizia si producono delle bombe umane ad esplosione
ritardata, il cui sacrificio trova giustificazione nei decenni di
sofferenza accumulati nella colpevole passività
internazionale".
E ancora:
"Io non amo la logica del debole
e la logica della necessità di integrare i musulmani di Occidente,
la nuova prospettiva della globalizzazione dell'Islam ci porta a
ritenere che siano le culture occidentali a potersi integrare nei
valori universali dell'Islam, smettiamola dunque di comportarci da
vittime!".
Potrei continuare a lungo con le citazioni, che mostrano
certamente non un volto sorridente. C'è una dichiarazione che spero
di trovare nel caos delle mie carte, che è abbastanza interessante.
Un altro giornalista dice:
"Pur affermando la sua fede
mussulmana, si presenta come un grande intellettuale occidentale:
giovane, bello, parla con maestria e chiarezza la lingua
dell'intellighenzia dell'Europa occidentale, la sua presenza
mediatica non cessa di crescere, propone un Islam riformista
inglobante".
E poi c'è tutto un articolo che invece dimostra
che rispetto a questa visione gli elementi di estremismo islamico
contenuti nel suo messaggio sono notevolissimi.
Capisco che il Consiglio dell'Università e il sottoscritto si
siano assunti una certa responsabilità nel suggerire che problemi
di polemiche avrebbero potuto gravemente investire l'Università
neonata della Valle d'Aosta, e ci sono due elementi che
preoccupano: che i sociologi non avessero avvertito l'Università
che organizzava il convegno della delicatezza del tema, e in
secondo luogo credo che tutta una serie di motivazioni, comprese
informazioni acquisite nelle funzioni prefettizie, portano a dire
che non è il caso di investire la piccola Valle d'Aosta di una
polemica di tale portata. Poiché le polemiche ci sono da una parte
e dall'altra, alle polemiche già manifestate da alcuni giornali
perché Ramadan era stato invitato dall'Università della Valle
d'Aosta, il mio alluce destro mi dice che ci saranno polemiche
contrapposte e anche da settori insospettabili, se leggiamo la
biografia della persona. Altre polemiche investiranno la Valle
d'Aosta che sarà accusata nelle prossime settimane di essere
oscurantista, di non essere avanti, di non consentire il dialogo
fra diverse culture. Questa sarebbe una posizione in cui non mi
riconosco, chiunque ha diritto di parlare, ma nel quadro di una
chiarezza di rapporti: questa chiarezza non c'è stata, perché non
abbiamo capito la delicatezza che avrebbe assunto questo convegno e
devo dire che non me la sento, anche per alcuni legami storici che
abbiamo, perché non possiamo incontrare ogni volta gli ambasciatori
di Israele con grande amicizia e poi, dall'altra, nel nome della
libertà di pensiero...
(interruzione di un Consigliere, fuori microfono)
... non c'è un equivoco nell'ordine del giorno perché potrei
citarle cosa ha scritto dello Stato di Israele la medesima persona,
quindi si tratta di entrare nell'ordine di idee che ci può essere
una chiave di lettura di un'amicizia ormai accertata, in cui credo
che sarebbe paradossale da parte nostra consentire l'accoglienza di
persone che, al posto di pacare il dibattito, tendono ad
estremizzarlo.
Président - La parole au Conseiller Frassy.
Frassy (CdL) - Non viene se ha l'influenza...
Président - La parole au Président de la Région, Caveri.
Caveri (UV) - Apprezzo il fatto che quando parlo in francese mi
capite, quando parlo in italiano no, perché il livello della mia
francofonia è crescente; per cui, mi esprimo meglio, o la vostra
francofonia è migliorata...
Visto che questo è un convegno organizzato dall'Università della
Valle d'Aosta, l'Università della Valle d'Aosta ha detto
esplicitamente nella riunione del 3 agosto di ritenere la presenza
di questa persona imbarazzante per una serie di ragioni che ho
cercato di sintetizzare. La ragione fondamentale di diniego è
dovuta al fatto che si ritiene che questo potrebbe cagionare dei
problemi di ordine pubblico di evidente ragione, che si sono
manifestati già in altre occasioni: questo è nel rapporto fra
l'Università della Valle d'Aosta e questa associazione dei
sociologi che organizza, questa è la posizione ufficiale. Se poi il
sig. Ramadan, domani mattina, vuole venire qui e organizzare un
convegno pubblico...
(interruzione di un Consigliere, fuori microfono)
... ma questo va a fare altri convegni in altre zone, non è che
posso impedirglielo! Posso dire che la polemica era nata perché
l'Università della Valle d'Aosta sponsorizzava un convegno in cui
veniva questa persona. Si è ritenuto di dire da parte
dell'Università dell'inopportunità della presenza di questa
persona. Abbiamo fatto una deliberazione ufficiale del Consiglio
dell'Università presieduto da me, in cui si è dato mandato al
Rettore dell'Università della Valle d'Aosta di esprimere il
dispiacere di dire che la persona, sulla base di tutte le
motivazioni, non deve prendere parte a questo convegno, altrimenti
il convegno non sarà patrocinato dall'Università della Valle
d'Aosta.
Président - La parole au Conseiller Frassy.
Frassy (CdL) - Devo dire che questo supplemento di risposta è
stato chiarificatore, perché il modo in cui lei terminava la sua
risposta era quanto meno ambiguo.
Prendiamo atto con soddisfazione e pensiamo che sia una
soddisfazione che possa accomunare trasversalmente le forze
politiche e tutte le persone di buon senso, che fanno della
tolleranza un valore, ma che non sono disposte ad ascoltare "ex
cathedra" pistolotti - nel senso ambivalente del termine - sul
"Jihad" islamico e le "guerre sante". Prendiamo perciò atto che
l'Università della Valle d'Aosta, nel momento in cui si dovesse
confermare da parte dell'associazione sociologi la presenza di
questo signore, revocherà la sponsorizzazione insieme immagino a
Regione o Presidenza del Consiglio o se ci sono queste
sponsorizzazioni verranno revocate, e immaginiamo anche - però per
essere chiari, Presidente - perché molte volte si gioca sulla forma
e si dimentica la sostanza, nel revocare il patrocinio, ci
auguriamo che vengano revocate anche le disponibilità dei locali,
perché se la revoca del patrocinio comporta la partecipazione di
quell'iniziativa all'interno di locali universitari, con
partecipazione di docenti universitari e il coinvolgimento dei
corsi universitari, non saremmo soddisfatti. Con questa ulteriore
precisazione che ci auguriamo trovi riscontro nella conclusione che
lei ha fatto a precisazione della risposta, ci dichiariamo
soddisfatti.
