Classificazione
CONSIGLIO REGIONALE
Anagrafe patrimoniale - Indennità e previdenza



Oggetto del Consiglio n. 2560 del 8 marzo 2007 - Resoconto
OGGETTO N. 2560/XII - Reiezione della mozione: "Interventi
per la riduzione delle retribuzioni dei componenti il Consiglio
regionale".
Mozione
Preso atto che l'indennità di carica dei Consiglieri
regionali è calcolata in rapporto all'indennità mensile dei
componenti della Camera dei Deputati e che ad ogni aumento di
questa corrisponde in modo quasi automatico un aumento anche per i
Consiglieri regionali (art. 2, legge 33/95);
Considerato che lo "stipendio" del Consigliere risulta dalla
somma dell'indennità di carica, della diaria mensile e
dell'eventuale indennità di funzione;
Visto che, ai sensi dell'articolo 6 della legge 33/95, la
diaria mensile è determinata dall'Ufficio di Presidenza "in misura
non superiore a quella spettante ai membri del Parlamento" e che
quindi può variare dall'1% al 100%;
Ritenuto opportuno contenere i costi della politica, specie
in un momento in cui si chiede a tutti, istituzioni pubbliche e
cittadini, di contribuire al risanamento della finanza
pubblica;
Il Consiglio regionale
Impegna
l'Ufficio di Presidenza del Consiglio regionale a provvedere
alla riduzione delle diarie mensili di un importo pari agli
adeguamenti agli aumenti dei parlamentari, a partire dal 1° gennaio
2006.
F.to: Squarzino Secondina - Bortot - Venturella
Presidente
- La parola alla Consigliera Squarzino
Secondina.
Squarzino (Arc-VA)
- Molto brevemente, poi eventualmente
i miei colleghi interverranno per completare quanto da me
dimenticato. Abbiamo sollevato già con la presentazione di una
proposta di legge la questione degli emolumenti per i Consiglieri
regionali, essa è ancora in Commissione e vedremo; ci vorranno
alcuni mesi prima che maturi in questo Consiglio una proposta
riguardante le modalità di riconoscere la funzione del Consigliere.
In genere abbiamo visto che ogni legislatura ha un momento molto
lungo di riflessione e poi qualcosa "partorisce" alla fine,
probabilmente tale legislatura dovrà fare anche una riflessione su
questo tema, perché non possiamo andare avanti così e ogni tanto
capitano alcuni episodi che pongono all'attenzione dell'opinione
pubblica la questione dello stipendio dei Consiglieri. Tutti siamo
consapevoli che non si può non riconoscere un'indennità, un
compenso a chi si occupa di politica, lo stesso Statuto lo
riconosce, quindi sappiamo che va riconosciuto un emolumento a chi
fa politica. Sappiamo anche che la strada che è stata intrapresa
dal Consiglio regionale fin dal 1971 è quella di agganciare
l'indennità dei Consiglieri regionali all'indennità dei
Parlamentari. Nel 1971 la percentuale era del 20%, oggi è stata
portata al 70% e credo che su questo vada fatta una riflessione. In
attesa che tale riflessione venga fatta, credo si possa cominciare
ad intervenire per dare un segnale preciso all'opinione pubblica,
come segno che i Consiglieri regionali non vogliono arricchirsi
sulle proprie funzioni e non vogliono neanche far sì che quello che
dovrebbe essere un riconoscimento giusto ed equo per il loro lavoro
diventi invece un privilegio e una modalità di arricchimento.
Noi facciamo un ragionamento molto semplice: in attesa che nelle
Commissioni si cominci a dibattere alcune proposte di legge che
rivedono sia la questione dell'indennità dei Consiglieri, sia la
questione delle procedure per quanto riguarda l'assegno vitalizio,
diamo un segnale preciso, piccolissimo, ma cerchiamo di darlo. Qual
è il segnale? Teniamo conto di come è composto lo stipendio dei
Consiglieri attualmente; la nostra legge regionale, la n. 33/1995,
dice all'articolo 2 che abbiamo un'indennità di carica stabilita
nella misura del 70% sull'indennità mensile lorda di carica
percepita dai componenti della Camera dei deputati, poi dice anche
- articolo 6 - che esiste una diaria mensile... ossia che ci sono
anche delle indennità di funzione svolte dal Presidente della
Regione, dal Presidente del Consiglio, Assessori... ma non è di
questo che ci interessa parlare... ma dicevo che c'è una diaria
mensile che spetta a tutti i Consiglieri per spese inerenti
all'espletamento del loro mandato. Tale diaria mensile è
determinata dall'Ufficio di Presidenza del Consiglio in misura non
superiore a quella spettante ai membri del Parlamento: questo
significa che tale diaria adesso è pari al 100% della diaria
mensile dei Parlamentari, la nostra legge dice che l'entità di
questa diaria mensile può essere rimodulata percentualmente, purché
non sia superiore. Non possiamo quindi decidere che sia il 150%, ma
possiamo decidere che sia il 70%, l'80%, il 5% o l'1% della diaria
mensile.
Con la nostra mozione... visto che c'è stato in questo momento
un aumento delle indennità di carica dei Consiglieri regionali
legato, purtroppo, all'aumento delle indennità di carica dei
Parlamentari, diciamo: va bene, visto che questo non lo
condividiamo, chiediamo che si provveda ad una riduzione della
diaria mensile di un importo pari agli aumenti dei Parlamentari a
partire dal 1° gennaio 2006, ossia dal momento in cui aumenta
l'indennità di carica dei Consiglieri regionali per quella cifra di
aumento si diminuisca una quota uguale di diaria mensile. Questo è
il senso della nostra mozione, che riguarda solo un elemento minimo
di tutto il discorso più generale, ma potrebbe essere un segnale
per dire all'opinione pubblica: "guardate che stiamo riflettendo
per rivedere tutto l'insieme della questione, che intendiamo
incidere per quanto riguarda l'entità delle spese della politica,
in modo che diminuisca il costo della politica in questa Regione",
non pensando a quello che capita altrove, perché noi abbiamo a che
fare con il nostro elettorato e non con l'elettorato delle altre
Regioni.
Presidente
- Dichiaro aperta la discussione generale.
La parola al Consigliere Lattanzi.
Lattanzi (CdL)
- Collega Squarzino, la vostra demagogia
sta raggiungendo livelli di insopportabilità! Mi alzo per
protestare all'insulto alle nostre intelligenze che voi da questa
mattina state facendo! Vi siete presentati stamani con una proposta
di riduzione dei ticket, che voi avete aumentato a livello romano!
Adesso vi presentate con una mozione per ridurre le indennità che
voi avete aumentato a livello romano e i vostri Parlamentari non mi
risulta abbiano rinunciato, anzi l'hanno votata! Viene qui a farci
la morale degli aumenti alla spesa pubblica quando siete il Governo
che nella storia di questa Repubblica ha aumentato le tasse in
maniera esponenziale! Su case non vi ho sentito... su tasse di
successione non vi ho sentito, su ticket non vi ho sentito... i
cittadini li difendete voi? Ma almeno state zitti! Vergognatevi,
avete fatto un aumento al Parlamento che azzera retroattivamente il
provvedimento del "Governo Berlusconi" che abbassava del 10% le
indennità di tutti a partire dal 1° gennaio 2006, siete stati
capaci senza vergogna di andare in Parlamento con i vostri
Parlamentari a votare un aumento delle indennità retroattivo per
annullare il provvedimento di Berlusconi, siete senza faccia, siete
senza faccia con questo documento! Ma vergognatevi! Dovete almeno
stare zitti, non venire a fare la lezioncina di moralità! Ma i
Parlamentari Perrin e Nicco hanno rinunciato? Cominciate allora a
rinunciare voi! Quando vedremo i vostri Parlamentari che voteranno
contro gli aumenti delle tasse, le tasse di successione, i bolli
delle auto, gli aumenti delle indennità, allora potrete venirci a
fare la morale sull'abbassare le tasse, sul diminuire i costi della
politica... Vi dovete vergognare e tacere almeno e non offenderci
perché lo avete fatto retroattivo al 1° gennaio per annullare il
"Provvedimento Berlusconi", che le riduceva per la prima volta
nella storia di questo Paese!
Presidente
- La parola al Consigliere Cesal.
Cesal (UV)
- Non ho purtroppo la vispolemica del collega
Lattanzi. Devo dire che questa materia suscita sempre un minimo di
imbarazzo soprattutto a chi la deve trattare, ossia quando ci
troviamo a confrontarci con quella che definiamo la nostra "base".
Tutti siamo ben coscienti di essere una categoria che gode di
determinati privilegi, non solo sul piano economico, ma anche su
altri piani per il ruolo che svolgiamo nella società. Credo però
che al di là di questo imbarazzo o sensi di colpa che ad ogni
modificazione delle nostre indennità... si scatena il putiferio,
perché i "media" "saltano" a piè pari su questo argomento, così
come ad ogni tipo di iniziativa del genere... anche il gruppo
"Arcobaleno" ogni volta su questo discorso cerca di fare più
polemica possibile, perché è un argomento che interessa la gente
che sta fuori del Palazzo.
L'"Union Valdôtaine" nel corso del suo ultimo Congresso ha
approvato una mozione che va nella direzione di esaminare questo
meccanismo, di arrivare a delle riduzioni dopo aver fatto un quadro
di comparazione anche con gli emolumenti corrisposti nelle altre
Regioni italiane, perché credo che il ruolo del Consigliere
regionale, che è un ruolo privilegiato, ma è un ruolo che, se si
vuole, impegna. Quando mi guardo intorno in questa sala, vedo delle
persone, fior di professionisti, che non avevano o che non avranno
problemi a raggiungere questi livelli retributivi anche in altri
ambiti. Personalmente ho fatto il professionista a tempo pieno fino
a 56 anni, ritengo di non aver mai rubato nulla e comunque di aver
potuto allevare la mia famiglia in condizioni dignitose sulla base
del mio lavoro. Non mi sembra anche a "mente fredda", anche se mi
crea un po' di imbarazzo parlare di queste cose, di essere la
persona che è qui per rubare il pane da sotto i denti dei poveri
cassaintegrati della bassa Valle, che purtroppo esistono. Perché
poi alla fine di tutto questo bisogna tenere conto di un fatto.
Ieri sulla base delle sollecitazioni del gruppo "Arcobaleno" il
sottoscritto, alla luce delle indicazioni che provengono dal mio
movimento, si è fatto il promotore di un'iniziativa che doveva
essere condivisa da tutti. Abbiamo lavorato per 2 ore su un testo,
abbiamo trovato un accordo che poteva andare bene per tutti, alla
fine il gruppo "Arcobaleno" si è tirato indietro. Mi chiedo: ma le
vostre iniziative che tipo di obiettivo hanno? Vogliono arrivare al
concreto delle cose, vogliono che si cerchi di affrontare la
problematica in maniera seria da parte di tutti, in modo che una
volta per tutte si scriva la parola "fine" su queste iniziative in
qualche modo ipocrite, oppure si vuole solo continuare a fare delle
iniziative poco concrete, che hanno il bel risvolto mediatico, in
modo che la gente ne parli... Come parlate alla gente quando si fa
della beneficenza, fate le conferenze stampa per dire che si fa
della beneficenza. Credo che qui su 35 Consiglieri tutti più o meno
facciano la loro parte di beneficenza, ma non credo si facciano le
conferenze stampa per dire dove devono andare tali iniziative! È
una questione di pudore personale, io sono cattolico un po' così...
ma so che la mano destra non dovrebbe sapere quel che fa la mano
sinistra, quindi se le facciamo non lo diciamo. Ognuno di noi aiuta
come può le fasce deboli. Questo mi sembra un atteggiamento di
isolamento, di aristocratico isolamento, ossia "noi siamo gli unici
che possiamo parlare di tali cose, siamo i "fustigatori dei
costumi", dobbiamo continuare a brandire questo nostro vessillo,
perché tutti gli altri sono lì per mangiare il pane a tradimento"!
Ripeto: se l'iniziativa aveva uno scopo preciso di raggiungere una
sua concretezza, si trattava di sottoscrivere questa iniziativa,
che poi tutti hanno rifiutato a seguito del vostro rifiuto, e di
affrontare finalmente tale problema senza le solite ipocrisie.
Credo sia un'ipocrisia l'essere legati automaticamente alla
retribuzione dei Parlamentari italiani, perché, quando andiamo ad
incrementare i nostri compensi, dobbiamo poterlo dire alla gente,
perché ce lo meritiamo, poi la gente deciderà con il voto. Ripeto:
si trattava di dare corso a questa iniziativa, che poi è stata
rifiutata da parte di tutti a seguito del vostro rifiuto, perché
non bisogna essere sempre i primi della classe, non bisogna sempre
pensare di posare il cappello in un certo punto solo per dire che
abbiamo posato il cappello.
Ho sentito prima la discussione sui ticket, ma abbiate pazienza,
si dice: "andiamo a rimborsare...", ma certo, tutto possiamo fare,
anche rimborsare le tasse, ma cerchiamo di tenere presente che
viviamo un momento complicato, che anche tutta questa
delegittimazione della funzione che noi svolgiamo... perché ognuno
di noi può essere niente, ma noi svolgiamo una funzione molto
importante, una funzione che ci è riconosciuta e che ha
caratterizzato tutta la storia della nostra Regione, quindi con
questo tipo di iniziativa cosa si fa? Si manda un messaggio che qui
sono tutti dei ladri, sono tutti degli approfittatori, sono tutti
della gente che è qui per mangiare. Nel 2008 ci saranno le elezioni
e il nostro elettorato, che è il nostro datore di lavoro, ci
manderà a casa, perché ci sostituirà con altri, questo è normale,
ma non possiamo continuare in questo modo! Se si vogliono
affrontare i problemi... ripeto che, come "Union Valdôtaine", sono
qui per affrontare anche questo problema, ma non voglio che esso
venga usato in maniera strumentale, non voglio che esso venga usato
in maniera demagogica, o che su tale argomento si prendano delle
iniziative che partono da presupposti ideologici che non hanno più
alcun senso, perché, se vogliamo fare la nostra bella proposta
mediatica, se vogliamo che la televisione parli di noi, se vogliamo
continuare a fare le conferenze stampa sulle iniziative di
beneficenza, facciamolo pure, ma non è questo il modo per
affrontare i problemi, è un altro ed è molto più serio rispetto a
questo!
Presidente
- La parola al Consigliere Lavoyer.
Lavoyer (FA)
- Non me ne vogliano i colleghi del gruppo
"Arcobaleno", ma questo argomento mi offre uno spunto per fare
qualche considerazione su 2 aspetti della politica, che alla gente
danno molto più fastidio dell'aumento delle diarie mensili dei
Consiglieri regionali, e i 2 argomenti sono: uno, la demagogia, già
illustrato ampiamente da chi mi ha preceduto; l'altro,
l'incoerenza. Partendo dalla demagogia, Aristotele definiva chi fa
demagogia con il termine "adulatore del popolo" e mai come in
questo caso la definizione è centrata; infatti, quella del demagogo
è un tipo di azione che, sfruttando particolari situazioni
storico-politiche e volgendole a fini propri, eccita e guida le
masse popolari, soggiogandole grazie a particolari capacità
oratorie e psicologiche spesso istintive, che permettono di
interpretare gli umori e le esigenze più immediate. Nello
svolgimento di questa politica non si tiene minimamente conto dei
reali interessi della Comunità, ma si ricerca solo di conquistare o
mantenere un potere personale o di gruppo e mai definizione fu così
calzante come su tale argomento portato avanti dal gruppo
"Arcobaleno". Sulla coerenza, incoerenza o ipocrisia ci pare che la
battaglia - e non ho né la verve, né la passionalità del
Consigliere Lattanzi, però gli devo dare ragione "in toto" sui
contenuti - vada fatta alla fonte. Mi chiedo chi ha deliberato
l'aumento ai Parlamentari, chi ha fatto scattare il meccanismo
agganciato dei Consiglieri regionali: sono coloro che sono al
Governo nazionale e che hanno dichiarato in campagna elettorale che
avrebbero ridotto il costo della politica! Ora il paradosso è che i
locali rappresentanti di questa coalizione si "stracciano le vesti"
gridando allo scandalo se si attua una norma che da tutti a suo
tempo fu condivisa al momento di una decisione relativa alla
diminuzione, nel caso del Governo precedente, e proprio in quella
occasione abbiamo tutti insieme deciso, anche il gruppo
"Arcobaleno", che questo tipo di incremento o diminuzione doveva
essere agganciato alla legislazione nazionale, ora non capiamo
questo cambio di atteggiamento. In conclusione, è vero che la gente
auspica che la politica costi meno alla collettività, ma prima di
tutto vorrebbe una classe politica capace di risolvere i grandi
problemi, senza perdersi in sterili polemiche nella "cucina" della
bassa politica, dove i condimenti dei piatti cucinati sono
rappresentati dalla demagogia, dall'incoerenza e
dall'ipocrisia.
Presidente
- La parola al Consigliere Salzone.
Salzone (SA)
- Il nostro gruppo il suo contributo su
questo argomento aveva già cercato di darlo in altre occasioni.
Sulla revisione della norma "Stella alpina" è d'accordo, tanto che
nel 2006 nel dibattito sulla finanziaria aveva proposto una
risoluzione con cui cercava di approfondire il problema, inserendo
il concetto più generale della riduzione dei costi della politica,
quindi un'armonizzazione diversa rispetto a un testo che ci pare di
poter rigettare in modo netto, quello presentato da voi, anche
perché ci sembra un'iniziativa intrisa di populismo e fuorviante. È
già stato detto dai miei colleghi, è paradossale discutere oggi una
mozione presentata dal vostro gruppo quando il Governo che voi
appoggiate ha chiesto l'aumento degli emolumenti. Meno rumore si
fece quando Berlusconi nel 2005 fece una riduzione del 10%. Ieri
assieme a tutti gli altri gruppi ci siamo impegnati a trovare una
risoluzione che consentisse di venire incontro a una richiesta di
carattere generale, ma che fosse presentata anche in modo più
armonico, però, di fronte al vostro rifiuto, le forze politiche e
noi per primi abbiamo deciso di non ripresentare alcuna risoluzione
oggi. Noi abbiamo all'interno del nostro partito una discussione
continua, abbiamo già un disegno di legge pronto che presenteremo
come movimento e quindi noi vorremmo affrontare il problema in modo
concreto e in modo meno demagogico.
Presidente
- La parola al Presidente della Regione,
Caveri.
Caveri (UV)
- Sui costi della politica esiste un'ondata
demagogica e qualunquistica, non è una cosa di questi tempi, è una
cosa che è sempre esistita. Quando ero Parlamentare, Segretario di
Presidenza della Camera, si sono assunti dei provvedimenti
draconiani per tutti quelli che venivano definiti privilegi.
Ricordo, ad esempio, la questione concernente la previdenza, che
prima, in parte, per i dipendenti pubblici era versata dagli enti
pensionistici, penso a periodiche discussioni sui "benefit", sulle
guarentigie, sui vantaggi e, ogni volta che "si raschiava il
barile", comunque avevi sempre di fronte a te una parte di opinione
pubblica insoddisfatta, perché l'opinione pubblica accomuna tutti
coloro che svolgono attività politiche come un insieme di
privilegiati che si chiudono nella loro "turris eburnea" e nel
tempo moltiplicano i vantaggi a loro favore. Quando mi capita di
incontrare i Presidenti delle altre Regioni e di leggere le tabelle
comparative dei compensi dei Consiglieri regionali e dei membri del
Governo regionale della Valle d'Aosta, sono molto tranquillo,
perché siamo lontani migliaia di chilometri da situazioni che sono
talvolta fra il grottesco e il comico e molti giornalisti - penso
alla penna sagace di Gian Antonio Stella - hanno raccontato di
Consigli e Governi regionali dove, come capita anche nel Parlamento
nazionale, albergano nicchie di privilegio che devono essere
spazzate via. Il peggior nemico della democrazia è il qualunquismo,
come pure la demagogia, perché se siamo tutti d'accordo sul fatto
che il meccanismo attuale è ipocrita... e lo è anche per i
Parlamentari nazionali, che non hanno un'indennità collegata ad
essi stessi, ma un'indennità collegata ai Magistrati di Cassazione.
Come sapete, i Magistrati di Cassazione non sono in Cassazione,
perché con il sistema di progressione della carriera dei Magistrati
italiani uno può essere Pretore a Rocca Cannuccia ed essere
Magistrato di cassazione, quindi in realtà credo che, da questo
punto di vista, sarebbe salutare per l'opinione pubblica... e forse
potremmo mettere una parte degli aumenti in un'inserzione
pubblicitaria in cui mettere alla pubblica attenzione molti
moralisti, specie nel settore di mia provenienza, che guadagnano
lauti compensi e poi sono moralisti e pronti a bruciarci nella
pubblica piazza. Credo sia di assoluto buon senso riflettere su
meccanismi nuovi che consentano di ottimizzare i cosiddetti "costi
della politica".
Quando ho visto che nei 12 punti del "Governo Prodi" c'era anche
quello dei costi della politica a seguito di sciagurate
pubblicazioni come quella dei Senatori Salvi e Villone, che hanno
fatto un "j'accuse" nei confronti di Regioni e di enti locali,
dimenticandosi di essere Senatori della Repubblica... e sulla
numerosità dei Parlamentari e sul ruolo del bicameralismo in
particolare della totale inutilità del Senato ritengo si possano
scrivere dei trattatelli molto utili; quindi che 2 Senatori nel
"brodo primordiale" dei privilegi del Senato si scaglino contro
Province, Comuni e Regioni credo che tutto sia fattibile, ma
basterebbe comprare uno specchio per rendersi conto che i privilegi
qualcuno li ha di fronte a sé. È questa la ragione per la quale mi
auguro che non vi siano né mozioni, né annunci che si danno i soldi
ai partiti, evviva Iddio i soldi ai partiti li danno tutti quelli
che sono seduti qui dentro, per cui non ci sono quelli di serie A e
quelli di serie B che come dei vampiri tengono l'intero compenso
per sé stessi! Mi auguro che si esca da annunci e da strilli e si
"ponga mano" a una riforma che però non abbia un sentore
pauperistico, ognuno di noi nel momento in cui si trova ad
interpretare un ruolo in molti casi rinuncia alla propria
professione, a determinate progressioni di carriera che avrebbe
potuto fare se avesse svolto un'altra attività, lavora diversamente
dagli orari che vengono prefissati nei contratti collettivi di
lavoro. Vorrei quindi dire alla gente che la maggior parte dei
politici valdostani si guadagna i propri emolumenti... questo viene
fatto con serietà, con tentativo di applicare con competenza ai
propri ruoli istituzionali... e questo non è un capriccio, ma
deriva dall'autonomia speciale, che ha deciso che per la Comunità
valdostana vi fossero dei costi da pagare, che sono i costi della
democrazia... vuol dire avere un sistema autonomistico basato
sull'esistenza di Comuni con dei Sindaci che devono avere una
propria indennità, basato su un Consiglio regionale che non è sul
censo, che consentirebbe solo alle persone ricche, come era nei
Parlamenti ottocenteschi, di poter partecipare alla vita della
politica... che esiste un Governo regionale in cui l'attività
politica e l'attività amministrativa diventano esclusiva e si
"rompono i ponti" con l'attività che qualcuno di noi poteva
svolgere. Credo che possa essere ragionevole riflettere su tale
argomento, ma non facendo finta di fare tutto questo... fare
attività politica come se sotto il vestito portassimo un cilicio,
ossia che vi sia in questa vocazione di fare politica qualcosa di
monacale: la politica non è monachesimo.
Presidente
- La parola al Consigliere Sandri.
Sandri (GV-DS-PSE)
- La riflessione che facciamo parte da
un concetto fondamentale: qui non si deve parlare immediatamente di
demagogia, può esserci qualche riflesso demagogico, ma credo che,
come ogni sollecitazione che viene condivisa da larghe fette di
popolazione, bisogna fare qualche riflessione. Ne parlavo prima con
la collega Fontana in modo sereno e il ragionamento che abbiamo
fatto è questo: è un po' come quando ci si trova al supermercato e
di fronte a un prodotto si valuta la qualità e il prezzo. Ho
l'impressione che siano entrambi elementi che dobbiamo mettere sul
tavolo della nostra riflessione. La popolazione ci dice che c'è uno
scompenso fra questi 2 elementi, quindi i casi sono 2: o siamo
pagati troppo, o lavoriamo poco, o comunque il prodotto del nostro
lavoro non è adeguato come la popolazione si aspetterebbe. Penso
quindi che questa non sia... al di là che la forma non è corretta,
ma è demagogica... ma nel contenuto pone delle riflessioni che
dobbiamo saper analizzare. Fra l'altro, mi è parso di cogliere
nelle valutazioni dei colleghi dei gruppi "Stella Alpina", "Union
Valdôtaine" e anche nelle parole del Presidente Caveri una
disponibilità ad affrontare il tema seriamente e in modo
collegiale. Questo crediamo che debba essere colto come elemento
per fare un esame di coscienza sul prodotto che forniamo alla
popolazione, ad esempio in termini di stabilità e funzionalità, ci
sono parecchi dati su cui si può ragionare, ma anche in termini di
costi della politica. Da tale punto di vista, credo che, per
mantenere alta la qualità di questo Consiglio, lo strumento della
mozione sia demagogico, perché su tali temi esistono delle proposte
di legge presentate dal nostro gruppo e da altri gruppi politici in
Commissione, che secondo me è bene siano discusse, per cui anche su
questo tema, più che il "bla-bla" di una mozione, è importante che
vi siano delle proposte di legge su cui confrontarsi per poi
adottare il testo.
Vorrei rimarcare qualche elemento: il primo, certamente il
discorso della riduzione o di una rivalutazione dell'ammontare
delle indennità rispetto ai finanziamenti ai partiti, rispetto alle
indennità e via dicendo, ritengo debba essere posto, ma assieme
dobbiamo distaccarci da quei meccanismi farisaici che sono quelli
identificati dalla Camera dei deputati, che si è collegata alla
Magistratura; quindi vi sono delle vie su cui lavorare e credo si
possa fare. Stiamo predisponendo, grazie alla collaborazione degli
uffici della Presidenza del Consiglio, un testo che ricalca la
scelta che ha fatto pochi mesi fa la Regione Trentino Alto Adige e,
proprio per quello spirito collegiale che è qui emerso, forniremo
una copia prima della presentazione a tutti i gruppi politici, in
modo che si possa fare una valutazione concorde ed eventualmente
adottare insieme un testo. Così come saremo grati al gruppo "Stella
alpina" se vorrà, prima di depositare la proposta di legge, farne
partecipi tutti i gruppi politici, in modo che questa non diventi
qualche "fuga in avanti" di qualcuno che "si vuole far bello", ma
una presa di responsabilità da parte di tutto il Consiglio.
Presidente
- La parola al Consigliere Venturella.
Venturella (Arc-VA)
- Partirei dalle ultime affermazioni
del collega Sandri, anche per una questione di "aggancio alla
memoria". Tutti gli interventi sono stati molto interessanti,
vorrei tranquillizzare i colleghi che pensano che le nostre
iniziative abbiano un'impronta demagogica, un qualcosa di
"gridato", come qualcuno ha detto. Quando si utilizzano questi
strumenti come la mozione, mozione datata 8 marzo 2007, è perché,
collega Sandri - in virtù della qualità che mi ha affibbiato il
Presidente Caveri, di essere un navigatore in "Internet"... no
navigo solo sulla rete regionale, che fortunatamente contiene tutti
i resoconti, è una bella raccolta storica di ciò che è successo e
proprio alla storia vorrei riferirmi - ho tentato nella passata
legislatura e anche in questa di percorrere tutte le strade:
abbiamo presentato risoluzioni, ordini del giorno, interrogazioni,
interpellanze, mozioni, quindi non è un'iniziativa estemporanea,
collega Lattanzi, che viene fuori dopo l'aumento retroattivo del
primo. Abbiamo cominciato - e mi ricordo anche la data - nel
settembre 2003 a presentare iniziative consiliari che sono sfociate
l'11 febbraio 2004 nella presentazione di una proposta di legge
regionale - la n. 4/2004 - che conteneva 2 concetti fondamentali:
la diminuzione delle indennità dei Consiglieri regionali e il
sostegno alla comunicazione politica. Accetto, perché fa parte del
fervore nel dibattito politico, tutte le critiche che sono state
fatte, ma un po' di memoria bisognerebbe ogni tanto esercitarla,
perché sono 4 anni che ci battiamo per queste cose! Le risposte -
che ho nei resoconti consiliari - ottenute hanno sempre lo stesso
tono; allora non vuol dire che questa è demagogia, ma che a
sollecitazioni continue, che sono quasi come la quartana, la febbre
malarica, le risposte sono sempre le stesse. Potrei registrare la
risposta del collega Lattanzi di oggi, riproporla su nastro,
rispetto a quella dell'ottobre 2003 è uguale! Noi facciamo tali
iniziative quando bisogna sollecitare di nuovo il Consiglio a
lavorare in questo senso e vi dico che personalmente sono
soddisfatto, perché vi è una novità che non è mai uscita nei
resoconti, a patto che non si attribuisca valore di falsità ai
resoconti consiliari: mi riferisco alla dichiarazione del
Presidente dell'"Union Valdôtaine" Cesal, che in apertura di
intervento ha parlato di sensibilità, di interesse degli iscritti
dell'"Union Valdôtaine" a questo tema. Ho letto i resoconti di
tutti i dibattiti dal settembre 2003, tale novità non c'era e
quindi esiste un elemento che crediamo sia un elemento di
ottimismo, perché c'è la disponibilità a discutere di queste cose.
Il secondo elemento è la disponibilità del Presidente Caveri, che
per la prima volta ha parlato di disponibilità del Governo
regionale a sedersi attorno a un tavolo. Noi potremmo
provocatoriamente rispondere al Consigliere Cesal dicendo: esiste
già una proposta di legge bocciata l'11 febbraio 2004, che è quella
che parlava di riduzione del vil denaro ai politici, aumento del
vil denaro alla comunicazione politica, perché è vero vi è
un'ipocrisia di fondo: quella dell'aggancio automatico, ma si sa
bene che questo aggancio potrebbe essere compensato da un aumento
dell'indennità di funzione e di un'altrettanta diminuzione della
diaria giornaliera. Ripeto: dal 2003 proponiamo tutte le iniziative
consentite dal Regolamento del Consiglio, se fosse consentito,
potremmo anche presentare delle pergamene, perché non sappiamo più
cosa fare, abbiamo percorso tutte le possibilità dalla semplice
interrogazione alla proposta di legge regionale, adesso crediamo
che qualche segnale positivo vi sia nei confronti della nostra
iniziativa.
Presidente
- La parola al Consigliere Lattanzi.
Lattanzi (CdL)
- Ho visto che non avete accolto il mio
suggerimento di starvene zitti e, siccome continuate a parlare, vi
rispondo. Ci fai la moralina sul fatto che finalmente siete
riusciti, dopo innumerevoli iniziative, ad aprire il dibattito in
Consiglio per la riduzione dei costi della politica. Vi do un bel
consiglio, volete ridurre i costi della politica? Cominciate ad
evitare di andare a far trasferte in Brasile al "Social forum", in
Sudafrica a fare le passeggiate, statevene a casa così evitate di
far spendere ai Valdostani i soldi per mandarvi in giro a fare
missioni che interessano solo a voi e alla vostra minoranza
politica! Cominciate a togliere quei soldi, così contribuite
tangibilmente fin da subito alla riduzione dei costi della
politica, non venite a farci prediche, non avete in nessun modo
contribuito alla riduzione dei costi della politica, ma avete
contribuito ad aumentarli!
Altro piccolo argomento: noi l'avevamo fatta la riduzione dei
costi della politica, l'avete riaumentata voi. Fatevi uno sconto,
fatevi un "tombale", su questo argomento non intervenite più,
perché ogni volta che parlate vi svergognate davanti alla Comunità
valdostana! Forse "cavalcherete" 200 volti all'"Espace populaire",
ma qui non ci incantate, perché non abbiamo l'anello al naso!
Presidente
- La parola al Consigliere Bortot.
Bortot (Arc-VA)
- Carissimo Lattanzi, le prediche... noi
non abbiamo padroni, abbiamo della dialettica, siamo capaci a
metterci contro anche il Governo amico, cosa che voi non avete mai
fatto!
(interruzione del Consigliere Lattanzi, fuori
microfono)
... per quanto riguarda le trasferte ai "social forum", ti
invito la prossima volta a venire con noi. Forse la tua arroganza
calerebbe un po' e impareresti qualcosa di come funziona il resto
del mondo rispetto ai tuoi privilegi. Terzo: l'"Espace populaire" è
un'associazione che si chiama "Arci" che ha a livello nazionale 2
milioni di iscritti e all'"Espace populaire" ce ne sono 2.000 e
sono gli iscritti che decidono le cose che si fanno... certo che dà
fastidio, voi non siete capaci a fare queste cose! Voi avete un
padre-padrone che fa la legge elettorale, dove non siete neanche
soggetti alle preferenze, perché il padre-padrone decide chi
mettere in lista e voi siete obbligati ad ubbidire, cosa che non
succede a noi. È vero allora che dobbiamo "guardarci in casa", in
parte quello che ha detto è vero ma, rispetto a quello che il
Governo nazionale fa, se non siamo d'accordo, prendiamo le
distanze; non so quante volte lei lo ha fatto rispetto al suo
Governo negli anni passati. Per quanto riguarda le politiche e le
decisioni che vengono prese qui, se andasse un po' in giro per
imparare come vive il resto del mondo, questi toni arroganti li
lascerebbe a casa!
Presidente
- Se nessun altro chiede di parlare, dichiaro
chiusa la discussione generale.
Pongo in votazione la mozione:
Consiglieri presenti: 25
Votanti: 18
Favorevoli: 3
Contrari: 15
Astenuti: 7 (Borre, Ferraris, Fontana Carmela, Salzone, Sandri,
Stacchetti, Tibaldi)
Il Consiglio non approva.
Presidente
- Con tale punto dichiaro conclusi per questa
giornata i lavori del Consiglio.
La seduta è tolta.
---
La réunion se termine à 12 heures 26.
