Classificazione
AMMINISTRAZIONE REGIONALE
ARTIGIANATO
COMMERCIO
INDUSTRIA



Oggetto del Consiglio n. 1774 del 2 febbraio 2016 - Resoconto
OGGETTO N. 1774/XIV - Interpellanza: "Interventi per
accelerare la gestione dei procedimenti amministrativi di
competenza dello sportello unico".
Rosset (Presidente) -
Punto n. 24 dell'ordine del giorno.
Per l'illustrazione, chiede la parola il Consigliere Gerandin, ne
ha facoltà.
Gerandin (UVP) -
Merci Président.
Noi pensiamo che il Governo regionale abbia avuto modo
soprattutto in quest'ultimo periodo di avere a che fare, o comunque
di confrontarsi con le imprese che operano sul territorio
regionale, con le attività commerciali che necessitano di avere
un'autorizzazione avvalendosi dello sportello unico della Valle
d'Aosta. Dico questo perché, almeno da quello che risulta a noi, e
come peraltro si è più volte anche ribadito in quest'aula, questo
sportello viene visto da tutti come uno spauracchio. Si dice che
fosse nato per semplificare, poi alla fine, invece di semplificare,
pare che di semplificazione ci sia poco, tutti dicono che i tempi
di risposta non sono diminuiti, anzi sono aumentati e soprattutto
che quella fantomatica sburocratizzazione, delegificazione,
semplificazione, coordinamento alla base di quell'ordine del giorno
che il collega Bertschy ha ricordato approvato in quest'aula
all'unanimità continua ad essere lettera morta. Parlo di uno
sportello unico che è nato con legge regionale del 2003 - per cui
ha superato più di 10 anni - che è stata poi modificata con legge
regionale n. 12 del 2011, con la quale c'è stato un adeguamento
della normativa in materia di sportello unico per le attività
produttive. All'atto pratico lo sportello unico costituisce l'unico
soggetto pubblico di riferimento territoriale in relazione a tutti
i procedimenti di competenza dell'Amministrazione riguardanti le
attività produttive. Da tutte le parti si dice di abolire, di
chiudere questo sportello. Si sa che lo sportello non si può
chiudere, nel senso che se non ci fosse l'attuale sistema di
gestione che ne ha fatto due poli: quello dell'Alta Valle e della
Bassa Valle, in questo momento se esso non fosse stato costruito
con legge regionale...lo Stato prevede che sia
la Chambre
ad
occuparsi di queste autorizzazioni. In questi giorni, peraltro,
vediamo che a livello nazionale si vogliono chiudere le piccole
Chambre per fare delle aggregazioni in maxi comprensori.
Noi pensiamo che veramente chiudere uno sportello unico in
questo momento sia andare verso un suicidio per questi poveri
imprenditori che devono avvalersi di queste autorizzazioni, per cui
noi volevamo con quest'interpellanza fare il punto della situazione
per capire quale sia il numero dei procedimenti unici richiesti,
quanti siano quelli autorizzati nel 2015, quali siano i tempi medi
per quest'autorizzazione e il numero delle volte in cui è stata
convocata la fantomatica conferenza dei servizi, che dovrebbe
essere l'organo che semplifica e accelera queste autorizzazioni,
perché noi abbiamo avuto proprio con gli imprenditori locali delle
dichiarazioni formali in cui ci hanno detto che hanno perso
milionate di investimenti sul territorio regionale perché non
eravamo in grado di rispettare dei tempi decenti per il resto di
quello che è il sistema di risposta come avviene nel resto
d'Europa. Vorremmo anche capire qual è l'intenzione del Governo per
ovviare a questi ritardi. Questo era il senso con cui è nata
quest'interpellanza proprio perché a noi pare che sia giunto il
termine di passare dai proclami ai fatti. Grazie.
Presidente -
Per la risposta, la parola all'Assessore
Donzel.
Donzel (PD-SIN.VDA) -
Grazie Presidente.
Ringrazio il collega perché anche nella redazione
dell'interpellanza è stato preciso e puntuale nelle domande, così
che in qualche modo è anche agevole dare delle risposte e
confrontarsi in aula. Una precisazione riguarda il fatto che
l'Assessorato delle attività produttive si occupa direttamente
degli insediamenti di grandi attività imprenditoriali, mentre
invece qui ci riferiamo a realtà più piccole, per cui lo stesso
SUAP è stato attribuito al SUEL, che in questo momento è sotto la
competenza diretta degli Enti locali, con i quali bisogna
riconoscere c'è una positiva collaborazione. In un certo senso i
numeri che le andrò ad esplicitare permetteranno di capire come sia
possibile passare dal cosiddetto "percepito", che naturalmente va
tenuto in conto, a quella che invece è una considerazione su base
numerica. Certamente il percepito delle imprese è che se non ci
fosse nessuna domanda da fare, sarebbe meglio, però le domande di
autorizzazione per aprire un
dehors
, le domande di
autorizzazione per aprire un'attività sono delle domande che sono
previste da normative che sono inevitabili, quindi quello su cui si
può lavorare è cercare naturalmente, come diceva lei, di
ottimizzare le procedure per avere delle risposte puntuali.
Stando ai numeri di provvedimenti unici richiesti e autorizzati
nel corso del 2015 dalle tre strutture del SUEL, che ricordo ce n'è
una su Aosta, lo sportello amico del cittadino, poi c'è a Gignod e
a Pont-Saint-Martin, ma si tratta di sportelli telematici, perché
le domande hanno carattere telematico, i procedimenti unici avviati
sono stati 6966, suddivisi in procedimenti necessitanti
autorizzazione espressa 1647 - poi, se vuole, le lascio il dato
cartaceo -, procedimenti aventi efficacia immediata, la SCIA,
sottoposti al controllo a posteriori 5319 e endoprocedimenti
gestiti dallo sportello connessi ai procedimenti unici 5765, per un
totale di 12.731. I procedimenti avviati nelle varie strutture sono
5100 per quello che riguarda la cosiddetta "Alta Valle", che poi
non è proprio un'Alta Valle, ma riguarda anche
la plaine
intorno al comune di Aosta che arriva fino a Nus, ce ne sono 3379
ad Aosta e 4200 per quel che riguarda la Bassa Valle.
Un altro dato che può essere interessante è quello che si
riferisce a quello che chiedeva lei: i tempi di espletamento dei
procedimenti ad autorizzazione espressa nel corso del 2015,
comprensivi dei tempi di acquisizione dei pareri di competenza. Una
delle grosse problematiche che sta emergendo è che alcune
autorizzazioni sono rilasciate direttamente e immediatamente dallo
sportello unico, altre autorizzazioni richiedono il parere di altri
enti. L'esempio più tipico è quello di un soggetto che si insedia
su una strada che fa riferimento all'ANAS e allora magari per
mettere un'insegna è indispensabile che arrivi il parere dell'ANAS.
Su questo mi sono scontrato personalmente, è diventato quasi un
caso di Stato, perché veramente un imprenditore che aveva avviato
un difficile contratto di locazione, che doveva aprire al più
presto l'attività non poteva avere l'autorizzazione all'insegna
perché mancava il parere dell'ANAS. È necessario che tutti i
cittadini capiscano che questa non è una procedura che può essere
semplificata dalla Valle d'Aosta, perché la Valle d'Aosta può
chiedere all'ANAS il parere, ma i tempi dell'ANAS non li detta
l'Assessorato delle attività produttive. Questo quindi, purtroppo,
è uno dei limiti più grossi che si incorrono in questo tipo di
procedure e per questo serve una collaborazione maggiore tra gli
enti, oltre all'effetto di snellimento. Il tempo medio di chiusura,
comprensivo dei tempi di acquisizione dei pareri di competenza,
quindi compresi i tempi di risposta dell'ANAS e di altri soggetti,
al netto delle interruzioni per carenze documentali, perché ci può
essere anche il problema che qualcuno presenta incomplete o
mancanti di parti alcune richieste, è stato di 50 giorni, quindi la
media è assolutamente dentro le norme. Andando a vedere il dato
disaggregato dei procedimenti unici conclusi con esito positivo o
negativo, su 1375 procedimenti 1000 (il 73 percento) si sono
conclusi entro 30 giorni, al lordo anche delle interruzioni per
carenze documentali; un altro 13 percento si è concluso nei 60
giorni, quindi entro i termini di legge - dunque entro i termini di
legge siamo all'86 percento -; un 5 percento si è concluso oltre i
90 giorni - e qui però ci stiamo riferendo anche ad errori che
potrebbero essere non del SUEL, ma a mancanze documentali - e per
un 9 percento sono andati oltre i 90 giorni, è quello che le stavo
spiegando prima. Certamente noi dovremmo riuscire un giorno ad
arrivare ad averli tutti: il 100 percento sotto i 60 giorni, su
questo convengo con lei, però da lì a dire che qui c'è il
disastro...la realtà che rappresentiamo è unica in Italia: è
l'unico caso in cui esiste un coordinamento tra questi uffici e ci
sono stati dei riscontri e degli apprezzamenti anche sul tipo di
organizzazione. Ribadisco poi che non siamo soddisfatti, che
bisogna fare meglio, ma il dato rispetto al percepito...come hanno
telefonato a lei, anche ai nostri uffici telefonano che ci sono
delle cose che non vanno, ma...come dire? è più facile che si
lamenti chi ha dei problemi che ti telefoni uno che ha avuto la
risposta in 30 giorni.
Rispetto invece alla richiesta del terzo punto: se si è
proceduto a richiedere delle conferenze dei servizi, nel corso del
2015, diversamente da quanto avvenuto in anni precedenti, non si è
proceduto alla loro convocazione: da un lato, in considerazione
della casistica dei procedimenti gestiti; dall'altro, per
concentrare l'attenzione sull'uso della procedura telematica di
condivisione della documentazione in formato digitale, attivata
nell'ambito dei sistemi informativi in uso allo sportello, in
attuazione delle disposizioni della citata legge n. 12/2011 e del
DPR n. 160/2010. Si evidenzia comunque che non si sono
concretizzate situazioni tali da determinare l'obbligo o specifiche
richieste dell'utenza in tal senso. È in previsione l'attivazione
di una specifica unità organizzativa all'interno del SUEL operativo
per l'intero ambito territoriale regionale, dedicato in particolare
alla gestione strutturata di conferenze di servizi con cadenza
temporale sistematica onde utilizzare al massimo delle sue
potenzialità tale istituto procedimentale. Quando lei accennava che
si è fatto questo nel 2015, diceva che questo potrebbe snellire e
accelerare, questo è quanto si intende fare nel corso
dell'anno.
Per quanto riguarda gli interventi del Governo regionale per
ovviare ai ritardi dovuti al fatto che i procedimenti di competenza
del SUEL siano ancora gestiti dai Comuni singolarmente, nella
premessa abbiamo detto che c'è una buona collaborazione con questa
realtà, la riorganizzazione prevista nella nuova convenzione
determinerà le condizioni per poter assorbire sistematicamente
nell'ambito delle attività del SUEL quei procedimenti che ancora
residuano alla gestione diretta in capo ad altri uffici comunali.
L'auspicio è che la gente capisca l'importanza di dare delle
risposte aggregate e quindi ci sia un percorso di condivisione
verso e non tanto l'imposizione di andare lì, quindi, da una parte,
bisogna migliorare e continuare a lavorare per migliorare le
procedure; dall'altra, costruire dei percorsi che aggreghino, che
facciano capire l'importanza di fare squadra in questa fase
piuttosto che agire in una logica impositiva dall'altra.
Grazie.
Presidente -
Per la replica, la parola al Consigliere
Gerandin.
Gerandin (UVP) -
Grazie Presidente.
Ho ascoltato attentamente, Assessore. Parto dalla considerazione
che lei ha fatto, noi non abbiamo detto che qui è un disastro:
abbiamo detto esattamente quello che gli imprenditori hanno detto
al Governo e hanno riferito anche a noi. Noi abbiamo avuto incontri
con le categorie imprenditoriali e sembrava che in effetti un
grosso problema fosse riferito al discorso del rapporto per quello
che riguarda lo sportello unico.
Sullo sportello unico, Assessore, lei troverà in noi, in me
sicuramente uno che difende questo sportello perché è nato proprio
nel senso di voler semplificare le cose. È nato con questo spirito,
però poi ci sono stati una serie di meccanismi che l'hanno
inceppato. Parto dal fondo, quando noi chiedevamo della
collaborazione con i Comuni, è chiaro che non può essere
un'imposizione, però io penso che lei, Assessore, sappia che più di
tre anni fa è partita una sorta di sondaggio nei Comuni chiedendo
la disponibilità del personale a transitare nello sportello e vi
sono state decine di domande. Le uniche mobilità che si sono fatte
sono per lo sportello della Bassa Valle, perché in quelli di Aosta
e dell'Alta Valle tutto si è inceppato, perché in questa
graduatoria c'era personale della
Chambre
e personale
dell'ARPA che hanno fatto richiesta e improvvisamente tutto si è
stoppato, perché i Dirigenti della Chambre e dell'ARPA hanno detto
che di questo personale ne avevano estremamente bisogno. Allora o
si comincia a ragionare in un contesto diverso, o la Valle d'Aosta
non farà mai risparmio nella pubblica amministrazione! Le dico
questo perché - Assessore, penso che lei lo sappia molto bene -
dov'è che si inceppa tutto questo meccanismo? Si inceppa perché una
parte di autorizzazioni, che sono le autorizzazioni in merito
all'urbanistica...una persona va allo sportello, fa la domanda allo
sportello e quella pratica dallo sportello ritorna ai Comuni. È mai
possibile che in un sistema dove, come lei ha detto giustamente, si
collabora in via telematica, non si possa avere del personale
distaccato dai Comuni, visto che adesso stiamo parlando di servizi
associati, all'interno di queste tre strutture che dia il parere di
competenza del Comune? Non possiamo continuare a fare andare avanti
e indietro le pratiche. Allora si riuscirà veramente a risparmiare
e ad avere delle tempistiche certe e soprattutto magari evitiamo
che ci sia il singolo tecnico del Comune che magari interpreta come
meglio crede le regole dei piani regolatori. Noi ne usciremo mai se
non riusciamo a dare un
input
di questo genere.
Il fatto che nel 2015 non ci siano state convocazioni della
conferenza dei servizi lo sapevo già, per cui volevo solo che ci
fosse una conferma su una regola che prevede che sia facoltà del
responsabile dello sportello di convocarle. Le annuncio - e sono
contento che lei abbia detto che andate verso un discorso di
scadenza sistematica - che il gruppo UVP la settimana prossima
presenterà un articolo solo di modifica della legge, dove dirà che
la conferenza dei servizi è convocata ogni 15 giorni, per cui
andiamo nella stessa direzione. È un esempio pratico di come si può
ovviare e migliorare questo sistema, perché quando poi quelli che
devono esprimere i pareri...io mi riferisco soprattutto al discorso
della Sovrintendenza, urbanistica e quant'altro, è ovvio che l'ANAS
non la possiamo precettare, ma rimarrebbero casi isolati dove
abbiamo enti di competenza statale, obiettivamente lì non possiamo
minacciarli, ma in tutti gli altri casi noi veramente potremmo
accelerare e arrivare a dei tempi di risposta che, anche se non
sono magari così male nel contesto nazionale, potrebbero essere
un'eccellenza e soprattutto daremmo veramente gambe e fiato a quel
processo di gestione associata che abbiamo condiviso nel sistema di
erogazione degli Enti locali. Non come imposizione, ma come
convinzione e come una prova di responsabilità dove all'interno di
questo modello riorganizzativo debbono esserci anche le strutture
regionali, perché se Chambre e ARPA si tirano fuori, il sistema,
almeno, a nostro parere, è difficile poi da mettere insieme ed è
difficile portare a casa dei risultati concreti. Grazie.
Presidente -
Grazie Consigliere Gerandin.
