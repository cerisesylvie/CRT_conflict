Classificazione
INDUSTRIA



Oggetto del Consiglio n. 1855 del 22 marzo 2006 - Resoconto
OGGETTO N. 1855/XII - Situazione di crisi della Tecnomec e
metodologia dei relativi provvedimenti. (Approvazione di
risoluzione e reiezione di altra risoluzione)
Risoluzione
Il Consiglio regionale
Premesso che:
- la Giunta regionale con deliberazione n. 701 del 10 marzo
2006 ha incaricato FINAOSTA S.P.A. di valutare il Piano di Tecnomec
s.r.l. ai fini della situazione - economico finanziaria
dell'azienda e delle sue prospettive future, oltre che della
congruità del prezzo richiesto per gli immobili offerti in
vendita;
- la deliberazione citata è finalizzata all'acquisizione da
parte regionale dei cespiti dismessi da Tecnomec s.r.l. in quanto
non essenziali per l'attività imprenditoriale oltre che
all'acquisto dell'immobile industriale di Arnad che verrebbe
successivamente ripreso in locazione dalla stessa Tecnomec s.r.l.
per la continuazione dell'attività aziendale;
Ritenuto che
- la situazione della Tecnomec rientri in un contesto più
generale di grave crisi dell'industria valdostana;
- occorrono provvedimenti di carattere generale rientranti in
un piano di politica industriale di carattere regionale;
Invita
La Giunta regionale a revocare la deliberazione n. 701 del 10
marzo u.s. e a portare alla discussione dell'aula un piano di
intervento mirato ad individuare strumenti utili a superare il
momento di grave crisi dell'industria in Valle d'Aosta.
F.to: Frassy - Lattanzi - Tibaldi
Risoluzione
Il Consiglio regionale
Prende atto che la Giunta regionale con deliberazione n. 701
del 10 marzo 2006 ha incaricato la Finaosta spa di valutare il
Piano di Tecnomec srl predisposto al fine di poter accedere
all'articolo 182 bis della legge fallimentare ed al conseguente
accordo stragiudiziale con il
ceto creditorio;
Tenuto conto delle comunicazioni espresse in data odierna
dalle rappresentanze sindacali che hanno dato un giudizio positivo
sul piano aziendale presentato nel mese di ottobre u.s. finalizzato
anche all'ottenimento della Cassa Integrazione
straordinaria;
Prende atto altresì che le organizzazioni sindacali hanno
rilevato che l'azienda ha ottenuto negli ultimi mesi un notevole
miglioramento qualitativo della produzione e contestualmente ha
ricevuto importanti nuovi ordini da parte di clientela primaria del
settore;
Rileva che occorre adottare tempestivamente delle decisioni
in merito alle proposte aziendali finalizzate alla salvaguardia di
una occupazione durevole;
tutto ciò premesso
Esprime
condivisione sui metodi e contenuti della delibera n. 701 del
10 marzo 2006 con cui il governo ha incaricato Finaosta spa di
valutare la proposta della Tecnomec srl;
Impegna
la Giunta regionale, prima di adottare ulteriori
provvedimenti relativi al Piano proposto, di relazionare alla
commissione consigliare competente in materia le risultanze dello
studio di Finaosta spa.
F.to: Cesal - Salzone - Lanièce
Presidente - Si procede ora alla discussione delle 2 risoluzioni
congiunte. Possono intervenire i proponenti, ovviamente la Giunta
regionale, nonché un consigliere per ogni gruppo consiliare.
La parola al Consigliere Frassy, in qualità di proponente della
risoluzione del gruppo "La Casa delle Libertà".
Frassy (CdL) - Vorrei solo chiarire se in base
all'interpretazione del Regolamento, c'è la possibilità per il
proponente di chiudere la discussione generale; solo per capire
come impostare il ragionamento.
Presidente - Lei ha diritto di intervenire come proponente e poi
il suo gruppo può intervenire un'altra volta, se lei o un altro non
so...
Frassy (CdL) - ... nel senso che non c'è una replica del
proponente; prendiamo atto. Prendiamo atto comunque che quella che
era una deroga al Regolamento, la maggioranza ha ritenuto per
valutazioni politiche di non attuarla, perché la deroga al
Regolamento sui tempi della discussione è una deroga sempre
possibile, per Regolamento stesso! Non perderò altro tempo sulla
questione formale, perché penso che ci siano degli aspetti di
carattere sostanziale che debbano essere assolutamente oggetto di
approfondimento.
Vedete, siamo consapevoli del momento di grave crisi che vive il
comparto industriale in questa regione e ne siamo consapevoli non
tanto come Consiglieri regionali, ma semplicemente come cittadini
che leggono i giornali, che ascoltano i notiziari radiotelevisivi.
L'elenco delle aziende che hanno una situazione di crisi o che, a
seguito di una situazione di crisi, hanno chiuso i battenti, è un
elenco infinito. Mi limito solo a ricordare quelle che più
recentemente hanno dovuto sospendere la produzione a seguito delle
congiunture avverse del mercato o a seguito di situazioni di
"management" probabilmente non azzeccate: ricordo la "Balzano" di
Verrès, 40 dipendenti, fallita per la 3a volta; ricordo la chiusura
di un'azienda storica di questa regione, chiusura senza procedure
fallimentari, una chiusura dolorosa anche dal punto di vista
occupazionale, sempre nella bassa Valle, la "Fey Autotrasporti";
ricordo la chiusura di un'altra azienda della bassa Valle, 80
dipendenti alla fine, ma erano molti di più all'inizio, la
"Zincocelere"; ricordo la situazione di crisi della "Tecdis", 300
dipendenti.
Siamo tutti consapevoli che il comparto industriale in questa
regione è in crisi. Non vogliamo negare una situazione di crisi, ma
vogliamo affrontarla in maniera seria, e siamo rimasti perplessi
nel leggere la deliberazione che la Giunta, il 10 marzo, ha
adottato; una deliberazione che non affronta il problema della
crisi industriale, ma una deliberazione che affronta il problema di
un'azienda, la "Tecnomec". È questa un'azienda con un centinaio di
dipendenti e sicuramente quei 100 dipendenti riteniamo che abbiano
la stessa dignità dal punto di vista del diritto al lavoro e del
diritto a una vita decorosa con mezzi di sussistenza adeguati, come
i dipendenti delle aziende che abbiamo citato.
Ancora una volta, Assessore La Torre, la devo citare e mi
dispiace di doverla citare in continuazione, ma vorrei che questa
volta la mia citazione trovasse una rispondenza coerente!È stato
detto, quando questa Giunta si è insediata: "meno Regione, più
impresa" e noi scopriamo che voi impegnate 50mila euro di denari
pubblici per conferire un incarico a una controllata della Regione,
"Finaosta", affinché valuti la situazione economico-finanziaria di
"Tecnomec", la fattibilità della soluzione che "Tecnomec" indica e
la congruità del prezzo. Già, la congruità del prezzo, perché noi,
a seguito di questa deliberazione, apprendiamo che la Giunta da
ottobre ad oggi ha concordato con i sindacati e con la proprietà
dell'azienda di acquistare tutti i beni non strategici alla
produzione aziendale, ma di inserire nei beni non strategici anche
il bene stesso, che dà significato alla nozione di imprenditore,
ovvero l'azienda come edificio, come stabilimento; perciò
l'Amministrazione regionale - o "Finaosta" - andrebbe a comprare
questo immobile per affittarlo a chi continuerà a produrre.
Io dico: questa può essere forse una soluzione fantasiosa e
forse può essere anche una soluzione utile, alla fine; quello che
riteniamo inammissibile è che la Giunta abbia commesso 2 passi che
per noi non sono tollerabili. E mi dispiace che non ci sia
l'alfiere della centralità, a parole, di questo Consiglio, il
Presidente Perron, perché la Giunta non ha competenza, Presidente
Caveri, in materia di acquisizione di beni immobili - ed è il primo
rilievo -, in quanto l'articolo 1 della legge n. 66/1979 dà al
Consiglio regionale la competenza in materia di acquisto di beni
immobili. Vorremmo capire come è possibile che il Consiglio
regionale venga scavalcato dalla Giunta su una materia che è di
competenza del Consiglio, perché se il Consiglio decidesse di non
comprare quegli immobili, la stima, le valutazioni e le risorse
impegnate sarebbero state impropriamente, illegittimamente,
arbitrariamente impegnate dalla Giunta! Perciò questa deliberazione
è, sotto il profilo della legittimità, viziata, perché affronta una
materia qual è l'acquisto di beni immobili, che non compete alla
Giunta, soprattutto se questi beni immobili non sono inseriti in un
piano di acquisto.
La cosa più grave è che apprendiamo questo pomeriggio, alle ore
15,00, che da ottobre la Giunta conosce un piano industriale che è
stato predisposto dall'azienda, che è stato illustrato ai sindacati
- questo lo dice la risoluzione della maggioranza - e non è stato
consegnato ai Consiglieri regionali sul presupposto che questi non
hanno titolo, così ci dice la Giunta e l'Ufficio legale deve fare
valutazioni se abbia titolo o meno il Consiglio regionale a
conoscere il piano industriale! E non parlo di piano finanziario,
che è ancora un'altra cosa. Il piano industriale è quello posto a
base dell'impegno politico espresso al di fuori del Consiglio e
prima della deliberazione del 10 marzo, a ottobre scorso; è
l'impegno dell'Amministrazione regionale ad acquistare beni
immobili per una stima già ipotizzata di oltre 5 milioni di euro
per chiudere la situazione di crisi di liquidità di
quell'azienda.
Allora, Presidente Caveri, è mai possibile che in questa regione
ci siano sempre " i figli di nessuno" e "i figli privilegiati" che,
in virtù dei collegamenti politici, hanno diritto a strade
particolarmente agevolate? Ma è possibile che non interessasse a
nessuno il destino di "Balzano" o di "Tecdis"... abbandonata, sì,
perché l'unica risposta in tempi celeri l'ha data il nostro
Governo...
(interruzione del Presidente della Regione, fuori
microfono)
... vada a vedere i tempi delle procedure! Avete erogato 8
milioni a "Tecdis" senza controllare come impegnava quei soldi,
soldi che sono stati utilizzati per costituire fondi neri! E voi,
oggi, portate in Giunta un piano di salvataggio di un'azienda
infischiandovi delle problematiche della crisi dell'industria in
Valle, solo perché è un'azienda che ha dei padri nobili? Ma io mi
vergognerei! Fossi al posto dell'Assessore Charles, mi sarei
dimessa dalla Giunta! Ma immaginatevi se a livello di Governo
nazionale, il Presidente Berlusconi, che viene spesso accusato di
conflitto di interessi, avesse messo in atto un salvataggio del
genere nei confronti di imprese del suo gruppo! Allora siamo
indignati per il conflitto di interessi che state coltivando,
Assessore Marguerettaz! Non consegnate i documenti che spettano al
diritto ispettivo dei Consiglieri, qual è il piano industriale, che
è nella disponibilità del sindacato dal mese di ottobre, è a
conoscenza della Giunta dal mese di ottobre, mentre a noi ad oggi
non ci è stato consegnato, nonostante una richiesta nostra datata
15 marzo, e avete detto che l'Ufficio legale valuterà
l'opportunità. E io vi dico: perché l'Ufficio legale non valuta la
fattibilità della soluzione giuridica ai sensi del concordato con
adesione? Perché l'Ufficio patrimoniale non valuta la congruità del
prezzo? Perché per fare queste cose date un incarico a "Finaosta" e
impegnate 50mila euro di denari pubblici? Come mai gli uffici
legali per queste cose non funzionano mai?
Siamo allibiti da questa gestione spregiudicata dei denari
pubblici, siamo allibiti che si proponga al Consiglio regionale di
condividere i metodi contenuti nella deliberazione n. 701, siamo
allibiti dal fatto che il Consiglio regionale, in base a questa
relazione di maggioranza, impegni la Giunta a relazionare alla
commissione, quando la competenza è del Consiglio! La competenza in
materia di quella risultanza di "Finaosta" si chiama "acquisizione
di patrimonio immobiliare", non c'è da relazionare, c'è la
competenza del Consiglio! Io auspico che i colleghi di maggioranza
abbiano uno scatto di dignità e di orgoglio politico e
amministrativo! Non è ammissibile che ci siano Assessori che
nominano i figli in "Finaosta" e che finanziano con "Finaosta" e
con decisioni politiche prese in Giunta piani di salvataggio delle
aziende di famiglia pagati con i soldi dei cittadini!
I 120 dipendenti della "Tecnomec" hanno tutta la nostra
solidarietà, ma possono avere gli stessi strumenti e ammortizzatori
sociali che hanno i 300 della "Tecdis", i 40 della "Balzano", gli
80 della "Zincocelere", e quant'altro! Qui non si tratta di salvare
120 posti, qui si tratta probabilmente di salvare una politica
industriale che, un anno fa, a caratteri cubitali veniva salutata
come: "Finalmente l'azienda ritorna in mano alla proprietà"... un
anno dopo la gestione della proprietà si è rivelata fallimentare!
Stiamo facendo l'ennesimo regalo, meno di un anno fa lo stesso
gruppo ha beneficiato di 500mila euro di sconto di debiti che erano
stati contratti da "Artech" con "Aosta Factor". "Aosta Factor" è
partecipata al 75% da "Finaosta", "Finaosta" è partecipata al 75%
dal capitale regionale, dunque di quei 525 milioni di debiti
cancellati con un tratto di penna da "Aosta Factor" ancora una
volta è la comunità valdostana a pagare! Quante altre aziende hanno
avuto questo trattamento? Quanti sono gli imprenditori che sono
falliti perché non hanno restituito i mutui a "Finaosta" perché non
hanno pagato i debiti con "Aosta Factor"? Questo è
inaccettabile!
Colleghi di maggioranza, su questa vergogna chiediamo le
dimissioni dell'Assessore Charles e se questa deliberazione non
verrà ritirata - e non prendetelo come un ricatto politico perché
le regole vanno rispettate da tutti! - noi solleveremo anche su
altri tavoli la maniera vergognosa e clientelare con cui gestite i
soldi della comunità valdostana!
Presidente - La parola al Consigliere Cesal, in qualità di
proponente dell'altra risoluzione.
Cesal (UV) - Limiterò le mie considerazioni al fatto specifico,
al problema relativo alla "Tecnomec" e soprattutto quanto riguarda
i 130 dipendenti che sono coinvolti in questa vicenda, drammatica
per molte famiglie della bassa Valle. Oggi pomeriggio ho avuto una
prima presa di contatto con questa realtà, era un problema di cui
avevo letto sui giornali, avevo preso visione della deliberazione
della Giunta, la cosa mi lasciava piuttosto perplesso, ma devo dire
che, ritengo si tratti di un problema delicato, complesso, con dei
risvolti che vanno al di là della semplice valutazione della
situazione economico finanziaria della "Tecnomec".
La "Tecnomec" ha vissuto in questi ultimi periodi una fase
piuttosto travagliata della sua vita sociale, con l'assenza di
"management", l'abbandono di una figura apicale pare che abbia
provocato dei danni importanti alla gestione di questa attività.
Solo un anno fa si trovava in una situazione di produzione
qualitativa molto, molto scarsa, si parla di un 40-60% di scarti
nella produzione, questo solo a giugno dello scorso anno. I debiti
al 31 dicembre 2005 ammontano a 5 milioni di euro... da un punto di
vista finanziaria si tratta di una situazione - a detta dei
sindacati - esplosiva. Negli ultimi mesi c'è stato un cambio di
situazione aziendale importante, che fa ben sperare per il futuro
di questa azienda, ma soprattutto per il futuro dei 130 lavoratori
coinvolti. Il piano industriale prodotto per ottenere la cassa
integrazione straordinaria ha dato i suoi frutti, c'è stata una
ripresa degli ordini - si parla di circa 2,5 milioni, ordini per
2,5 milioni di euro, circa 5 miliardi delle vecchie lire -, la
qualità è decisamente aumentata, siamo a dei livelli fisiologici
intorno al 4%. Questo significa che c'è stato un piano di
innovazione e di sostituzione dei macchinari obsoleti, si cerca
quindi di andare nella giusta direzione. Questo piano industriale
deve essere, per il prosieguo dell'attività dell'azienda, sostenuto
anche da un piano finanziario parallelo e il piano finanziario
tende a reperire delle risorse finanziarie. L'unica soluzione
possibile è quella di cedere i capannoni e alcune proprietà della
famiglia Vuillermoz, famiglia proprietaria del gruppo.
Va ricordato che l'azienda è in una fase di procedura
fallimentare, non siamo in una gestione ordinaria; ai creditori è
stato presentato un piano di rientro a cui ad oggi ha aderito l'87%
dei creditori, quindi l'87% dei creditori dei 5 miliardi di euro di
debito al 31 dicembre 2005 ha dato la loro adesione a questo piano,
siamo in una fase di concordato con adesione.
Credo che la deliberazione della Giunta, contrariamente a quanto
affermato dal collega Frassy e depurata da quegli elementi che
possono rendere più soggettiva la valutazione, tenendo conto che la
vicenda ha dei risvolti anche personali che fanno riflettere, vada
nella giusta direzione, in quanto tende a dare una valutazione
tecnica oggettiva il più possibile per quanto riguarda
l'acquisizione dei beni, aree e capannoni, nonché altri beni di
proprietà della famiglia per dare la possibilità all'azienda di
andare avanti.
Le prospettive sono positive, abbiamo avuto oggi assicurazione
che si tratta di prospettive positive; sappiamo però che i tempi
stringono, quindi è giusto andare avanti, ma dobbiamo avere tutti
gli elementi di valutazione prima di decidere, perché in questo
momento non assumiamo ancora delle decisioni, ma verifichiamo se ci
sono le condizioni per poter procedere in una determinata
direzione. Le decisioni verranno prese in un secondo tempo da parte
di questo Consiglio e degli organismi che fanno capo a questo
Consiglio, le Commissioni consiliari competenti. Le decisioni vanno
prese in piena conoscenza di causa, quindi noi valutiamo positivo
che ci sia da parte del Governo regionale la volontà di
approfondire il problema per dare ai Consiglieri tutti gli elementi
per una valutazione il più possibile obiettiva, che deve andare
nella direzione del mantenimento dei 130 posti di lavoro.
I tempi in questa vicenda non sono indifferenti, bisogna fare
presto, perché parliamo di qualche settimana, per cui credo che su
questo argomento torneremo a parlare in questo Consiglio, ma
ritengo che la strada intrapresa possa darci tutti gli elementi di
valutazione, lasciando poi ad un secondo tempo le polemiche,
eventualmente le valutazioni di carattere generale e la valutazione
del sistema di crisi del settore industriale della nostra
regione.
Presidente - Chi chiede di intervenire?
La parola alla Consigliera Squarzino Secondina.
Squarzino (Arc-VA) - Credo che quando ci si trova di fronte a
problemi di crisi industriale, tutti dobbiamo capire la gravità
della situazione. Lo scorso anno a gennaio abbiamo fatto un
Consiglio straordinario su questo argomento e tutti abbiamo detto
cosa andava fatto. Il nostro gruppo aveva proposto delle piccole
cose, poche, ma chiare e mirate; la maggioranza ha presentato un
documento in cui c'erano una ventina di impegni e più, c'era tutto
il possibile. Ma, mi chiedo, a cosa è servita quella risoluzione e
quella serie di impegni, se non ha cambiato di una virgola la
situazione della crisi industriale, soprattutto in bassa Valle? Si
parlava di redigere una proposta di nuovo orientamento degli enti
strumentali, di individuare forme di sostegno alle aziende che
presentano un programma di risanamento economico e finanziario,
finalizzato al superamento di situazioni di crisi aventi natura
congiunturale; sembrava che ci fosse la volontà da parte della
maggioranza di individuare delle piste chiare, per invertire la
crisi industriale in bassa Valle. Questo non è avvenuto, non
abbiamo visto alcun frutto di queste affermazioni generiche e
neanche nessuna scelta chiara e precisa che andasse nell'ottica di
favorire l'imprenditorialità, gli insediamenti e il sostegno alle
imprese. Sempre nell'ambito di un discorso generale, voglio
ricordare che, sì, c'è stata la legge che abbiamo tutti votato
sull'anticipo della cassa integrazione, ma... cos'altro è stato
fatto? Allora, c'è una parte generale in cui si affrontano a parole
i grandi problemi e poi si aspetta che le singole imprese, una ad
una, entrino in crisi per poter intervenire con fatti concreti
questo è molto grave!
La cosa grave è che non si capisce bene quali sono i criteri per
cui la "Finaosta" o la Regione, a fronte di alcune aziende, attiva
tutti gli strumenti possibili e impensabili, mentre a fronte di
altre dice che non c'è liquidità: sono queste piccole aziende che
non hanno alcun padrino o madrina in questo Consiglio, che non
contano politicamente, per cui queste piccole aziende vengono
lasciate alla loro sorte e se va bene, va bene... se va male,
pazienza c'è la cassa integrazione! Qui è avvenuta una cosa
gravissima a mio avviso: qui si è lavorato come Governo per portare
il Consiglio di fronte al fatto compiuto, giocando sul fatto che ci
sono 130 operai in difficoltà... come si fa a dire "no" agli operai
in difficoltà e alle loro famiglie? Da giugno dell'anno scorso
c'erano gravi difficoltà; dall'ottobre dello scorso anno la Giunta
aveva chiara l'indicazione di crisi e chiara anche la soluzione
proposta, perché era stato presentato un piano industriale per
poter accedere alla cassa integrazione speciale; fra l'altro, piano
industriale che noi non abbiamo potuto vedere, piano industriale
che i sindacati hanno visto e commentato, dicendo di aver
partecipato anch'essi a trovare una soluzione al piano industriale,
ma di questo documento che tutti hanno visto, i Consiglieri non
possono averne contezza!
Ripeto, la decisione di risolvere la crisi dell'industria
"Tecnomec" con l'acquisto dell'immobile industriale, è stata presa
nell'ottobre dello scorso anno, perché questa è una condizione
"sine qua non" per dare l'avvio al piano industriale. Il piano
industriale è stato costruito sulla base di questo presupposto,
quindi ad ottobre dello scorso anno già si sapevano queste cose e
solo adesso arriva da parte della Giunta l'indicazione di voler
valutare questo piano...
(interruzione del Presidente della Regione, fuori
microfono)
... non pensavo che si usassero questi metodi, invece di
rispondere con argomenti ad argomenti.
Dicevo, solo adesso a marzo 2006, a fronte di una richiesta di
"Tecnomec", viene ufficializzata questa richiesta e viene demandato
a "Finaosta" l'incarico di studiare questa proposta, di valutarne
la congruità dal punto di vista economico-finanziario e anche
valutare la fattibilità della soluzione giuridica, oltre che
l'eventuale prezzo richiesto per gli immobili offerti in vendita.
La cosa che mi ha stupito è che pochi giorni dopo la presentazione
di questa delibera c'è da parte di alcuni sindacati la richiesta di
venire a incontrare il Consiglio, per difendere questa
deliberazione. È una delibera che affronta una situazione difficile
e l'affronta con una soluzione che gli stessi rappresentanti dei
sindacati e anche rappresentanti dell'ex maggioranza hanno indicato
come "irrituale" e "anacronistica" in quanto è una soluzione che
non è coerente con le scelte di politica economica di questa
Regione.
Quello che non è chiaro è perché solo oggi si giunge ad
ufficializzare queste condizioni irrituali e anacronistiche, perché
per questa azienda si giunge a queste soluzioni e perché questa
soluzione viene presa - e qui purtroppo dobbiamo prendere atto di
un dato di fatto - nei confronti di un'impresa che ha addentellati
chiari e precisi con la maggioranza, con la Giunta e con il Governo
tutto quanto! Quindi siamo posti di fronte, come Consiglio, al
fatto compiuto. Ci chiedete: "voi Consiglieri dovete dire adesso
cosa bisogna fare per salvare questi 120 operai"... ma come? Siamo
stati coinvolti come Consiglieri finora nell'analisi di queste
problematiche? No! Allora mi rifiuto di essere coinvolta all'ultimo
momento, senza avere avuto prima tutti gli elementi, nell'approvare
un metodo irrituale e anacronistico, anche se capisco che la
situazione degli operai è veramente grave e occorre in tutti i modi
provvedere, perché questa impresa possa svolgere in modo
continuativo e produttivo il proprio lavoro.
Presidente - La parola al Consigliere Lattanzi.
Lattanzi (CdL) - Mi aspettavo che anche gli altri gruppi di
maggioranza intervenissero su questo dibattito, visto che si vuole
calcare la mano su una crisi che è sentita, evidentemente basta che
parli il Consigliere Cesal per tutti, ne prendiamo atto, o forse
non si è ancora del tutto in maggioranza, si aspettano le elezioni
politiche per capire se si è proprio dentro o se si è fuori! Il
neo-Assessore all'industria ha tutta la mia solidarietà, perché ha
esordito dicendo che bisogna privatizzare in questa Regione, il
primo atto vero è quello di pubblicizzare anche un'azienda
privata... posso immaginare il suo travaglio! Ti sono vicino,
Leonardo!
Intanto vorrei darvi con più serenità il significato e il
sentimento dell'intervento del collega Frassy, il quale ha espresso
una certa indignazione che faccio fatica a trattenere, ma siccome
lo ha già fatto lui, l'intervento dell'indignato, volevo solo
spiegargli che questa indignazione è frutto di una non abitudine
che ancora non riusciamo ad avere, nonostante i 10 anni che siamo
in politica, e lui anche di più, di fronte a certi atti che, se
sotto l'aspetto tecnico-procedurale possono apparire legittimi,
sono sotto l'aspetto politico ancora difficili per noi da digerire,
non riusciamo a farcene una ragione!
Intanto un chiarimento nella replica di chi dovrà intervenire
della Giunta su questo argomento, una replica sul fatto che si
debbano dare 50mila euro a "Finaosta" per fare un lavoro che
dovrebbe essere di sua competenza! Se "Finaosta" è il braccio
operativo finanziario della Regione e se nel suo "DNA" costitutivo
c'è il compito di fare analisi per sviluppare l'economia della
Regione, mi chiedo perché dobbiamo dare 50mila euro a "Finaosta"
per fare il suo lavoro! "Finaosta" mi risulta essere
l'"Assessorato" più ricco della Regione perché nessun Assessore ha
un patrimonio accumulato come è quello di "Finaosta", come abbiamo
potuto apprezzare dai bilanci che abbiamo esaminato qualche
settimana fa, perché dobbiamo dare 50mila euro a "Finaosta" per
farci un atto di consulenza che dovrebbe essere un suo proprio
compito? Chiedo, per cortesia, una risposta su questo aspetto.
Nel merito della questione, il disagio non è riferito al singolo
fatto, che prende - come diceva il Consigliere Cesal - una piega
penosa, perché va ad intervenire su un fatto di tipo personale.
Infatti il Consigliere Cesal diceva: "questa cosa ha un significato
che fa riflettere perché ha intrinseco un aspetto personale"; sarei
curioso di capire qual è la riflessione, perché che faccia
riflettere siamo tutti d'accordo, siamo tutti qua, la testa nelle
mani, a tentare di capire se è giusto che l'Amministrazione
regionale compri l'azienda di un Assessore regionale che ha suo
figlio in "CdA Finaosta"! Ci dicono che abbia dato le dimissioni,
ma poiché questa è una notizia che i "media" non hanno comunicato,
a noi non risulta essere vero che si sia dimesso, quindi se è
giusto eticamente, politicamente, moralmente che un'operazione di
questo tipo venga fatta, al di là del contenuto, cioè di andare a
verificare il salvataggio da parte della Regione di un'azienda
industriale. È chiaro che ha un riflesso di tipo personale ed è
chiaro che è quello che ci fa riflettere!
Credo che questa riflessione vada fatta, la riflessione che il
Consigliere Cesal indicava che fa riflettere, allora facciamo la
riflessione e noi è quello che vogliamo fare, fare una riflessione,
ma lo vogliamo fare qui, nella sede opportuna! La riflessione è
questa: quello che preoccupa, oltre al fatto intrinseco, personale
e politico, che ci fa dire che altre aziende di colore politico
diverso sono state lasciate morire e che altre aziende in questa
Regione e in questi giorni, in difficoltà con le rate di
"Finaosta", sono lasciate morire con gli interessi di mora e viene
portata via la casa all'imprenditore, l'immobile industriale,
artigianale o commerciale senza alcuna preoccupazione, che siano
130, che siano 20 o che siano 250 i dipendenti, allora è chiaro che
è un "modus operandi" che fa riflettere! Ma quello che fa
ulteriormente riflettere è se questa cosa - qui la domanda sorge
spontanea - è l'inizio o il proseguimento di una procedura che
significa che ogni volta che ci sarà un'azienda in crisi, la
Regione andrà a comprare gli immobili di quelle aziende... andremo
a salvare tutte quelle in crisi?
La domanda che pongo è la seguente: è questo l'inizio di una
nuova procedura per cui la Regione si sente investita della
salvaguardia dell'economia regionale e ritiene cosa buona e giusta
andare ad intervenire là in tutte quelle aziende, dove
l'imprenditore da solo non ci riesce, con capitale pubblico? Spero
che ci sia una risposta, perché se così fosse vorrebbe dire - non
una grande novità - continuare in un processo di scelta culturale e
politica che purtroppo è stato penalizzante in questa Regione! Ma
la comunità valdostana ha già finanziato imprese industriali, che
sono comunque miseramente fallite, perché le aziende i cui nomi il
collega Frassy ha fatto sono state - pur con forme molto diverse -
aiutate, ma alla fine l'aiuto era sempre giustificato, come oggi,
dall'esistenza di un piano industriale e di una crisi di liquidità,
si diceva: "il piano industriale sembra positivo, aiutiamo
l'impresa perché così ci salva i posti di lavoro e risolviamo il
problema". Vi ricordo che non abbiamo salvato un solo milione di
euro di tutti gli investimenti che la Giunta ha fatto in nome della
comunità valdostana in questi ultimi anni! Non è stato sufficiente
aiutare queste imprese, perché se c'è un piano industriale, come è
stato sostenuto, il Consigliere Cesal ha detto: "l'azienda è in
crisi, come tante altre, l'imprenditore è in una crisi di
liquidità, però le prospettive per il gruppo sono positive, c'è un
piano industriale che è positivo"!
Ma scusate, se ci sono prospettive positive, troverà un
acquirente, ci sono le banche pronte a finanziare. "FIAT", 2 anni
fa, ha chiesto allo Stato italiano di intervenire in tempo reale su
una crisi dell'auto drammatica non per la "FIAT", ma per il Paese,
questo Governo ha detto che era finito il tempo di fare
l'imprenditore con i soldi di tutti e bisognava fare l'imprenditore
con i soldi della propria famiglia; la famiglia e gli azionisti
"FIAT" sono andati con i progetti industriali presso le banche e le
banche che erano esposte con quell'azienda, hanno investito in quel
progetto, non lo Stato né la Regione Piemonte! Non mi risulta che
la Regione Piemonte abbia finanziato "FIAT", perché c'era la crisi
industriale, e sono state chiuse centinaia di imprese del comparto
terziario della "FIAT" in Piemonte, ma la Regione Piemonte non si è
mica immaginata di andare a comprare tutti gli stabilimenti e le
attività industriali di tutto il settore manifatturiero del
terziario che stava dietro al comparto "FIAT" in crisi! E questo
perché è una politica che fallisce, non è sufficiente!
Ve lo diciamo senza essere "Cassandre", ma credo che l'Assessore
La Torre queste cose le capisca: se oggi compriamo gli immobili per
5 milioni di euro e con questo l'azienda può evitare il fallimento
e poi con un affitto alla Regione continuare la sua attività in un
processo, non è detto che si salvi, perché le cause sono nel
"management"! Ci sono aziende identiche a quella, che in questi
anni hanno diversificato le produzioni, hanno cambiato settori,
hanno aggiunto settori diversi da quello esclusivamente
automobilistico e si sono messe in condizioni con la strategia
della diversificazione manageriale di non essere succubi di un solo
settore, peraltro in crisi, sperando che Montezemolo la
salvasse!
Credo che sia sbagliato culturalmente, lo abbiamo già
dimostrato, lo avete dimostrato con il casinò: quando 2 anni fa ci
avete raccontato che i grandi "managers" ci avrebbero risolto i
problemi, vi abbiamo detto che non era la soluzione, perché non
erano in discussione le qualità professionali dei singoli, ma le
ingerenze dell'azionista politico e non ci sarà casinò che può
stare in piedi in Valle d'Aosta finché ci sarà l'azionista
politico, e oggi siamo qui ad ufficializzare un nuovo "CdA" con
delle nuove professionalità che sono indiscutibili e, se vogliamo,
anche meglio di quelle di prima, anche ce le avevate decantate,
ricordo le parole su Puddu e su tutti gli altri... quanto erano
bravi... e poi sono spariti! Non è l'Amministrazione regionale che
può salvare l'economia di questa Regione. Chi lo può fare? Lo
possono fare gli imprenditori, se sostenuti negli investimenti, se
hanno un rapporto con l'amministrazione pubblica meno burocratica,
se non pagano il 50% di tasse, se non devono pagare delle "ICI"
spaventose ai Comuni, se possono entrare nell'area "Cogne" che
abbiamo ristrutturato con 200 miliardi e che sono ancora capannoni
vuoti!
È sbagliata la vostra linea politica, oltre naturalmente a
portare avanti la riflessione che il Consigliere Frassy ha fatto,
cioè se è giusto e corretto che un Assessore rimanga in carica, nel
momento in cui salva un'azienda... visto che già le salvano
un'azienda, dovrebbe essere almeno contenta e andare a casa, andare
magari a lavorare e ad occuparsi della sua azienda, visto che tanto
fallirà comunque!
Presidente - La parola al Consigliere Salzone.
Salzone (FA) - Sarò brevissimo, giusto per sottolineare che, nel
caso specifico, il dibattito sta assumendo dei toni che non
condivido, di una sorta di "cannibalismo politico" che tende a
distruggere tutto e tutti, perché credo che in questo caso la cosa
più importante sia tenere conto anche del travaglio, delle
difficoltà che alcuni imprenditori, come nel caso specifico un
imprenditore che ha rischiato con i propri capitali in un settore
che era in crisi, oggi travolto dal settore stesso, naviga in acque
tempestose.
Peggio ancora è che, a fronte di questo dibattito, ci sono 130
famiglie che rischiano di rimanere prigioniere di questo dibattito
che rischia di diventare fuorviante e strumentale: questo è il
fatto specifico! Ecco perché, oggi, a me interessano due cose. La
prima è che si dia l'opportunità ad un'impresa valdostana - non
un'impresa che è venuta da fuori e che ha usufruito di capitali
nostri e poi se n'è andata o cerca di andarsene - di rilanciare un
prodotto, che pare sul mercato abbia delle grandi opportunità -
perlomeno mi pare di aver sentito una cosa del genere in questi
giorni - e che 130 famiglie possano vivere nella speranza di avere
un futuro lavorativo. Il secondo aspetto è invece che questo
intervento non sia l'ultimo, ma che si mantenga questo criterio
anche per altre imprese in crisi: questo è fondamentale. Se questo
è il criterio, credo che bisogna proseguire su questa strada fino a
quando avremo le possibilità, perché coinvolgere tutto sempre solo
per distruggere credo che non ci porti da alcuna parte!
Diamoci solo delle regole: se le regole verranno rispettate,
credo che potremo di volta in volta risolvere molti problemi.
Presidente - La parola al Presidente della Regione, Caveri.
Caveri (UV) - La debolezza del sistema industriale valdostano
esiste, la conosciamo, è stata dibattuta in questo Consiglio e
certo la grave crisi economica italiana, che lambisce anche la
Valle d'Aosta e che cerchiamo di contrastare sul nostro territorio,
ha ben altre paternità, Consigliere Lattanzi! Voi, 5 anni fa,
avevate promesso la ripartenza, gli altri Paesi europei sono
ripartiti, l'Italia non è ripartita!
È triste, probabilmente non vediamo lo stesso film, collega
Lattanzi, probabilmente ci sediamo a fianco a guardare la stessa
pellicola: lei vede una pellicola dei films "Luce", noi vediamo una
pellicola realistica e se non ci fosse stata la clack assieme a
Berlusconi in occasione dell'incontro in Veneto, forse le cose
sarebbero emerse con molta nettezza...
(interruzione del Consigliere Frassy, fuori
microfono)
... Ogni passaggio amministrativo sarà preciso e coerente senza
sbavature, avendo consapevolezza che questa non è la prima e non
sarà neppure l'ultima volta che ci troveremo non di fronte a
problemi legati ai massimi sistemi, ma ad una situazione specifica!
E vorrei sapere quando mai non siamo intervenuti, in questi anni, a
fronte di situazioni di crisi! Vorrei andare a rivederle le
"Cassandre" che spiegavano che era un grave errore quello di
acquistare l'area "Cogne" e di affittarla a degli industriali
siderurgici privati. Oggi abbiamo uno stabilimento che ha 1.000
dipendenti più 300 dipendenti dell'indotto. Allora, in quel caso,
comprare lo stabilimento era giusto o era sbagliato? Si è
dimostrato giusto e devo dire che sono molti i gruppi industriali
che sono in Valle d'Aosta in situazioni di affitto, situazioni che
fra l'altro sono state in questo periodo pienamente regolarizzate,
abbiamo molte aziende che vanno bene: la "GPS Standard", la
"Thermoplay", che chiedono di acquistare gli stabilimenti di
proprietà dell'Amministrazione regionale...
(nuova interruzione del Consigliere Frassy, fuori
microfono)
... Questa è demagogia. Devo dire che per mia fortuna, seguendo
personalmente le questioni, è chiaro che vogliamo vendere ad un
prezzo rispettabile ed equo, e "l'expertise" che abbiamo fatto
porterà sicuramente a questo.
Il Consigliere Lattanzi dice: "vi impegnate in procedure e cose
di questo genere", ma sulla "vicenda Tecdis", che lei cita come
esemplare, il Ministro Scajola è tenuto ad intervenire, perché gli
si sono posti, con procedure di amministrazione controllata, dei
quesiti a cui lei deve rispondere ufficialmente! Il ministero delle
attività produttive, che in questo momento fra 1.000 ritardi si sta
occupando della "vicenda Tecdis", lo sta facendo rispondendo a
delle richieste che sono state avanzate nel termine della
legislazione, come noi adesso stiamo rispondendo a chi, come il
gruppo...
(nuova interruzione del Consigliere Frassy, fuori
microfono)
... ma cosa c'entra il commissario? Per sfortuna c'è un
commissario, dovendo tornare indietro, perché certo che il
commissario è un'ottima persona, poi il ministero non risponde, per
cui la perdita di mesi e mesi è tutta vostra, non è certo in capo
alla Regione Valle d'Aosta, che in questo caso ha ricevuto...
(interruzione del Consigliere Lattanzi, fuori
microfono)
... voi avete governato per 5 anni e vi apprestate a tornare a
casa, che è un discorso completamente diverso, avete governato
alcuni anni e siete già tornati a casa e vi apprestate a tornare a
casa....
(nuova interruzione del Consigliere Lattanzi, fuori
microfono)
... devo dire che per quel che mi riguarda, almeno sarò
ricordato! Forse il gruppo "Mediolanum" ti ricorderà... c'entra,
c'entra, partito-azienda...
Per quel che ci riguarda, ci siamo espressi con la deliberazione
di Giunta presentata dai colleghi La Torre e Marguerettaz. Questa
deliberazione reagisce a una situazione precisa, che è una
situazione di crisi di un'industria che ha posto a noi, nell'ambito
di una lunga questione che è stata seguita anche dagli Assessori
precedenti... che deriva da cosa? Deriva da una crisi economica di
un'azienda che non è stata causata da colpe o responsabilità
ascrivibili all'Amministrazione regionale, ma essendoci, qui, un
sistema di democrazia di prossimità, forse diversamente da altre
Regioni, qui giustamente quando un'azienda è in crisi, ci si
rivolge - come è lecito che sia in un sistema democratico come è il
nostro - all'Amministrazione regionale chiedendo di ottenere delle
risposte.
Pertanto questa "ipotesi di salvataggio", specie a fronte di
problemi di liquidità, dovrebbe consentire di uscire da una crisi
industriale, ma noi fin da oggi diciamo che quella crisi deve
essere sanabile, cioè non ci dobbiamo trovare di fronte a una
situazione irreversibile. È per questo che abbiamo chiesto a
"Finaosta" di valutare il piano industriale, perché sia chiaro che
la gestione dell'azienda non diventerà una gestione pubblica
dell'Amministrazione regionale, che invia un commissario
straordinario a gestirla, ma tutto resterà in capo agli azionisti e
noi non potremo surrogare i compiti che oggi sono del "management".
Allora è per questo che noi, prima di trovare una qualunque formula
di finanziamento rispetto alla situazione attuale, dobbiamo
valutare il piano industriale attraverso "Finaosta" e dobbiamo
anche capire se l'accordo stragiudiziale applicativo dell'articolo
182 bis del nuovo concordato fallimentare possa essere efficace:
ciò consentirà di avere sicurezza nelle nostre decisioni e certezze
anche per chi dovrà apporre il visto di legittimità sulle decisioni
prossime che dovremo assumere, che noi, al momento, non abbiamo
assunto. Allora sarò un ingenuo, non verrò ricordato dalla storia,
per mia sfortuna, ma mi illudevo del fatto che, a fronte di un
fatto oggettivo: 130 persone con relative famiglie, ci fosse un
atteggiamento sereno! Invece con stupore abbiamo sentito un
intervento o degli interventi che grondano di demagogia, altro che
solidarietà nei confronti dei lavoratori!
Mi scusi, collega Squarzino, ma se i sindacati sono
anti-governativi tutto va bene, se i sindacati dicono che l'operato
della Giunta è stato giusto, è un disastro! Mi domando qual è il
tipo di oggettività ci possa essere di fronte ad atteggiamenti di
questo genere. Non è che i sindacalisti erano dei "flippers" in cui
abbiamo infilato delle monetine per far...
(interruzione del Consigliere Bortot, fuori
microfono)
... quasi? Il Consigliere Bortot dubita che i sindacalisti della
"CGIL" e del "SAVT" siano come delle "slot machines"! Va bene, gli
manderemo un telegramma dicendo che sono come delle "slot
machines", quindi sindacato collaborazionista...
(nuova interruzione del Consigliere Bortot, fuori
microfono)
... bene, bene, peccato che non può intervenire! Il fatto che la
collega Charles abbia una piccolissima partecipazione...
Frassy (fuori microfono) - ... ma si vergogni!
Caveri (UV) - ... siete veramente 2 avvoltoi degli agnelli,
tanto per restare in ambiente montano, e nessuna carica sociale la
obbliga a non partecipare alle discussioni in Giunta e non
partecipa neanche oggi, alla discussione, in quest'aula, ma non c'è
stato e non ci sarà alcun favoritismo! Vorrei che mi si dicesse
qual è il "padrinaggio" che abbiamo dimostrato nei suoi confronti!
Siamo qui a dimostrare equità nei confronti dei lavoratori, perché
non ci può essere alcuna situazione...
(interruzione del Consigliere Frassy, fuori
microfono)
... io intanto chiedo che il tempo perduto mi sia fatto
recuperare: lei è un demagogo e... sa perché lei è un demagogo? Lei
è un demagogo, perché se noi accettassimo la sua risoluzione e
accettassimo di ritirare la deliberazione, la "Tecnomec" andrebbe
in fallimento...
Frassy (fuori microfono) - ... ed è colpa nostra?
Lattanzi (fuori microfono) - ... è colpa tua!
Caveri (UV) - ... ma certo che è colpa sua, in questo momento!
Perché in questo momento siamo tenuti...
(interruzione del Consigliere Frassy, fuori
microfono)
... lei resta veramente uno "squadrista", anche con le parole,
non c'è niente da fare!
Vorrei concludere dicendo che riteniamo che la deliberazione che
abbiamo presentato e la risoluzione che la maggioranza ha qui
presentato, riassume in maniera chiara tutta la vicenda. Non
esistono favoritismi, esiste la necessità di reagire ad una crisi
industriale; non abbiamo assunto alcuna decisione definitiva che
non sia determinata e chiara nell'ambito delle procedure che
deriveranno dalla valutazione di "Finaosta". Il resto è demagogia
ed è un tentativo... a fronte di una situazione di difficoltà della
bassa Valle e di persone e di lavoratori e di famiglie... è un modo
veramente ignobile di interpretare la politica!
Lattanzi (fuori microfono) - ... e tutti gli altri che sono
difficoltà?
Caveri (UV) - Ma la smetta!
Presidente - Pongo in votazione la risoluzione presentata dal
gruppo "La Casa delle Libertà":
Consiglieri presenti: 28
Votanti: 25
Favorevoli: 3
Contrari: 22
Astenuti: 3 (Bortot, Squarzino Secondina, Venturella)
Il Consiglio non approva.
Presidente - Pongo in votazione la risoluzione presentata dalla
maggioranza a firma dei Consiglieri Cesal, Salzone e Lanièce:
Consiglieri presenti: 28
Votanti: 25
Favorevoli: 22
Contrari: 3
Astenuti: 3 (Bortot, Squarzino Secondina, Venturella)
Il Consiglio approva.
Presidente - Con questo atto dichiaro conclusi i lavori della
seduta odierna del Consiglio regionale.
La seduta è tolta.
---
L'adunanza termina alle ore 19,05.
