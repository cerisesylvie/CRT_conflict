Classificazione
INDUSTRIA



Oggetto del Consiglio n. 458 del 10 marzo 2004 - Resoconto
OGGETTO N. 458/XII - Stato degli insediamenti produttivi
nell'area industriale Cogne di Aosta. (Interrogazione)
Interrogazione
Considerati
- la legge regionale 26/01/1993 n. 4 recante "Interventi per
la riqualificazione e lo sviluppo dell'area industriale Cogne di
Aosta";
- le successive e diverse delibere per una riconversione e
riorganizzazione dell'area;
- l'accordo di programma Regione-Comune di Aosta;
Preso atto
- della risposta fornita dall'Assessore alle Attività
produttive e alle politiche del lavoro in un'interpellanza del 15
ottobre 2003, in base alla quale si era dichiarato pronto per
l'insediamento di una prima popolazione nell'area e nella quale si
asseriva che l'Assessorato si era attivato stipulando accordi,
studi e azioni per promuovere l'area Cogne a livello nazionale ed
europeo cercando di interessare tutti i settori;
- delle dichiarazioni del Sindaco di Aosta nelle quali egli
afferma di non percepire grande entusiasmo nelle richieste di spazi
per l'allestimento di botteghe artigianali o aree industriali, e
che quindi ritiene sia opportuno rivedere i progetti pensati per
"L'Espace Aosta";
i sottoscritti Consiglieri regionali
Interrogano
l'Assessore competente per sapere:
1) quali sono ad oggi le aziende interessate
all'insediamento;
2) quali sono le sue valutazioni in merito alle dichiarazioni
espresse pochi giorni fa dal Sindaco di Aosta.
F.to: Comé - Lanièce - Stacchetti - Viérin Marco
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Vi assicuro che non sarà la "camomilla
bis"… sarò brevissimo. Innanzitutto
colgo - anche se non è pertinente all'interrogazione - quanto
diceva il Consigliere Lanièce: "divergiamo dal punto di vista del
metodo, ma sulla sostanza siamo totalmente d'accordo".
Per quanto riguarda le due questioni relative agli insediamenti
dell'area industriale Cogne, sarò breve.
"Quali sono ad oggi le
aziende interessate all'insediamento"
: non sto a ripetere
quanto ho detto nell'interrogazione di ottobre, do per scontato
quanto in quella sede si era detto. Ad oggi la situazione è la
seguente: hanno presentato domanda di insediamento nell'area 33
aziende artigianali raggruppate nel consorzio CIA; le aziende
rappresentano 17 tipologie di attività, di cui si sta verificando
la conciliabilità con gli indirizzi di parco e sono in corso anche
delle perizie asseverate richieste dall'Unione europea per quanto
riguarda l'importo delle locazioni. Sulla base di questo si passerà
alla stesura del contratto tra "Struttura Valle d'Aosta" e il
consorzio. La superficie richiesta da queste imprese è di circa
12.700 metri quadri. Altro insediamento: la "ST Microelectronics"
insedierà a breve nella "pépinière" di Aosta un centro di ricerca
collegato ai settori della microelettronica; questo centro di
ricerca si insedierà inizialmente all'interno della "pépinière",
per poi trovare una sua collocazione specifica nell'edificio "D"
dei servizi. L'insediamento andrà a regime nel 2008, ma la partenza
è imminente; tale centro occuperà nel 2008 50 ricercatori, mentre
si partirà inizialmente con 30-35 ricercatori. Questo è un segno
positivo dal punto di vista della tipologia dell'insediamento.
"Quali sono le sue valutazioni in merito alle dichiarazioni
espresse pochi giorni fa dal Sindaco di Aosta"
. Per quanto
riguarda la situazione degli insediamenti, non sto a rifarmi alla
relazione precedente, perché la dò per acquisita, ma la congiuntura
economica non aiuta certo il popolamento dell'area. Va detto anche
che ormai l'esperienza dimostra che, qualora vi siano degli edifici
disponibili, è possibile popolare delle aree industriali e il caso
della "pépinière" lo dimostra, anche perché, oltre all'insediamento
della "Microelectronics", vi sono altre aziende in attesa di
iniziare la loro attività nella "pépinière".
Per quanto riguarda la realizzazione delle infrastrutturazioni,
sono stati espletati gli appalti per gli edifici "E" e "D", quindi
per l'edificio dei servizi e per il primo modulo industriale,
l'edificio "E" di circa 3.000 metri quadri. Vi sono state delle
lungaggini con il Comune di Aosta per ottenere le necessarie
autorizzazioni, ma già dal mese di marzo è prevista l'apertura dei
cantieri per la costruzione dei due edifici: l'edificio servizi e
il primo edificio industriale. Nella prima metà dell'anno si conta
di aggiudicare i lavori per la ristrutturazione del "PAC", l'unico
capannone rimasto in piedi, che è abbastanza fatiscente, e, sulla
base di questo, saranno disponibili circa 20.000 metri quadri di
superfici ad uso industriale. Ripensamenti dei progetti previsti
sull'area non risultano praticabili, in quanto tutti i fondi
comunitari destinati al finanziamento degli interventi hanno una
specifica destinazione e una tempistica di spesa ben definita;
modificare la decisione significherebbe perdere i fondi comunitari
e credo che nessuno abbia intenzione di fare questo. Oltretutto
l'area rientra in un disegno in cui il ruolo dell'industria deve
essere rafforzato in una Regione come questa, tenuto conto del
fatto che i dati ci dicono come nella nostra Regione la presenza
industriale sia inferiore a quanto avviene in altre regioni ad
elevata vocazione turistica come la Valle d'Aosta. Ora non
sarebbero neanche realistici, anche perché non abbiamo mai sentito
proposte credibili di utilizzazioni diverse dell'area, anche perché
quell'area ha un grosso handicap: dietro di essa vi è uno
stabilimento siderurgico attualmente operante e come tale presenta
dei condizionamenti rispetto alle attività che si possono
sviluppare nella zona.
Come evidenziato più volte, il popolamento "dell'Espace Aosta"
deve tener conto anche dell'esperienza che ormai l'Amministrazione
regionale ha fatto su questa materia e possiamo dire che l'area di
Pont-Saint-Martin si è popolata dopo una decina di anni dai suoi
primi insediamenti, nel senso che vi sono dei tempi necessari. In
più vi è da dire che oggi non ci troviamo in un'emergenza
occupazionale, come ci siamo trovati in altre situazioni in questa
Valle, nel senso che i dati sulla disoccupazione che ricordavo
prima - il 3,5% - ci fanno pensare che si fa bene a puntare a degli
insediamenti di qualità, anche se questo a breve va a scapito
dell'immediatezza degli insediamenti stessi.
Per quanto riguarda infine il pensiero del sindaco che, come
sapete, abbiamo modo di sentire spesso, l'orientamento del comune è
il seguente: da parte del sindaco non viene messa in discussione la
destinazione dell'area in area industriale e artigianale, anche
perché questo è oggetto di un accordo di programma che il comune e
l'Amministrazione regionale intendono mantenere. Vi è un'opinione
specifica del sindaco relativamente alla necessità di delocalizzare
altre aziende artigianali, al di là di quanto non si stia già
facendo attualmente, all'interno quindi "dell'Espace Aosta". Questo
è un problema che intendiamo affrontare, come abbiamo sempre fatto,
nell'ambito di un dialogo e di una collaborazione tra
amministrazioni diverse. Rispetto alla sostanza del problema, se
cioè il Comune di Aosta o il Sindaco pensano di dedicare questo ad
altre attività, però assolutamente posso dire che non è così.
Presidente - La parola al Consigliere Comé.
Comé (SA) - Per quanto riguarda la prima domanda che ho posto
all'Assessore, è vero, sono passati solo pochi mesi, ma mi pare di
cogliere che non vi siano grosse novità: le 33 aziende artigiane
che sono consorziate nella CIA già erano state citate allora nella
risposta dell'interpellanza da parte dell'Assessore, forse l'unica
novità che riscontro è questo centro di ricerca in
microelettronica, una novità rispetto all'attrattiva per le aziende
che pongono la loro attenzione su quell'area.
Condivido che oggi siamo già in una fase molto avanzata, quindi
ripensare ad una destinazione dell'area sicuramente potrebbe creare
delle grosse difficoltà, però non vorrei, visto che cominciamo a
sentire delle lamentele e delle perplessità da parte dei sindacati,
da parte del Sindaco di Aosta, che l'area Cogne diventi come il
trenino di Cogne, sul quale non abbiamo mai avuto il coraggio di
fare un ragionamento fino in fondo, siamo sempre andati avanti,
abbiamo speso delle cifre enormi e oggi ci troviamo nella
situazione quasi di dire: "quello non era un progetto adeguato,
forse bisogna ripensare a qualcosa".
Non vorrei che tutti questi piccoli sintomi che cominciano a
farsi sentire… e soprattutto dal
Sindaco di Aosta, che mi pare abbia detto:
"la destinazione
"dell'Espace" è condivisa dalla Regione, perché non percepisco
grande entusiasmo nel richiedere spazi per l'allestimento di
botteghe artigiane e aree industriali; ritengo quindi sia opportuno
rivedere i progetti pensati per "l'Espace""
. Mi pare che la
dichiarazione del sindaco sia molto forte, quindi invito
l'Assessore, anche se capisco che i fondi dell'Unione europea sono
stati destinati e sicuramente hanno un loro grosso peso, a
cominciare a fare un ragionamento più profondo non solo con la
concertazione, dove vi è già un tavolo di trattative, ma anche con
un confronto, visto che su questo vi è la disponibilità da parte
dell'Assessore, in commissione con la richiesta dell'intervento del
Sindaco di Aosta.
