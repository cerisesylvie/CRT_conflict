Classificazione
EDILIZIA
Edilizia pubblica



Oggetto del Consiglio n. 253 del 27 gennaio 2021 - Resoconto
OGGETTO N. 253/XVI - Interrogazione: "Indicazioni in merito
all'abbattimento dei grattacieli siti in Via Capitano
Chamonin".
Bertin (Presidente) -
Punto 14 all'ordine del giorno. Per
la risposta l'assessore Barmasse.
Barmasse (UV) -
Riguardo alla questione oggetto
dell'interrogazione, se vi siano indicazioni maggiormente chiare
sul destino delle due strutture oggetto della presente
interrogazione, ovvero se le strutture devono essere o meno
abbattute, si tratta di due grattacieli la cui proprietà è del
Comune di Aosta e dell'ARER: per quanto riguarda il grattacielo
alto, lato ovest, e per quanto riguarda invece il grattacielo
basso, lato est, Via Giorgio Elter.
Nell'ambito dell'accordo di programma Quartiere Cogne,
sottoscritto nel 2008 tra il Comune di Aosta, l'ARER e l'allora
Ministero competente, che ora è il MIT, ne è stata prevista la
demolizione. A tal proposito il MIT, nello specifico la direzione
generale per lo sviluppo del territorio e la programmazione di
progetti internazionali, con nota protocollo 6354 del 28 ottobre
2020, ha trasmesso al Comune di Aosta, all'ARER e alla
Amministrazione regionale quanto cito. "Tenuto conto delle
verifiche svolte e delle motivazioni addotte, autorizza codesti
enti a procedere alla redazione del progetto di demolizione dei
fabbricati in oggetto. La progettazione afferente alla demolizione
è eseguita dal Comune di Aosta, che curerà l'intervento di
abbattimento delle citate strutture".
Alla domanda se siano stati effettuati dei sopralluoghi per
fugare la possibilità di occupazione abusiva in fabbricati in stato
di abbandono, nelle more dell'intervento di demolizione, l'ARER ha
curato la recinzione antintrusione di entrambi gli stabili. Per
quanto concerne il grattacielo basso di proprietà dell'ARER,
l'azienda ha adottato specificazioni volte ad impedire
l'occupazione stabile degli alloggi. Di fatto sono state murate le
finestre del piano terreno e sono stati disattivati tutti i
servizi: acqua corrente, riscaldamento ed energia elettrica. Allo
stato attuale non risultano occupazioni abusive dello stabile.
Recentemente, il giorno 21 dicembre 2020, è stato effettuato un
sopralluogo da parte degli uffici del Comune di Aosta competenti,
del servizio politiche sociali e della casa dell'area A3, del
servizio patrimonio dell'area A2 e dei servizi stabili dell'area
T2, per verificare lo stato dei luoghi del grattacielo alto. Sono
stati ispezionati tutti gli alloggi ubicati ai civici 5 e 7 fino al
piano undicesimo, oltre al piano terra ex centro sociale, esclusi
gli alloggi al civico 5, sub 9 e 10 del piano terzo per serratura
bloccata. Non sono state ispezionate le autorimesse e il piano
dodicesimo dei civici da 5 a 7, i cosiddetti sottotetti. Sono state
ispezionate le cantine con porte aperte, eccetto quelle trovate
chiuse con lucchetto. Nelle unità ispezionate è stata rilevata la
presenza di materiali e rifiuti da rimuovere.
Per quanto concerne le autorimesse, l'area tecnica del Comune di
Aosta organizzerà un nuovo sopralluogo - previa attivazione di
quanto necessario - per accedere ai locali. In analogia provvederà
per le unità abitative presso le quali non è stato possibile
l'accesso a causa delle serrature bloccate. L'attività necessaria
per lo sgombero integrale dei locali sopraindicati verrà definita
dal Comune di Aosta, una volta effettuati gli accessi anche presso
i locali non ispezionati nel corso del citato sopralluogo.
Noi come Assessorato abbiamo chiesto al Comune se ci fosse una
data almeno presunta per l'abbattimento, però la risposta è stata
che in questo momento non sanno darci una data, perché si è solo in
fase di progettazione definitiva dell'intervento e non è ancora
attuata. Successivamente ci è stato giustamente comunicato che
occorrerà procedere a una gara facendo un appalto integrato, cioè
progettazione esecutiva più abbattimento vero e proprio, ovviamente
sperando che tutto ciò vada a buon fine.
Ci è stato anche fatto notare che la cifra di circa 370 mila
euro che era stata stanziata per l'abbattimento probabilmente non
sarà sufficiente per l'abbattimento - ma questo mi sembra
abbastanza evidente anche a chi non si occupa di queste cose - e lo
smaltimento dei rifiuti e delle macerie, per cui potrebbe esserci
la necessità di integrare in maniera significativa l'impegno
economico per questo tipo di attività.
Presidente -
Per la replica il consigliere Manfrin, ne ha
facoltà.
Manfrin (LEGA VDA) -
Grazie Assessore per le informazioni
fornite, che peraltro mi suscitano degli ulteriori interrogativi,
nel senso che il momento di transizione fra il trasferimento delle
famiglie dei due grattacieli al civico 5 e al civico 7 era stato
gestito ai tempi dall'ARER. Non comprendo come mai la gestione dei
due grattacieli ai tempi fosse dell'ARER e adesso invece di uno dei
due grattacieli sia del Comune di Aosta. È un po' scuro questo
tema, ma ovviamente è una mancanza mia sicuramente e
approfondirò.
Nel merito della questione posso essere soddisfatto per le
informazioni che sono state fornite in maniera molto chiara. Quello
che mi preoccupa è il fatto che sia stata prevista una cifra per
abbattere quel grattacielo e attualmente quella cifra non sia
sufficiente. Non si sa quando verrà abbattuto, ma
quell'abbattimento era previsto già da tempo. Il problema ulteriore
è che rispetto alle presenze io ho potuto fare - lo ha evidenziato
anche lei - alcuni sopralluoghi. Ho per fortuna delle persone che
abitano e che sono residenti all'interno del quartiere che
segnalano ogni sera delle luci che provengono da alcuni alloggi del
grattacielo. Io sarei effettivamente curioso di vedere se queste
porte con le serrature bloccate ospitano delle persone o meno e
sarà il caso evidentemente, a questo punto, come giustamente è
stato preconizzato, di andare a fare degli approfondimenti. Certo è
che nello stabile di diretta gestione dell'ARER effettivamente, da
quello che ho potuto fare in un mio modesto sopralluogo esterno, ho
potuto vedere che le finestre erano state murate, dalla parte
invece del Comune di Aosta le finestre del primo piano sono aperte,
addirittura spalancate, quindi questo mi fa supporre che qualcuno
possa essersi anche introdotto all'interno di quelle strutture.
Evidentemente bisognerà lavorare in sinergia con il Comune di
Aosta per fare in modo che venga fugata la possibilità che qualcuno
si sia introdotto abusivamente in queste strutture e le stia
utilizzando. Peraltro, vedere che ci sono dei garage e delle porte
chiuse, dopo che questi alloggi sono stati sgomberati alla fine
dell'inverno 2019, ci dà anche un segnale del fatto che forse
qualche criticità c'è. Evidentemente bisognerà andare ad
approfondire il più presto possibile.
Per il momento io ovviamente la ringrazio e nel merito
dell'abbattimento, che poi lascerà uno spazio e quindi su quello
poi bisognerà andare a progettare, dovremo ancora ulteriormente
approfondire.
