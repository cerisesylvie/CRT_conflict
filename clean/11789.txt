Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2623 del 23 ottobre 1991 - Resoconto
OGGETTO N. 2623/IX Situazione degli impianti a fune nel
comune di Gressoney-La-Trinité.
(Interrogazione).
Presidente Do lettura della interrogazione presentata dal
Consigliere Riccarand:
Interrogazione Appreso che è ormai in via di ultimazione la
nuova funivia Stafal-Gabiet in Comune di
Gressoney-La-Trinité;
Ricordato che la realizzazione di tale impianto è avvenuta con
forzature ed irregolarità procedurali ed è stata accompagnata da
perplessità diffuse fra gli abitanti di Gressoney-La-Trinité;
Ricordato altresì che problemi rilevanti erano costituiti dalla
pista di rientro a Stafal; dai parcheggi presso le stazioni di
partenza; dalla necessità di rifare almeno in parte il vecchio
impianto OrsiaGabiet provvedendo alle demolizioni di una parte e
delle strutture non riutilizzabili;
Appreso che la Società "Gressoney-Servizi" intenderebbe
rilanciare la proposta di una pista di rientro lungo la vallata del
Mos, ipotesi che era stata scartata in passato per i pericoli di
valanghe e per l'impatto ambientale che avrebbe comportato tale
opera;
il sottoscritto Consigliere regionale del Gruppo Verde
Alternativo
interroga
l'Assessore regionale del Turismo, sport e beni culturali per
conoscere:
1) l'elenco completo degli interventi di costruzione o
rifacimento di impianti a fune realizzati negli ultimi tre anni a
GressoneyLa-Trinité, nonché l'elenco completo delle deliberazioni
della Giunta regionale con cui si sono erogati contributi per
impianti a fune, piste di sci o strutture collaterali
(paravalanghe, ripristini, eccetera);
2) quale pista sarà utilizzata per far rientrare gli sciatori
dal Gabiet a Stafal e se è vero che si intende costruire una pista
di rientro nel vallone del Mos;
3) se è stato affrontato e risolto, e in che modo, il problema
dei parcheggi a Stafal; quando verrà realizzata la seggiovia
Orsia-Bedemie sul tracciato della vecchia ovovia e quando si
procederà alla demolizione del vecchio impianto Orsia-Gabiet non
più utilizzato;
4) quali sono, attualmente, le caratteristiche della Società
"Gressoney Servizi", il capitale sociale, i soci, la composizione
degli organi amministrativi, e se sono intervenute modificazioni
negli ultimi due anni.
Presidente
Ha chiesto di parlare l'Assessore al
Turismo, Urbanistica e Beni Culturali Pascale, ne ha facoltà.
Pascale (PSI)
In risposta al punto 1) della
interrogazione, gli interventi di costruzione o rifacimento di
impianti a fune realizzati negli ultimi tre anni a
Gressoney-La-Trinité sono i seguenti: la nuova realizzazione della
cabinovia Strafal-Gabiet, la realizzazione di un impianto di
innevamento artificiale in località Punta Iolanda, il
riammodernamento della seggiovia Stafal-Sitten previsto per legge
perché erano trascorsi 15 anni, la sostituzione della seggiovia
Punta Iolanda in fase di realizzazione, la nuova realizzazione a
telecabina a Gabiet-Passo dei Salati, in fase di realizzazione (che
sostituisce l'impianto esistente), infine il riammodernamento della
seggiovia Sitten-Colle di Bettaforca anche questo previsto dalla
legge perché sono trascorsi 15 anni.
L'elenco completo delle delibere di Giunta con cui sono stati
erogati i contributi sia per gli impianti, piste di sci, o anche
strutture collaterali, paravalanghe, ripristini, eccetera, è il
seguente:
- delibera di giunta 7020 del 27 luglio 89 che stabiliva un
mutuo in conto interessi di lire 2 miliardi per la realizzazione
della cabinovia Stafal-Gabiet,
- delibera 5733 del 16 giugno 89, contributo in conto capitale
di lire 235.346.000, per la manutenzione e la gestione delle piste
di sci di discesa, relativo alla stagione invernale 1988-89,
- delibera 5746 del 6 luglio 90, contributo in conto capitale di
L. 6.940.000.000 per la realizzazione della cabinovia
Stafal-Gabiet,
- delibera 6915 del 24 agosto 90, mutuo in conto interessi di L.
498.000.000 e contributo in conto capitale di L. 585.000.000 per
impianto di innevamento artificiale in località Punta Iolanda,
- delibera 9904 del 16 novembre 90, mutuo in conto interessi di
L. 1.792.000.000 per sostituzione seggiovia Punta Iolanda, e mutuo
di L. 756.000.000 per riammodernamento seggiovia Stafal-Sitten,
- delibera 10904 del 14 dicembre 90, contributo in conto
capitale di L. 3.000.000.000 per realizzazione telecabina
Gabiet-Passo dei Salati,
- delibera 5588 del 6 luglio 90, contributo in conto capitale di
L. 266.000.000 per la manutenzione e gestione delle piste di sci da
discesa relativo alla stagione 1989-90,
- delibera 931 dell'1 febbraio 91, mutuo in conto interessi di
L. 1.389.000.000 per la realizzazione della cabinovia
Stafal-Gabiet, questa però modifica la delibera 7020 del 27 luglio
89,
- delibera 1976 dell'1 marzo 91, ulteriore contributo in conto
capitale di L. 577.000.000 per l'impianto di innevamento
artificiale in località Punta Iolanda,
- delibera 7846 del 3 agosto 91, ulteriore contributo in conto
capitale di L. 5.250.000.000 per la realizzazione della telecabina
Gabiet-Passo dei Salati,
- delibera 8363 del 13 settembre 91, mutuo in conto interessi di
L. 778.500.000, per riammodernamento seggiovia Sitten-Colle di
Bettaforca,
- delibera 10613 del 7 dicembre 90, contributo in conto capitale
di L. 404.000.000 per manutenzione e gestione delle piste di sci di
discesa relativo alla stagione invernale 1990-91.
Riguardo al punto 2 della interrogazione, la pista che si
utilizzerà per il rientro segue il tracciato esistente che dal
Gabiet raggiunge la zona di Bedemie, per deviare in prossimità
dell'Alpe Recca, a metri 2112, verso destra, inserendosi nella
parte terminale del vallone del Mos, giungendo infine nella zona di
Stafal. Quindi non si tocca il vallone del Mos, ma solo ci si
inserisce nella parte terminale.
Non c'è comunque pericolo di valanghe in tale zona, tuttavia si
stanno costruendo delle paravalanghe già richieste dal Ministero
anni fa, in occasione dell'autorizzazione data.
Sul punto 3, oltre alla attuale disponibilità di parcheggi,
valutata in circa 600 posti macchina, l'Amministrazione comunale di
Gressoney-La-Trinité sta predisponendo gli atti necessari per la
realizzazione di parcheggi interrati.
Quanto alla demolizione del vecchio impianto Orsia-Gabiet e alla
successiva realizzazione della seggiovia Orsia-Bedemie, questi,
secondo gli intendimenti della società, sono previsti per l'estate
1992, non appena entra in funzione l'impianto Stafal-Gabiet.
Quanto all'ultimo punto della interrogazione, la società
Gressoney Servizi è una s.r.l., con capitale sociale di 20 milioni,
i soci sono: la s.p.a. Funivie Monte Rosa e la s.p.a. Ghiacciai del
Lys. Gli organi amministrativi sono così composti: Dott. Bepecoz,
presidente, ing. Corsi, amministratore delegato, consiglieri: Dott.
Boglione, Dott. Grosso, ing. De La Pierre. Due dei consiglieri sono
scaduti e devono essere sostituiti. Non sono intervenute
modificazioni negli ultimi due anni.
Si dà atto che, dalle ore 11,40, presiede il Vicepresidente
Bich.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Certo che questa s.r.l. con
capitale di 20 milioni nell'arco di due anni ha avuto contributi
regionali per circa 30-40 miliardi, sono cifre enormi quelle degli
interventi regionali che sono stati fatti.
Ringrazio l'Assessore per la risposta che era molto dettagliata
e molto puntuale rispetto a tutte le informazioni che sono state
chieste, ribadisco una preoccupazione che già avevamo espresso nel
momento in cui si era ipotizzato il rifacimento, spostandolo di
sito, dell'impianto fra Stafal e Gabiet, relativa al fatto che si
andasse a costruire un impianto che poi non aveva una pista di
rientro. Questa realtà si sta dimostrando così come l'avevamo
denunciata, si diceva allora che la pista di rientro avrebbe
evitato completamente il vallone del Mos, perché sarebbe scesa
lungo la vecchia pista per poi deviare e seguire il tracciato di
una strada interpoderale che porta fino a Stafal, e poi
attraversare il corso d'acqua con non si sa bene quale tipo di
ponte o di struttura. Adesso sento dire che si utilizzerebbe
l'ultima parte del vallone del Mos, sappiamo che quel vallone è
fortemente esposto a valanghe; c'era stata una notevole perplessità
da parte dei servizi regionali nell'autorizzare la costruzione dei
piloni per quanto riguarda l'impianto della telecabina,
immaginiamoci cosa potrebbe rappresentare una pista in cui ci sono
migliaia di sciatori che scendono.
Ribadiamo la nostra perplessità rispetto alla utilizzazione del
vallone del Mos anche nella parte terminale della pista di rientro
e ci sembra che questo problema sia stato sostanzialmente non
risolto.
Chiederei all'Assessore di fornirmi il testo della risposta,
perché prendendo gli appunti alcuni dati che ha fornito non ho
potuto trascriverli esattamente.
