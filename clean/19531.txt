Classificazione
ASSISTENZA SANITARIA E OSPEDALIERA
NOMINE E INCARICHI DI CONSULENZA E SPECIALI
Incarichi di consulenza e speciali


Resoconto integrale del dibattito dell'aula
Oggetto del Consiglio n. 2688 del 26 giugno 2002 - Resoconto
OGGETTO N. 2688/XI Affido da parte dell'USL di incarico di
consulenza ad un esperto di fisica medica. (Interrogazione)
Interrogazione Preso atto della delibera dell'USL n. 747 del
2/4/2002, con cui viene integrata la consulenza in atto con la
società LAB-CONSULT, con ulteriori 10 interventi di consulenza di
un esperto di fisica medica, per una spesa di oltre diecimila
euro;
Appreso che tale consulenza è dettata dalla necessità,
nell'ambito dell'U.O. di medicina nucleare, di completare i
controlli di qualità e di predisporre la relazione ai fini
dell'adeguamento dell'autorizzazione regionale prevista
dall'articolo 29 del D.L.gs. 241/00;
Visto che si ricorre ad un consulente esterno in quanto "lo
svolgimento di tale attività non è esperibile a mezzo di personale
dipendente";
Dato che, a quanto ci risulta, per i controlli di qualità delle
apparecchiature radiologiche e di medicina nucleare, è presente
comunque nell'organico dell'azienda un fisico specialista in grado
di svolgere tale attività;
Visto inoltre che la regione non ha ancora definito le procedure
da seguire per ottenere sia le nuove autorizzazioni sia il rinnovo
di quelle già in essere, per cui non si capisce sulla base di quali
criteri sarà redatta la succitata relazione;
la sottoscritta Consigliera regionale
Interroga
l'Assessore competente per sapere:
1) se, a suo avviso, tale incarico di consulenza, in assenza di
precise indicazioni da parte della regione sulle procedure da
seguire ai fini del rinnovo dell'autorizzazione, non sia
intempestivo;
2) se, a suo avviso, tale incarico di consulenza, in presenza
nell'azienda di personale idoneo, non comporti un dispendio
ingiustificato di risorse.
F.to: Squarzino Secondina
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Preliminarmente occorre precisare che la
delibera dell'azienda USL n. 747/2002 impegna 10.422 € complessivi
per due tipi di attività, così suddivise: una, attività concernente
i controlli di qualità, la valutazione delle dosi al paziente,
nonché la verifica dei livelli diagnostici di riferimento, come
previsto dai decreti legislativi n. 187/2000 e n. 240/2000, di
competenza dell'esperto in fisica medica; l'altra, attività di
relazione propedeutica al rinnovo delle autorizzazioni di cui
all'articolo 146 del decreto legislativo n. 230/1995, come
modificato dall'articolo 29 del decreto legislativo n. 241/2000, di
competenza invece dell'esperto qualificato.
Per rispondere al primo quesito, gli incarichi di consulenza di
cui si tratta sono stati affidati, a mio avviso, in ottemperanza
agli obblighi di legge. Si evidenzia infatti che l'articolo 146,
comma 2, del decreto n. 230/1995 stabilisce, sanzionandone
addirittura le inadempienze, che entro il 31 dicembre 2002 deve
essere richiesta la conversione o la convalida dei provvedimenti
autorizzativi in atto, indipendentemente dal fatto che la Regione
abbia o meno stabilito le modalità e le procedure relative a tali
atti.
Ai sensi del comma 6 del medesimo articolo, sino all'entrata in
vigore della legge regionale di cui all'articolo 29, comma 2, del
decreto legislativo n. 230/1995, definizione delle modalità per il
rilascio del nulla osta, il nulla osta viene rilasciato secondo le
disposizioni vigenti, per cui non è intempestivo il provvedimento,
anzi è obbligatorio. A questo proposito contesto le affermazioni
fatte nella premessa dell'interrogazione, dove si dice che:
"la
Regione non ha ancora definito le
procedure…",
perché la Valle
d'Aosta risulta essere, al contrario, l'unica regione d'Italia ad
avere legiferato e la normativa è quella prevista al Capo III della
legge regionale di approvazione del Piano sanitario regionale;
l'articolo 8 di questo Capo III modifica l'articolo 15, disciplina
per l'impiego di sorgenti di radiazioni di categoria "B", della
legge regionale n. 70/1982. In questo articolo si dice testualmente
che:
"Al rilascio dei nulla osta previsti
dall'articolo…"
eccetera, eccetera,
"
…
provvede il dirigente
della struttura regionale competente in materia di igiene pubblica
con proprio provvedimento, previo parere della Commissione tecnica
regionale costituita presso la stessa struttura. La Commissione
tecnica regionale, che esprime parere anche sulle richieste di
nulla osta di competenza prefettizia, è composta dai seguenti
soggetti:…"
, e dice quali sono.
Successivamente dice che:
"… con
delibera di Giunta sono definiti, in conformità a quanto disposto
dall'articolo 29, comma 2, del decreto legislativo n. 230, le
modalità di presentazione delle richieste dei nulla osta, le
modalità e i tempi per l'istruttoria e il rilascio, nonché le
modalità di presentazione delle richieste per l'eventuale riesame
delle richieste respinte e le modalità e i tempi di
riesame".
Questa deliberazione è in fase di preparazione, che è molto
complessa, e presumo che si possa addivenire al testo definitivo
entro l'autunno prossimo, perché si vuole fare molta attenzione a
cosa sta avvenendo altrove, in modo da attivare su materie così
delicate delle procedure che, da un lato, tutelano la sicurezza e,
dall'altro, sono anche snelle.
Rispetto al secondo quesito, rispondo che l'azienda non dispone
al momento di esperti qualificati dipendenti, ma di un solo esperto
in fisica medica. Le due figure professionali citate in premessa
non sono fungibili, poiché necessitano di specifici requisiti di
legge. L'attività indicata al punto 1 delle premesse, a cui compete
una spesa di euro 4.545, può essere assegnata a personale esterno
all'azienda. Gli standard di attività stimano un impegno di un
esperto in fisica medica ogni due apparecchi SPECT, come nella
fattispecie, che possono essere incrementati ulteriormente in caso
di eventuale attività radiometabolica, come avviene presso il
Presidio ospedaliero.
L'attività dell'unico esperto in fisica medica, in dotazione
presso l'Azienda USL, è assorbita dai controlli necessari
nell'unità di Radiologia, soprattutto a seguito del recente
inserimento della seconda TAC a spirale e della nuovissima
risonanza magnetica.
Si riportano, per completezza, le mansioni attribuite
all'esperto in fisica medica: supervisione e condivisione delle
responsabilità con dirigente del servizio nell'ambito della
radioprotezione dei pazienti per quanto riguarda la valutazione
della dose, la valutazione dei parametri di accettabilità e la
predisposizione dei controlli di qualità; la stesura del manuale
per l'ottimizzazione delle pratiche medico-nucleari, ai fini della
radioprotezione del paziente; i controlli di qualità ai sensi del
decreto legislativo n. 187/2000; il controllo di qualità per il
calibratore di attività mediante sorgenti secondarie; il controllo
di qualità sull'apparecchiatura Gamma Camera Picker; il controllo
di qualità sulla apparecchiatura Gamma Camera General Electric; la
valutazione della dose nel paziente nelle pratiche medico-nucleari;
l'impostazione delle procedure di validazione del processo di
giustificazione delle pratiche medico-nucleari; la preparazione del
manuale di qualità, accettazione e controllo di costanza per la
sonda intraoperatoria per la ricerca del linfonodo sentinella; le
prove di accettazione della sonda intraoperatoria per la ricerca
del linfonodo sentinella.
Ad oggi sono stati effettuati cinque interventi di controllo
della qualità da parte della società LAB-CONSULT, nei giorni 1° e
15 febbraio, 1° marzo, 10 e 11 maggio. Per ogni giornata lavorativa
è previsto un corrispettivo di 414 euro. Si stima la necessità di
cinque ulteriori interventi nell'anno 2002.
Ultima considerazione personale: mi pare che se parliamo di
qualità, si debba dire tutto, tranne che speculare, anche dal punto
di vista delle risorse finanziarie e, a questo riguardo, ritengo
che si sia spendendo il giusto.
Président
La parole à la Conseillère Squarzino
Secondina.
Squarzino (PVA-cU)
Ringrazio l'Assessore per la sua
risposta articolata.
Vorrei sottolineare due aspetti, che emergono anche dalla sua
risposta. Primo aspetto: i controlli di qualità. Tutti sono
d'accordo che questi devono essere svolti, e lei, giustamente,
elencando le competenze dell'esperto in fisica medica, ha elencato
tutte le competenze di controllo di qualità. La domanda che avevo
posto e a cui lei non ha risposto in modo chiaro, a mio avviso, era
se non è possibile utilizzare le risorse interne. Come risulta
dalla delibera, sono 12 gli interventi che vengono richiesti in
un'altra unità budgetaria; sembra allora impossibile che non si
possano utilizzare risorse interne per fare gli abituali controlli
di qualità.
Credo che qui si tratti di un utilizzo inadeguato di risorse
interne: non si possano attribuire a consulenti esterni attività
che possono essere svolte da un consulente interno. Nella sua
risposta lei ha affermato che esiste, all'interno dell'organico
dell'USL, un esperto in fisica medica il quale svolge controlli di
qualità e che potrebbe anche integrarlo, con alcune attività, in
un'altra unità budgetaria.
La seconda osservazione riguarda il rinnovo dell'autorizzazione.
Vedo che lei - giustamente - usa il termine "rinnovo"
dell'autorizzazione regionale e non "adeguamento", come
erroneamente è citato in delibera, perché non vuol dire niente;
quindi, "rinnovo". Per il rinnovo è vero che la legge regionale ha
individuato le modalità però, come lei ha ricordato in una parte
del suo intervento, sono in fase di elaborazione le modalità di
applicazione di questa legge, da tradursi in delibere.
È vero che sono elencati i grandi principi, ma poi, come
realmente questo debba avvenire, non è normato; pertanto qui si dà
una consulenza a una persona, prima ancora di indicare con
chiarezza quali sono le richieste fatte a questo consulente. Quello
che voglio sottolineare è che, a nostro avviso, esiste una non
corretta gestione dei problemi da parte dell'azienda: ancora una
volta ci si preoccupa di dare consulenze esterne, senza verificare
le esigenze!
