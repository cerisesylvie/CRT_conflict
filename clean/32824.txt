Classificazione
ASSISTENZA SANITARIA E OSPEDALIERA
Piano socio-sanitario regionale



Oggetto del Consiglio n. 1380 del 6 ottobre 2010 - Resoconto
OGGETTO N. 1380/XIII - Interrogazione: "Sistemazione del
locale destinato ad ospitare un apparecchio fototerapico".
Interrogazione
Ricordato che:
- a marzo 2008 è stato presentato alla stampa, da parte
dell'Azienda USL della Valle d'Aosta, un nuovo apparecchio
fototerapico a raggi ultravioletti, presentandolo, con
soddisfazione, come una nuova, concreta opportunità offerta ai
pazienti valdostani;
- per la messa in funzione dell'apparecchiatura era
necessario mettere a norma il locale individuato per
ospitarla;
- a febbraio 2009, rispondendo ad un'interpellanza,
l'Assessore regionale competente affermava che: "le projet exécutif
pour la mise aux normes des locaux est en train de démarrer, on est
en train de commencer les travaux";
- a novembre 2009, sempre in Consiglio regionale, l'Assessore
competente affermava che: "I lavori di ristrutturazione del
locale... portano un leggero ritardo rispetto alle previsioni...
L'esecuzione dei lavori quindi è prevista entro il primo semestre
2010";
Rilevato che i lavori per la messa a norma del locale non
sono ancora iniziati;
i sottoscritti Consiglieri regionali
Interrogano
l'Assessore competente per sapere:
1) i motivi che hanno ritardato l'esecuzione dei
lavori;
2) i reali tempi necessari per la sistemazione a norma del
locale.
F.to: Rigo - Donzel - Carmela Fontana
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
Riguardo ai locali da ristrutturare per accogliere l'attività
che è prevista con questo apparecchio fototerapico, c'è stato un
leggero ritardo dovuto al fatto che vi è stata una riprogrammazione
quest'anno dei lavori presso il Beauregard per i seguenti motivi:
uno, ci sono state delle prescrizioni normative imposte dai vigili
del fuoco in materia di antincendio, c'è stata la necessità
pressante di ristrutturare le camere mortuarie - una parte è già
stata ristrutturata ed è in corso - e poi si è ritenuto di dare
priorità alla ristrutturazione dell'area di degenza per il Reparto
di Gastroenterologia che, come sapete, è appena stato terminato, il
che ha fatto slittare di qualche mese, siamo arrivati
all'esecuzione per quanto riguarda l'intervento che è richiamato
nell'interpellanza, quindi a breve... si è sollecitato l'azienda
USL di accelerare il più possibile la calendarizzazione dei lavori
del locale destinato alla fototerapia. C'è da dire che sono già
stati fatti dall'inizio dell'anno più di venti trattamenti, che
hanno la durata di circa tre mesi, quindi l'apparecchio sta
funzionando, anche se a basso regime, ma, come ho detto, il
prossimo lavoro che si farà sarà quello di sistemare i locali per
ospitare questo apparecchio.
Président
- La parole au Conseiller Rigo.
Rigo (PD)
- Grazie, Presidente. Dalla relazione
dell'Assessore competente, abbiamo appreso che il locale che
dovrebbe ospitare il nuovo, per la verità, non più nuovissimo
apparecchio di fototerapia non è ancora pronto. Non entro nel
merito dei ritardi, elencati dall'Assessore, che, in questi anni,
hanno allungato a dismisura i tempi per l'esecuzione dei lavori
(nelle premesse all'interrogazione sono riassunti), non è mio
compito. Prendo atto di quanto detto dall'Assessore, è mio dovere
invece stigmatizzare l'operato di chi, in seno all'azienda USL
della Valle d'Aosta, aveva l'onere di gestire la messa in funzione
di questo apparecchio. Lo so bene, l'ho già detto una volta, che
l'oggetto dell'interrogazione non è certo la priorità del nostro
sistema sanitario. Chiarisco che non ho rapporti di amicizia con il
Direttore della struttura complessa di Dermatologia che mi spingono
a presentare queste iniziative. So che non è la prima volta che si
verifica in ospedale questa non corretta gestione della presa in
carico di una nuova apparecchiatura sanitaria; è già successo con
altri direttori generali, con altri primari e anche con altri
Assessori. È proprio per questo che ritorno in Consiglio regionale
con questa problematica, sperando che la vicenda possa essere
conclusa al più presto, così ci ha garantito l'Assessore.
Mi piacerebbe però che questa disorganizzazione non si
manifestasse più. Ogni nuova innovazione strutturale, logistica,
meccanica deve essere pensata all'origine come un processo, un
percorso che deve seguire una programmazione logica dall'inizio
alla fine. Nel momento in cui si decide una cosa, devono essere
contemporaneamente sviluppate una serie di decisioni conseguenti:
l'eventuale formazione degli operatori per esempio, i costi di
gestione e quant'altro, compresa l'informazione ai potenziali
utenti. Informazione che deve essere contestuale però alla messa in
funzione del nuovo servizio, altrimenti, come in questo caso, si dà
una cattiva immagine di un sistema salute che invece, per molti
aspetti, è ampiamente positivo. Ricordo che nel 2008 è avvenuta la
presentazione alla stampa dell'apparecchiatura e che, in questi
anni, ce lo ha confermato l'Assessore poc'anzi, pochi pazienti
hanno potuto essere sottoposti a questa nuova terapia per le cure
di malattie dermatologiche croniche. Pochi, pochissimi io direi.
L'Assessore giustamente aveva detto in una precedente adunanza
consiliare:
"i lavori di sistemazione del locale sono necessari
proprio per dare all'apparecchiatura una collocazione più corretta
e funzionale"
, quindi per poter eseguire cicli di cura per
determinate patologie di 40-50 persone, invece delle 4-5 persone a
ciclo seguite in questi mesi; come potete capire, una bella
differenza! Ma lo ha già detto l'Assessore.
Spero che il caso fototerapia possa rappresentare uno stimolo,
l'ultimo in ordine di tempo, affinché in futuro questi errori non
vengano ripetuti. Efficienza ed efficacia - lo diciamo spesso in
questo Consiglio regionale - significa sapere utilizzare in modo
ottimale le risorse finanziarie, umane e tecnologiche: anche nella
sanità pubblica, o proprio nella sanità pubblica. Grazie.
