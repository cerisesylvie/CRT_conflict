Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 2514 del 25 maggio 2023 - Resoconto
OGGETTO N. 2514/XVI - Interrogazione: "Situazione del
servizio dei medici di famiglia per i residenti nel Comune di
Pont-Saint-Martin".
Marguerettaz (Presidente) -
Punto n. 30 all'ordine del
giorno. Ha chiesto la parola l'assessore Marzi per la risposta.
Marzi (SA) -
Colgo l'occasione della presente iniziativa
per aggiornare ulteriormente il Consiglio sulla situazione del
servizio di medicina di assistenza primaria sul territorio
regionale, dopo aver ulteriormente trattato il tema mercoledì
scorso in V Commissione con la collaborazione del dottor Uberti,
direttore generale dell'Azienda USL.
Con l'occasione preciso che una stima della Fondazione GIMBE -
apparsa su una notizia ANSA di ieri, che indicherebbe per la nostra
regione una mancanza di dieci medici di famiglia - si fonda su dati
non più attuali da tempo, risalenti infatti al primo gennaio del
2022.
Questo ci fa ulteriormente capire come i numeri vadano sempre
contestualizzati soprattutto rispetto alle situazioni, in
particolare a quella dei medici di medicina generale e dei pediatri
di libera scelta che, come abbiamo avuto modo di affermare già più
volte in quest'aula, sono per loro natura mutevoli e necessitano di
continuo aggiornamento.
Alla data del 22 maggio 2023 sono 3.103 i posti disponibili a
fronte di 2.180 assistiti che non hanno ancora scelto il proprio
medico di famiglia. Dal primo luglio è previsto il pensionamento di
un medico di medicina generale del Distretto 2 a cui l'Azienda USL
ha già previsto di sopperire tramite un incarico provvisorio che
sarà conferito a un medico tirocinante.
A oggi quindi, grazie agli effetti positivi delle azioni messe
in campo nell'ultimo anno e negli ultimi mesi dall'Assessorato e
dall'Azienda USL, il numero di posti disponibili continua a essere
superiore al numero degli assistiti che ancora non hanno effettuato
la propria scelta del medico di famiglia.
Nell'ultimo mese sono stati però ben 667 gli assistiti che hanno
scelto il proprio medico di famiglia
Informiamo inoltre che negli ultimi mesi gli accordi integrativi
regionali per le zone disagiate e disagiatissime, a suo tempo
sottoscritti con l'assessore Barmasse e con le organizzazioni
sindacali di categoria, hanno iniziato a produrre i propri effetti
positivi.
Nei primi quattro mesi del 2023 infatti sul territorio regionale
sono stati riaperti undici ambulatori di assistenza primaria in cui
poter rivolgersi al medico di medicina generale. A quest'importante
risultato si accompagna un'efficace e proficua collaborazione in
corso tra l'Azienda USL e il CELVA, a suo tempo anche stimolata
dall'Assessorato. Questa collaborazione è fondamentale per
individuare nei vari Comuni della Valle spazi idonei da poter
mettere a disposizione dei medici di medicina generale per
l'esercizio della propria attività a condizioni agevolate.
Venendo al Comune di Pont-Saint-Martin, informiamo che dal mese
di aprile due medici di medicina generale hanno attivato delle ore
di servizio nell'ambulatorio sito nel Comune, nello stesso
ambulatorio opera da tempo anche un altro medico di medicina
generale. In totale oggi sono quindi tre i medici di medicina
generale, o medici di famiglia, che svolgono la propria attività
presso il Comune di Pont-Saint-Martin.
Sul sito interno dell'Azienda USL, nella pagina dedicata ai
medici territoriali, è possibile effettuare la ricerca per località
sede di erogazione del servizio, in cui sono evidenziati per ogni
ambulatorio gli orari in cui i medici prestano servizio.
La situazione dell'assistenza primaria quindi nel Comune di
Pont-Saint-Martin è consultabile anche attraverso il suddetto
portale istituzionale dell'Azienda sanitaria.
Nel corso di questi ultimi due mesi ci siamo incontrati e
sentiti spesso con il Sindaco di Pont-Saint-Martin, che ringrazio
per l'attenzione rivolta alla sua comunità e per la sensibilità
rivolta a questo tema, visti i due nuovi inserimenti di medici di
medicina generale sul territorio.
Ci siamo raffrontati per questa realtà anche con il dottor
(Omissis), responsabile facente funzione dell'area territoriale
dell'Azienda USL che ringraziamo per l'impegno profuso
quotidianamente sul territorio.
Tra l'altro i due nuovi inserimenti, che sono avvenuti anche a
Donnas, si stanno in qualche maniera gestendo cercando di spostare
le attività verso Pont-Saint-Martin e di fatto operano sia
sull'ambulatorio di Donnas che su quello di Pont-Saint-Martin con
un'azione condivisa anche con il Sindaco e con l'area territoriale
per fare in modo che si segua sempre più il plesso di
Pont-Saint-Martin, visto il numero di pazienti di riferimento e la
residenza dei medici che si sono inseriti negli ultimi mesi, che
coincide con quella di Pont-Saint-Martin.
Presidente -
Per la replica la parola al collega
Lavy.
Lavy (LEGA VDA) -
Assessore, la inviterei, magari la
prossima volta, a rispondere alle domande che sono poste con
l'interrogazione; io non le ho chiesto un quadro generale, poi lei,
per carità, l'ha fatto ma, sinceramente, se queste cose le aveva
già dette in Commissione, non è che le può anche ripetere oggi,
solo per farsi bello.
Quindi la prossima volta mi risponda alle domande in maniera
chiara, sintetica e senza allungarsi dando informazioni che non le
ho richiesto.
Comunque finalmente abbiamo risolto il problema, perché si
sapeva che a Pont-Saint-Martin c'era una carenza di medici di base,
ora si è riusciti in qualche modo ad aprire l'ambulatorio e a
garantire al Comune di Pont-Saint-Martin a dei medici di base,
perché Pont-Saint-Martin non è proprio l'ultimo Comune della Valle
in quanto a popolazione, in quanto a pazienti, poi sappiamo
benissimo che comunque Donnas e Pont-Saint-Martin non è che siano
distanti 50 km, però, soprattutto per la popolazione più anziana,
avere un ambulatorio nel proprio territorio e nel proprio Comune è
la cosa migliore.
