Classificazione
CONSULTE COMMISSIONI E ORGANI COLLEGIALI


Resoconto integrale del dibattito dell'aula
Oggetto del Consiglio n. 1437 del 12 luglio 2000 - Resoconto
OGGETTO N. 1437/XI Soppressione della Consulta regionale
dell'Economia e del Lavoro. (Interrogazione)
Interrogazione Richiamate le precedenti iniziative consiliari
presentate dal gruppo "Autonomisti-Autonomistes" in merito alla
Consulta regionale dell’Economia e del Lavoro
(CREL), che evidenziavano la poca utilità di tale
organismo;
Preso atto delle recenti dichiarazioni espresse dal Presidente
dell’Associazione Valdostana Industriali, che ha
chiesto, nel corso della 55° Assemblea regionale,
l’abolizione del CREL, motivando la decisione con il
fatto che tale organismo "non ha risposto alla aspettative degli
operatori economici, i quali vengono sistematicamente chiamati ad
esprimere pareri su provvedimenti già definiti e spesso non
modificabili";
Ritenuto che persiste, a prescindere dalle scelte politiche ed
economiche dell’Amministrazione regionale, una
chiara inutilità pratica del CREL, che non risponderebbe alle
aspettative del proprio ruolo;
i sottoscritti Consiglieri regionali
Interrogano
la Giunta regionale per conoscere:
1) se esiste la volontà di abolire la Consulta regionale
dell’Economia e del Lavoro in virtù del documentato,
e da più parti dichiarato, non raggiungimento degli obiettivi
assegnati allo stesso Ente;
2) in caso di risposta di positiva, quali sono i tempi previsti
per tale operazione;
3) in caso di risposta negativa, le motivazioni addotte per il
mantenimento di tale organismo.
F.to: Lanièce - Viérin M.
Président
La parole à l'Assesseur au budget, aux finances
et à la programmation, Agnesod.
Agnesod (UV)
Credevo, anzi speravo che nelle precedenti
occasioni che questo Consiglio ha avuto di discutere l'argomento
CREL fosse chiara qual è l'intenzione della Giunta e della
maggioranza su questo argomento. Evidentemente così non è, quindi
cercherò di spiegare in maniera sintetica e forse più chiara di
quanto non lo è stato in altre occasioni, quale atteggiamento
riteniamo giusto avere nei confronti di questa problematica.
La CREL venne istituita con legge regionale nel 1994, con
l'obiettivo di creare un momento di sintesi, di collaborazione, di
informazione, di conoscenza delle scelte intraprese fra Regione,
enti locali e forze economiche e sociali sui problemi concernenti
l'economia della nostra regione. Quindi al di là dell'affermazione
del Presidente AVI, che conosciamo, e pur con tutto il rispetto che
ho nei confronti di questa categoria importante, bisogna
sottolineare che la CREL ha una composizione articolata, ne fanno
parte tutte le categorie economiche creditizie, sociali, operanti
in Valle, oltre agli enti locali. È quindi un organismo che non può
e non deve essere abrogato tout court.
In questi anni la CREL ha garantito un momento di conoscenze e
di confronto fra le parti sociali su problematiche reali,
scaturite, è vero, spesso da iniziative legislative della Regione,
ma con ricadute sull'intero comparto economico e sociale della
nostra regione.
Quindi crediamo che i principi e le finalità debbono essere
salvaguardate ed inserite in un discorso più generale, con la
soluzione dei problemi legati all'istituzione in Valle di un
organismo che svolga le funzioni della camera di commercio. In
questa direzione sta operando un gruppo di lavoro coordinato
dall'Assessorato all'industria, il tutto si concluderà con una
nuova legge che riorganizzerà il settore, nella quale verranno
inserite anche le indicazioni contenute nella legge n. 70, tenendo
conto delle difficoltà incontrate, questo è vero, lo abbiamo già
detto in altre occasioni, lo ribadiamo, perché c'è stato un periodo
in cui non è stata soddisfacente l'operatività della CREL, che però
adesso sta dando risultati migliori, ma anche dei dati positivi
emersi e delle indicazioni che comunque devono essere raccolte da
questa esperienza, e che tutte le categorie interessate hanno già
dato o vorranno dare a questo riguardo.
La legge n. 70, quella della CREL, verrà dunque abrogata solo
con questa nuova normativa organica di settore, in presenza cioè di
strumenti nuovi, diversi, più adeguati, ma contenenti gli stessi
obiettivi che si ritengono fondamentali per continuare sul percorso
di una crescita e di uno sviluppo equilibrato della nostra
economia.
Si dà atto che dalle ore 10,51 presiede il Vicepresidente La
Torre.
Presidente
La parola al Consigliere Lanièce.
Lanièce (Aut)
Visto che l'Assessore ripete per la terza o
quarta volta il suo intervento a favore del CREL, io ripeterò per
la terza o la quarta il mio a sfavore di questo ente per me
completamente inutile!
L'Assessore ha detto che in passato il CREL è stato importante
perché ha portato avanti dei momenti di confronto su problematiche
reali; sfido chiunque in Valle d'Aosta a portare un esempio in cui
il CREL ha creato un momento di confronto!
Abbiamo sempre visto arrivare in quest'aula delle veline
all'ultimo momento, fatte il giorno prima della votazione di
qualche legge importante, i cui contenuti erano completamente
avulsi da qualsiasi logica, se non quella di essere
accondiscendenti con il potere vigente.
Quindi credo che non si possa assolutamente dire che il CREL è
un ente che ha creato un momento di confronto!
Nella legge istitutiva vi era scritto infatti che fra le sue
finalità importanti vi erano quelle di creare, di contribuire, di
portare avanti delle ricerche, ma mai nessuno di noi penso abbia
visto una ricerca elaborata dal CREL. Questa è una cosa certa:
nessuno ha mai visto in quest'aula un'indagine portata avanti dal
CREL, se non delle dichiarazioni compiacenti. Tutto bene, per
esempio, sul progetto dell'ENEL, tre righe su uno stanziamento di
1650 miliardi; e questo da parte di un ente che avrebbe dovuto su
quel progetto redigere almeno 20 fogli, vista la fondamentale
importanza di quell'operazione per l'economia valdostana!
Ho preso spunto per questa iniziativa finalizzata a chiedere per
l'ennesima volta l'abolizione del CREL, dalla 55° Assemblea
regionale degli industriali durante la quale il Presidente di
quell'Associazione aveva detto, nel capitolo riguardante la
semplificazione amministrativa:
"Oggi una prima proposta
concreta vogliamo farla: partiamo dall'abolizione della Consulta
regionale dell'economia e del lavoro, CREL, che non ha risposto
alle aspettative degli operatori economici che vengono
sistematicamente chiamati ad esprimere pareri su provvedimenti già
definiti e spesso non modificabili".
Questo è quanto ha detto
il Presidente degli industriali.
Sappiamo anche che nella stessa seduta il Presidente della
Giunta si era alzato, era intervenuto ed aveva attaccato
violentemente tutto quanto aveva detto il Presidente degli
industriali, eccetto che sul CREL.
Ribadisco pertanto la necessità di porre fine a questo ente, a
meno che di colpo non succeda che inizi veramente ad operare in
modo serio e concreto, perché al di là dell'ente in sé penso che
tutti possano condividere che non ha contribuito a nulla in quelli
che erano i suoi scopi istitutivi?
Marguerettaz
(fuori microfono)
? andreste ben
avanti lo stesso anche senza il CREL?
Lanièce (Aut)
? mi auguro che ci possa essere da parte
dell'Assessore e della Giunta un ripensamento su questo ente.
Nel suo regolamento ci sono degli obiettivi e degli scopi
importanti e interessanti da perseguire, ma se poi, di fatto, il
suo unico scopo è quello di dare dei brevi pareri all'ultima ora,
penso che questo sia perfettamente inutile, anche perché
verificando il bilancio pluriennale abbiamo visto che nel capitolo
relativo al CREL vi sono delle previsioni di milioni e milioni per
quanto riguarda le spese, che poi magari non verranno effettuate,
ci sono cioè diversi importi per i gettoni di presenza, rimborsi
spese, spese per partecipazioni a congressi e addirittura per il
1999 vi era una previsione di spese per l'organizzazione di
congressi, convegni e similari, per un totale di 75 milioni.
Di fronte a questi dati, di fronte alla nullità che abbiamo
potuto verificare per quanto riguarda questo ente, chiediamo di
pensare veramente alla sua abolizione!
Presidente
La parola al Vicepresidente Viérin Marco.
Viérin M. (Aut)
Volevo solo dire questo all'Assessore.
Capisco che non è un'istanza da rivolgere direttamente
all'Assessore Agnesod, però non possiamo continuare a prendere in
giro questo Consiglio! Questo CREL non ha nessun senso per quello
che ha fatto fino ad oggi.
Il Consigliere Lanièce ha elencato in maniera perfetta le
vicissitudini del CREL, ricordo solo che un giorno è arrivato
addirittura un parere scritto a mano su carta del Consiglio
normalmente usata per gli appunti quindi "scritto" perché la Giunta
ha chiamato qualcuno, che lo ha scritto qui nell'atrio del
Consiglio. Se vuole, le porto una copia, è agli atti!
Su un evento come quello fatto per l'ENEL di 1600 miliardi, che
il CREL non sia capace di dare consulenza a questo Consiglio, vuol
dire che è un organismo inutile! E poi, Assessore, non possiamo
nasconderci dietro una mela e dire che stiamo vedendo di istituire
la camera di commercio e quando avremo fatto la camera di
commercio, sbatteremo fuori dalla porta il CREL!
Assessore, come Autonomisti, sono tre o quattro anni che diciamo
di fare la camera di commercio, voi come maggioranza sono tre o
quattro anni che lo avete messo nel programma di maggioranza;
secondo me, e secondo i Valdostani, a questo punto mi sembra che
questa situazione vada bene a questa Giunta, altrimenti non si può
chiedere di aspettare tre o quattro anni per creare una camera di
commercio in Valle d'Aosta e per annullare il CREL! Chiedo
all'Assessore almeno il buon gusto di non prendere non dico lui
personalmente, ma questa Giunta, di non prendere in giro il
Consiglio!
