Classificazione
ASSISTENZA SANITARIA E OSPEDALIERA



Oggetto del Consiglio n. 1922 del 19 ottobre 2022 - Resoconto
OGGETTO N. 1922/XVI - Interrogazione: "Stato dell'arte della
ricognizione da parte dell'Azienda USL dei farmaci e delle
prestazioni riconosciute efficaci per la cura della sindrome
fibromialgica".
Marguerettaz (Presidente) -
Punto n. 27 all'ordine del
giorno. La parola all'assessore Barmasse.
Barmasse (UV) -
Se mi permette, farei una considerazione
per la consigliera Guichardaz: le spese di cui le ho detto sono
spese di manutenzione e di ristrutturazione dell'Ospedale Parini. A
rigor di logica sono spese che comunque noi dovremo fare,
indipendentemente dalla scelta perché - che si faccia un
ampliamento, che si faccia un Ospedale in altra sede, o meglio, che
si faccia l'Ospedale lì in città o da un'altra parte - l'Ospedale
va comunque mantenuto funzionale finché non ci sarà una nuova
struttura; questa magari è una mia opinione, ma penso che sia
condivisibile.
Riguardo allo stato dell'arte della ricognizione citata in
premessa, cioè in considerazione dell'attuazione di cui alla legge
regionale 25/2021, questo relativo alla cura della sindrome
fibromialgica, con riferimento all'oggetto dell'interrogazione, in
data 2 febbraio 2022 si è svolto presso l'Assessorato alla sanità,
salute e politiche sociali l'incontro del tavolo di lavoro
multidisciplinare istituito con DGR 1241/2019 e modificato con DGR
281/2020, durante il quale i referenti competenti dell'Azienda USL
Valle d'Aosta, dell'Assessorato e dell'Associazione Sindrome
Fibromialgica Valle d'Aosta si sono confrontati e hanno condiviso
alcune riflessioni in merito all'attuale percorso di presa in
carico e cura del paziente; evidenziavano non solo i progressi che
sono stati conseguiti, sia nel riconoscere la patologia a livello
istituzionale, sia nell'attenzione dedicata, da parte dei
professionisti sanitari, ma anche alcune criticità relative a
obiettivi non ancora raggiunti o raggiunti parzialmente.
A seguito di tale confronto, la struttura regionale competente
in materia di assistenza territoriale il 10 febbraio 2022 ha
trasmesso una nota con la quale veniva chiesto ai referenti
competenti dell'Azienda USL della Valle d'Aosta una proposta in
merito all'individuazione dei farmaci, dei trattamenti di medicina
integrata e delle prestazioni sanitarie ritenute efficaci per la
cura della patologia di cui trattasi, quindi da rendere in
esenzione parziale o totale agli assistiti residenti sul territorio
regionale, anche in esito agli elementi emersi durante l'incontro
citato del tavolo di lavoro, al fine di poter procedere alla
predisposizione della deliberazione di Giunta regionale di
attuazione della legge regionale 25/2021.
L'Azienda USL ha risposto in data 15 luglio 2022, protocollo
acquisito in data 18 luglio 2022, definendo per le funzioni di
competenza le modalità di attuazione delle disposizioni di cui alla
legge regionale 25/2021 e prevedendo, in particolare: il
completamento dell'implementazione del registro regionale per la
sorveglianza epidemiologica della sindrome fibromialgica entro
l'inizio del 2023 con la puntuale raccolta dei dati epidemiologici
e la verifica delle prestazioni erogate in esenzione con il codice
H05 di cui alla DGR 281; l'erogazione complessiva delle prestazioni
previste dall'esenzione H05 con la realizzazione di un percorso
dedicato alla prima visita dietistica, in collaborazione con la
struttura di dietologia e nutrizione clinica dell'azienda USL
medesima e il potenziamento delle sedute di agopuntura;
l'inserimento della visita reumatologica in aggiunta alle
prestazioni già previste in esenzione con il codice H05 di cui alla
DGR 281/2020; un protocollo di trattamento che prevede l'utilizzo
di analgesici miorilassanti e integratori prescritto dai medici
della struttura di terapia antalgica dell'Azienda USL, garantendo
un primo ciclo gratuito della durata di un mese e, in caso di
efficacia, potrà essere continuato con spesa a carico del
paziente;
L'avvio di uno studio di fattibilità per un progetto obiettivo
di counseling fisioterapico e riabilitazione funzionale da dedicare
a pazienti con sindrome fibromialgica;
L'eventuale avvio di ulteriori protocolli di sperimentazione
clinica finalizzati a valutare l'efficacia di altri trattamenti, in
particolare di medicina integrata, al fine di un'esenzione parziale
o totale dalla compartecipazione alla spesa per la fruizione dei
medesimi da parte degli assistiti di cui trattasi.
Gli uffici competenti hanno, pertanto, provveduto alla
predisposizione di una bozza di delibera in attuazione della
suddetta legge regionale nella quale hanno recepito le indicazioni
fornite dall'azienda USL e i bisogni rappresentati in sede di
tavolo multidisciplinare. Tale bozza di delibera è stata trasmessa
a tutti i membri del tavolo multidisciplinare sulla fibromialgia,
già integrato nella sua composizione da un esperto in politiche per
l'inclusione lavorativa individuato dall'Assessorato competente, in
ottemperanza a quanto previsto dalla legge stessa.
Il 14 ottobre ultimo si è svolto l'incontro del tavolo tecnico
per condividere l'osservazione di ognuno in merito ai contenuti
della bozza di delibera, si ché la medesima potrà essere approvata
nella sua versione definitiva da parte della Giunta regionale. Nel
corso dell'incontro sono state altresì condivise alcune ulteriori
linee di azione, tra le quali:
la necessità di esplorare a livello più allargato anche presso
altre Regioni, enti o associazioni di rilevanza nazionale, la
possibilità di concorrere all'implementazione di registri sulla
patologia non solo di interesse regionale, affinché i flussi
informativi della Valle d'Aosta possano contribuire con efficacia
agli studi e alla valutazione epidemiologica a livello statale;
la necessità di garantire le prestazioni di counseling
fisioterapico previste tra quelle in esenzione regionale,
appoggiandosi anche eventualmente a centri erogatori facenti parte
del privato accreditato già convenzionato con l'Azienda USL;
la necessità di concentrare l'erogazione di tutte le prestazioni
previste per i pazienti presso il Centro Sanitario
multidisciplinare pubblico regionale della Valle d'Aosta il quale
ha sede presso la struttura semplice dipartimentale di terapia del
dolore all'Ospedale Beauregard, a beneficio anche dell'aspetto
psicologico di un unico luogo dove avvenga la completa presa in
carico e cura dei pazienti;
La necessità di meglio definire i farmaci da rendere in
esenzione concentrando l'attenzione in via prioritaria sui farmaci
miorilassanti, antidepressivi, adiuvanti e analgesici, anche
valutando l'estensione del periodo dell'esenzione medesima.
Presidente -
Per la replica, il collega Aggravi.
Aggravi (LEGA VDA) -
Ringrazio l'Assessore per la
rappresentazione temporale di quelli che sono stati i passaggi e
quindi, se ho capito bene, sostanzialmente il 14 di ottobre è
terminata la valutazione della bozza e quindi ora manca
sostanzialmente il passaggio in Giunta da questa delibera.
Come si è potuto vedere nelle premesse, di fatto il passaggio
che è riportato nelle premesse l'avevamo trovato sia nella delibera
di gennaio che poi in quella di maggio relativamente al più
generale "Deliberone" della sanità per quello che riguarda i fondi
PNRR e quindi volevamo far capire quale fosse lo stato di questa
ricognizione che doveva fare l'Azienda USL.
Abbiamo preso contezza di quelli che sono stati i passaggi e a
questo punto aspettiamo di vedere poi l'effettività della
deliberazione e ci auguriamo anche - lei dava a inizio 2023, se ho
appuntato bene - la raccolta dei dati epidemiologici, per meglio
comprendere chiamiamolo il fenomeno a questo punto, visto che
parliamo di dato statistico, augurando che finalmente il percorso,
anche di cura di chi è affetto da questa problematica, possa
migliorare ulteriormente con questi interventi.
