Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2336 del 12 novembre 1986 - Resoconto
OGGETTO N. 2336/VIII - MANCATA ISTITUZIONE DI UNA COMMISSIONE
PER I PROBLEMI DEL PERSONALE DELL'UNITÀ SANITARIA LOCALE. -
(Interpellanza)
PRESIDENTE:
Do lettura dell'interpellanza presentata dai
Consiglieri Mafrica e Millet:
INTERPELLANZA
RICORDATO che l'art. 60 della legge 761/79 prescrive presso
ogni Unità Sanitaria Locale l'istituzione di una Commissione per i
problemi del personale;
RICORDATO ALTRESÌ che tale Commissione deve esprimere pareri
e formulare proposte sulla formazione e sulla modificazione del
Regolamento organico e delle piante organiche dei diversi presidi e
servizi;
i sottoscritti Consiglieri regionali
INTERPELLANO
la Giunta regionale per conoscere i motivi per cui dopo sei
anni dalla costituzione dell'U.S.L. non si è ancora provveduto ad
istituire la Commissione per i problemi del personale.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Da ambienti sindacali dell'U.S.L.
abbiamo saputo che tuttora, benché siano trascorsi diversi anni,
non è ancora stata istituita presso l'U.S.L. la Commissione per i
problemi del personale. Siccome l'art. 60 della legge 761/79
prescrive che questa Commissione, costituita dal coordinatore
sanitario, dal coordinatore amministrativo e da 20 dipendenti
dell'U.S.L. per una metà nominati dalla stessa e per l'altra metà
eletti dal personale, possa formulare proposte sulla formazione del
regolamento organico, sulla organizzazione amministrativa,
sull'impiego del personale, sul passaggio del personale da una
funzione all'altra e su altre questioni sempre concernenti il
personale, riteniamo che questa Commissione abbia una funzione
piuttosto importante.
Con questa interpellanza, quindi, noi chiediamo alla Giunta i
motivi per i quali finora non si è ancora provveduto a costituirla
e se è intenzione della Giunta provvedere finalmente a dotare il
personale dell'U.S.L. anche di questo strumento.
PRESIDENTE:
Ha chiesto la parola l'Assessore alla Sanità
ed Assistenza Sociale Voyat; ne ha facoltà.
VOYAT (U.V.):
Sono convinto che ricordare che la
Commissione di cui parla l'art. 60 della legge 761/79, alla quale
ha fatto cenno il Consigliere Mafrica, non è stata ancora istituita
in nessun'altra Regione italiana, non sia una giustificazione
valida per la sua mancata istituzione presso l'U.S.L. della Valle
d'Aosta.
In ogni caso, a parte una sola forza sindacale che sembra averla
richiesta solo di recente, nessun'altra forza sindacale era
dell'avviso che fosse opportuno istituire la Commissione in
oggetto. La sua mancata istituzione però ha anche delle attenuanti
nelle difficoltà applicative dovute alla esigenza di una legge
istitutiva e di un regolamento sulle modalità e sui criteri delle
elezioni interne all'U.S.L..
In considerazione di queste difficoltà, nel 1983, quindi 4 anni
dopo la citata legge n. 761 del 1979, con l'art. 16 della legge 348
è stato previsto "un surrogato" della predetta Commissione per i
problemi del personale ed è stata creata un'apposita Commissione di
consultazione per tutte le competenze enunciate dall'art. 60 della
761. Quest'ultima Commissione è stata regolarmente costituita e
funziona normalmente. La Giunta comunque intende predisporre al più
presto una bozza di legge da confrontare con le forze sindacali.
C'è da precisare inoltre che la legge non è stata fatta solo per
una scelta autonoma dell'Amministrazione, esisteva infatti anche
una specie di tacito accordo con la maggioranza delle forze
sindacali. Assicuro comunque che tutte le funzioni previste
dall'art. 60 della 761 sono state svolte dalla Commissione che è
stata istituita immediatamente dopo la promulgazione della legge
348 del 25 giugno del 1983.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
A me risulta che almeno una Regione, il
Veneto, abbia istituito la Commissione di cui si tratta. In ogni
caso non credo che sia questo il vero problema. La presenza di
questa Commissione può comunque favorire l'instaurazione di un
migliore rapporto con il personale dell'U.S.L. e pertanto noi, come
Gruppo, ne sollecitiamo l'istituzione. Non crediamo che le
Organizzazioni sindacali possano con facilità fare a meno di uno
strumento come questo che può essere utilizzato meglio perché ha
dei compiti ben definiti ed è previsto dalla legge che regola tutti
i rapporti con il personale.
Attendiamo le proposte della Giunta per verificare con le
Organizzazioni sindacali l'intera questione e quindi riservarci
eventualmente di presentare una nostra proposta di legge, ai sensi
del 3° comma dell'art. 60, per istituire questa Commissione.
