Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 337 del 29 giugno 1981 - Resoconto
OGGETTO N. 337/81 - INIZIATIVE PER L'ORGANIZZAZIONE DI UN
EFFICACE SERVIZIO DI PROTEZIONE CIVILE. (Interpellanza)
Presidente
- Do lettura dell'interpellanza:
INTERPELLANZA
I Consiglieri regionali Piero Minuzzo, Tonino Alder, Ilio
Viberti, Franco De Grandis e Giuseppe Nebbia
INTERPELLANO
gli Assessori competenti onde conoscere:
1) lo stato di attuazione delle iniziative già intraprese
;
2) quali dovrebbero essere in sede regionale le strutture
della Protezione Civile e quali i collegamenti tra i diversi Enti e
Corpi interessati;
3) quali iniziative sono ancora da assumere per creare un
efficace servizio di Protezione Civile, e quali tra queste deve ed
intende assumere la Giunta regionale.
Presidente
- Illustra l'interpellanza il Consigliere
Nebbia. Ne ha facoltà.
Nebbia (PSI)
- Questa interpellanza è una parte di alcuni
avvenimenti, tristi avvenimenti, che sono successi ultimamente, ma
si riferisce anche ad altre discussioni, altre interpellanze che
sono state svolte in questo Consiglio. Non so se implicitamente, in
risposta a questa interpellanza sulla "Gazzetta" di sabato è stata
pubblicata un'intervista all'Assessore alla Sanità nella quale
veniva illustrato lo stato di attuazione del programma di
coordinamento del servizio delle autoambulanze, e la
centralizzazione di un servizio di controllo nell'ospedale, come
del resto era stato previsto da una legge del Consiglio. Quello
che, oltre alle domande che sono elencate nell'interpellanza, mi
premeva di sottolineare era invece la necessità di un servizio
globale di protezione civile. Rilevo che questo problema è molto
sentito anche in campo nazionale, tanto che, nell'attuale Governo,
è stato previsto un nuovo Ministero affidato all'Onorevole
Zamberletti, con specifica competenza circa la protezione civile.
Voglio anche ricordare, ed è a qualcosa di simile che io tenderei e
dovrebbe tendere la Regione, che, nella provincia di Torino, - e
questa è una notizia pubblicata su "La Stampa" di venerdì 26
giugno, - un piano per la protezione civile è stato realizzato. Ed
è un piano di intervento per le pubbliche calamità, che è un
vademecum dei Vigili del Fuoco, della Polizia e dei Carabinieri per
mettere in moto l'organizzazione della protezione civile. Non è
solo un elenco di procedure, di competenze, ma contiene soprattutto
indicazioni sul come operare in caso di disastro, con informazioni
particolari sulla dislocazione dei mezzi pubblici e privati da
utilizzare per il soccorso, ed un elenco delle scuole, dei
magazzini viveri e delle aziende specializzate da impiegare in caso
di necessità.
Quindi la domanda è questa: che cosa si sta facendo nella nostra
Regione, per arrivare ad un piano analogo a quello della provincia
di Torino e che sia un piano efficace?
Presidente
- Ci sono altri interpellanti che intendono
aggiungere qualcosa all'illustrazione sull'oggetto 14?
Risponde l'Assessore alla Sanità ed Assistenza sociale,
Rollandin, ne ha facoltà.
Rollandin (UV)
- Già in una precedente occasione avevo
avuto modo di illustrare che cosa era stato disposto per quanto
riguarda la protezione civile e l'integrazione dei servizi già
esistenti con quelli da istituire. Nebbia ha citato, in
particolare, una legge regionale riguardante il pronto soccorso
sanitario che tiene conto delle esigenze di intervento in un
determinato campo, e dell'esigenza di prevedere un coordinamento
tra le strutture esistenti in quel caso. Non sto a ripetere qual è
il punto guida di quella legge, vale a dire la possibilità di
utilizzo dei mezzi già esistenti per coprire l'esigenza delle
singole vallate, con un coordinamento a livello centrale situato
all'interno dell'ospedale. Ma il progetto che riguarda la
protezione civile e che tiene conto dell'integrazione di tutti i
sistemi, è stato già predisposto ed approvato, ed in particolare
nel progetto si parla espressamente di un elenco generale dei
radiocollegamenti richiesti per avere un utilizzo ottimale delle
strutture.
Si parla quindi della rete di protezione civile in condominio
con il servizio forestale, vigili del fuoco, ambito protezione
civile in senso stretto, rete di pronto soccorso sanitario, rete
per il soccorso alpino, collegamento con gli elicotteri della
scuola militare alpina, collegamento della stazione di Aosta dei
Vigili del Fuoco con le altre stazioni del Piemonte, collegamento
dei ripetitori per il soccorso aereo e con l'aeroporto di Aosta.
Teniamo conto che in questo piano si vuole utilizzare e sfruttare
tutti i mezzi esistenti collegandoli in modo, come dicevo,
ottimale. Il passo successivo all'approvazione di questo piano, che
è dettagliato e tiene conto in modo particolare delle difficoltà di
collegamento della nostra Regione, cui avevo già accennato altre
volte, è quello di avere la possibilità di utilizzo di bande
riservate per questi tipi di collegamento. È già stata inoltrata la
richiesta, sono già state interpellate delle ditte che forniscano
materiali per provvedere a questi collegamenti, e quindi si stanno
attuando, via via, le fasi che questo programma prevede. L'utilizzo
e la realizzazione di questo piano all'origine era valutata sul
miliardo di lire. Penso che questo, naturalmente, avrà la tendenza
a crescere in questi ultimi tempi. L'accenno che si fa al servizio
di protezione civile che è stato istituito nelle Regioni limitrofe,
ricalca questo schema e tiene conto della realtà locale.
Attualmente, e soprattutto in questi ultimi tempi, si è visto
ancora una volta quanto, già solo per i soccorsi limitati, ci siano
delle carenze gravi. Teniamo conto che in questo discorso debbono
partecipare anche quegli Enti che sono ritenuti validi ed
efficienti proprio per questi soccorsi di emergenza. E mi riferisco
in modo particolare a quello che è il problema della Croce Rossa.
Con il decreto che prevede, in attuazione dell'art. 70 della
deliberazione 833, lo scorporo della Croce Rossa che dovrebbe
essere utilizzata unicamente per gli interventi di emergenza,
quindi per quanto riguarda la protezione civile, dice che deve
essere ristrutturata, che quei servizi di soccorso resi attualmente
dovrebbero passare alle Regioni, cosa che ancora non è stata fatta
da nessuna parte, perché continua, anno dopo anno, con gestioni
stralcio; vengono fuori dei miliardi a fondo sanitario per darlo a
questi enti e quindi manca il collegamento che è ritenuto
indispensabile per un buon funzionamento. Uno dei motivi di
carenze, a livello locale, è proprio dovuto all'impossibilità di
utilizzare i mezzi che la legge assegnerebbe alle Regioni e che
invece continuano ad essere autonomi. Adesso varie Regioni
propongono dei collegamenti a base di convenzioni, in modo da poter
rendere sufficienti questi servizi. Quindi, per quanto riguarda le
iniziative che sono ancora da assumere per creare un efficace
servizio di protezione civile, ritengo che il proseguire sulla
legalizzazione di questo piano generale, che vede già impegnate
tutte le varie strutture regionali, sia quanto si può fare, e ci
auguriamo che questa autorizzazione già richiesta da più mesi,
venga al più presto in modo da poterlo attuare completamente.
Presidente
- Risponde il Consigliere Nebbia. Ne ha
facoltà.
Nebbia (PSI)
- Ho apprezzato quello che ha detto
l'Assessore circa lo stato di attuazione della legge regionale per
un coordinamento dei servizi di pronto soccorso. Però mi pare che
questa legge regionale, che ha una notevole funzione per prevedere
e potenziare i collegamenti radio e i collegamenti tra i diversi
enti, non sia sufficiente per un efficace servizio di protezione
civile. E mi spiego meglio. Nel caso di alluvioni, di smottamenti,
di frane o di valanghe è sempre necessaria l'opera di mezzi
meccanici, di ditte specializzate, che si trovano sul posto
certamente più facilmente di quanto potrebbero fare, in molti casi,
i Vigili del Fuoco della Valle, che sono certamente l'unico ente
dotato di mezzi meccanici adeguati. Quindi è necessario anche un
coordinamento, non solo di enti pubblici preposti, ma anche di
quelle imprese private, di quelle ditte ed anche di quelle
amministrazioni comunali dotate di mezzi, per essere più facilmente
sul posto, più rapidamente mobilitabili, ed anche queste devono
essere coordinate da questo centro comune.
Quindi quello che ritengo si debba fare per il futuro è la
assunzione di iniziative di tipo diverso anche rispetto a quelle
che sono finora state assunte e che sono valide, ripeto, ma che
dovrebbero essere perfezionate e migliorate.
Spero che tutto questo venga attuato al più presto, che si
risolva il problema delle bande riservate, e che vengano finalmente
assunte iniziative in altri settori che riguardano forse più la
Presidenza della Giunta, in quanto Prefettura, che non il puro e
semplice servizio sanitario. Cioè il coordinamento di tutte le
forze, di tutti i mezzi che sono disponibili in Valle e quindi in
questo senso ritengo di sollecitare la Giunta affinché possa
operare.
Presidente
- Ha chiesto di parlare il Consigliere Tonino.
Ne ha facoltà.
Tonino (PCI)
- Sempre sull'oggetto n. 14. Noi siamo
insoddisfatti soprattutto perché i ritardi che sta accumulando la
Giunta su questo problema sono ritardi notevoli. Questo piano per
la protezione civile, che l'Assessorato alla Sanità sta
predisponendo, da quello che riusciamo a capire dalle parole
dell'Assessore, è sicuramente un piano limitato. Noi non lo
conosciamo, vorrei poterlo leggere, vorrei poterlo conoscere. È un
piano che arriva dopo una legge nazionale che è tra l'altro, in
molte sue parti, ancora disattesa. Secondo noi è grave che una
Regione autonoma come la nostra pensi a questi problemi solo dopo
la legge quadro nazionale, e soprattutto perché viviamo in una
Regione che è soggetta - come sappiamo - a calamità naturali ed è
una Regione in cui, con più frequenza che in altre, possono
accadere incidenti di una certa gravità. Noi crediamo che sia
indispensabile fare in modo che il piano coinvolga, effettivamente,
organismi e mezzi, così come - lo ha ricordato prima il collega
Nebbia - ha fatto la provincia di Torino ed è un'esperienza
notevole. Ma soprattutto, - lo vogliamo sottolineare in questa
replica - ci deve essere un momento di coordinamento creato dalla
Regione: la funzione di indirizzo, che oggi malamente viene assolta
da questa Giunta regionale, spetta alla Regione come il
coordinamento di tutti gli enti che qui operano.
La necessità perciò di un centro qualificato di coordinamento è
una necessità impellente, deve essere istituita. L'Assessore alla
Sanità potrebbe forse svolgere questo compito anche di Assessore
alla Protezione Civile in analogia con il Ministero appena creato.
Sta di fatto che se non abbiamo questo centro di coordinamento,
ancora una volta, nel momento di calamità naturali, inevitabilmente
non riusciremo a coordinare i vari enti.
Questa è l'indicazione che secondo noi deve essere data.
Presidente
- L'Assessore Ramera è rientrato.
A nome di tutto il Consiglio porgo all'Assessore auguri e
felicitazioni per lo scampato pericolo nell'incidente
automobilistico del quale è stato vittima.
La Presidenza propone che, anche per lasciargli riprendere
fiato, le tre interpellanze a cui deve rispondere l'Assessore alle
Finanze, siano, come già deciso precedentemente dal Consiglio,
discusse oggi nel pomeriggio.
Il Consiglio non ha obiezioni.
Pertanto si passa alla trattazione dell'oggetto n. 15.
