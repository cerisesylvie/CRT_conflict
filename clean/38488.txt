Classificazione
TRASPORTI E VIABILITÀ
Trasporti



Oggetto del Consiglio n. 2010 del 20 aprile 2016 - Resoconto
OGGETTO N. 2010/XIV - Interrogazione: "Riapertura della
tratta ferroviaria Aosta-Sarre".
Viérin M. (Presidente)
- Punto n. 6 dell'ordine del
giorno. La parola all'Assessore Marguerettaz.
Marguerettaz (UV) -
Mi atterrò al contenuto
dell'interrogazione. Ovviamente non stiamo a fare adesso delle
valutazioni comparative tra un servizio e l'altro, perché le
domande sono decisamente puntuali.
"Se è possibile riaprire un primo tratto della linea Aosta-Sarre
senza investimenti sull'infrastruttura": la risposta è no.
"Se sono invece necessari investimenti anche solo per questa
parziale riapertura e a quanto gli stessi ammonterebbero": questo
tema è stato già oggetto di un'analisi nel 2008, dove già allora,
nelle varie valutazioni, era stato chiesto a Trenitalia di
prevedere la possibilità di effettuare un giro banco a Sarre
proprio per poter fare questo "servizio navetta" in determinate
fasce della giornata. È stata fatta un'istruttoria nel gruppo
Ferrovie dello Stato e il gestore dell'infrastruttura Rfi aveva
risposto con una nota nel marzo 2009 - eventualmente gliela posso
dare - segnalando che sarebbe stato necessario trasformare la
fermata di Sarre in stazione modificando gli apparati per il
comando a distanza dei deviatori e dei segnali, adeguando la
manovra dei passaggi a livello e gli apparati conseguenti per un
totale di 2,8 milioni. Questo per la stazione di Sarre. Dopodiché
ad oggi dovremmo aggiungere anche il rifacimento dei binari, perché
questo comunque sarebbe necessario. Facendo le proporzioni, cioè i
6 chilometri sui 32, è stimabile che siano altri 2,8 milioni, per
cui già solo questi due interventi, dai documenti che abbiamo agli
atti, sono di 5,6 milioni.
È chiaro che, volendo approfondire la questione, dovremmo fare
una valutazione su quante persone portiamo e quanto costa, però
questa era la domanda e mi sono attenuto a questa istruttoria.
Presidente
- La parola al collega Bertschy.
Bertschy (UVP) -
Grazie Assessore per la risposta. Come
avrà capito, è gettare nuovamente il sasso nello stagno, perché
nessuno si vuole rassegnare al fatto che la ferrovia
Aosta/Pré-Saint-Didier diventi un museo delle belle arti firmato da
Franceschini, poiché sotto quel profilo noi non abbiamo nessuna
intenzione di rinunciare ad una ferrovia che funzioni per tutta la
Valle d'Aosta.
Sapevo di questo studio del passato, non conoscevo le cifre, ma
credo che con l'esperienza acquisita in questi anni negli studi
sulla ferrovia lei sappia che non bisogna tenerlo troppo in
considerazione, perché ci dissero in tempi non sospetti che il
Passante di Torino non era un problema per la Valle d'Aosta, e
qualche mese dopo ci hanno chiuso la ferrovia; quindi lei, con i
suoi validi tecnici, prenda in mano gli studi e vedrà che
toglieremo parecchi zero a questa situazione. Non è tanto
l'Aosta/Sarre, potevo scrivere l'Aosta/Saint-Pierre, ma l'idea è di
non perdere altro tempo per ricominciare a ragionare sulla ferrovia
e sugli investimenti che vanno fatti o sul potenziamento che va
fatto sulla tratta, perché la gente lo chiede. Nessuno dice che il
trasporto su gomma sia inefficiente, è un altro tipo di trasporto,
è un'altra situazione, c'è bisogno di un altro tipo di trasporto
delle persone per le persone stesse, per il turismo e per tutto
quello che ci siamo detti.
La provocazione è: Aosta/Sarre è un tratto talmente leggero che
potrebbe anche essere riaperto. Nel 2008 ci chiedevano 2 milioni
per riaprirlo e nessun amministratore se la sentirebbe oggi di fare
un intervento per una tratta così breve, però riprendiamo
l'argomento in maniera seria. Immagino che prima o poi qualcuno ci
dirà che fine farà il contratto di servizio o quando ci rivedremo
per questo benedetto contratto. Mettiamo tutto sulla tavola, perché
lei lo sa, conoscendo meglio di me il settore, a livello europeo
ormai su questo monopolio, soprattutto dell'Italia, rispetto alle
tratte, si parla in maniera forte, pesante. L'evidenza del fatto
che le ferrovie in Italia non funzionino anche per il monopolio che
si è creato è sempre più importante e noi siamo la pietra miliare
di come questo monopolio crei situazioni di disagio.
Gliela lascio lì questa interrogazione, intanto come un segnale
che noi non inseguiamo una ferrovia turistica che vada ogni tanto a
Pré-Saint-Didier quando è piena la ferrovia; noi inseguiamo l'idea
che la ferrovia debba ritornare ad essere attiva. Vi abbiamo
evidenziato i soldini che si spendono in Italia solo quest'anno per
investimenti, per dire che speriamo che prima o poi qualcuno
presenti progetti, che questi progetti abbiano un sostegno, che ci
sia da parte dei nostri Parlamentari la voglia di sostenere la
progettazione in questo senso e qualche soldino arrivi anche alla
Valle d'Aosta per riaprire questa ferrovia e potenziare quella che
scende da Aosta e va verso fuori Valle. Dico solo: 8 miliardi di
piani e di accordi di programma riguardano l'Italia. Poi, come
avevamo già avuto modo di dire, il buon Ministro Lupi, quando aveva
presentato il programma Italia in Europa, ne aveva messi
altrettanti e, anche lì, noi non c'eravamo.
Assessore, se può, non trovi i soldi per potenziare la stazione
di Sarre, ma trovi i soldi e la voglia politica per organizzare un
progetto serio per potenziare la nostra ferrovia, in particolare
per riaprire l'Aosta/Pré-Saint-Didier.
