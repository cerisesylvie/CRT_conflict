Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 1615 del 9 giugno 2022 - Resoconto
OGGETTO N. 1615/XVI - Interpellanza: "Organizzazione di un
servizio di prevenzione e screening del morbo di
Alzheimer".
Bertin (Presidente) -
Punto n. 37. Si è prenotato il
consigliere segretario Distort per l'illustrazione, ne ha
facoltà.
Distort (LEGA VDA) -
Quest'interpellanza vuole entrare in
quella dinamica di sana competitività tra opposizione e Governo, in
quella dialettica dove l'opposizione, indagando le intenzioni del
Governo, da un lato, ne saggia le capacità e, dall'altro, propone
suggerimenti, suggerimenti che chiaramente, se ben accolti, possono
diventare obiettivi raggiunti dal Governo, mentre se non sono presi
in considerazione, rimangono a testimonianza della capacità di una
forza di opposizione. A voi la scelta sul seguito che avrà
quest'interpellanza. È del tutto evidente che quest'interpellanza
si rivolge all'Assessore alla sanità, che, in quanto medico,
definirà un quadro abbastanza bizzarro, non lui come medico, ma il
fatto che un architetto si rivolga a un medico per esporre un
problema, una questione che è fortemente attinente al campo medico,
però così vuole beneficio di inventario che inquadri il tema
dell'Alzheimer. Lo sappiamo tutti ma, ribadisco, è la forma più
comune di demenza, un termine generale che si riferisce alla
perdita di memoria e di altre abilità intellettuali talmente grave
da interferire con la vita quotidiana e delle varie forme di
demenza il morbo di Alzheimer ne rappresenta dal 50 al 80 percento
dei casi. Questa patologia non costituisce un puro effetto
dell'invecchiamento, anche se chiaramente aumenta la sua incidenza
con l'età, ma è in crescita addirittura il dato che riferisce un
incremento dei casi di Alzheimer in età attorno ai 60-65 anni, in
certi casi addirittura precoci 40-50 anni.
Il morbo di Alzheimer, è risaputo, a meno che non mi sfuggano
competenze e risultati recenti della medicina, è incurabile,
tuttavia sono disponibili dei trattamenti per i sintomi capaci di
rallentare temporaneamente il peggioramento verso la demenza e
migliorare la qualità della vita delle persone affette e di chi si
occupa di loro. Ricordiamoci che le malattie invalidanti non
interessano solo il soggetto che ne è affetto che le contrae, ma
hanno un effetto di secondo ordine sulle persone che vivono
accanto, siano esse i partner, siano le famiglie, siano i vari
servizi sociali che si trovano a gestire gli effetti di questa
patologia. Risulta quindi evidente che poter effettuare diagnosi
delle fasi iniziali del morbo di Alzheimer, soprattutto in età
precoce, permetterebbe di attuare tempestivamente i processi
terapeutici capaci di rallentare il peggioramento dei sintomi a
beneficio dell'intero tessuto sociale, oltre che dei soggetti che,
purtroppo, ne saranno interessati.
Da quanto appurato, attraverso test neuropsicologici è possibile
effettuare una diagnosi precoce della patologia in questione, di
conseguenza la necessaria dotazione infrastrutturale sarà cruciale
nel prossimo futuro, anche alla luce nel prossimo futuro dei
recenti investimenti varati con il PNRR. Per questa situazione
l'argomento rientra in forte attualità, oltre all'attualità
dell'incidenza dei casi, oltre all'attualità dell'incremento delle
fasi precoci, anche l'opportunità del PNRR. Sarà quindi importante
e urgente incrementare il personale sanitario coinvolto, e qui non
vuole essere un mettere il dito nella piaga perché sappiamo qual è
la situazione relativa al personale medico, il personale
disponibile nell'ambito della sanità, tuttavia questo è e sarà
necessario anche fornire un'adeguata formazione sulle competenze
neuroradiologiche e sulla standardizzazione di esami come la
risonanza magnetica per migliorare in futuro l'accuratezza
diagnostica anche alla luce di un possibile incremento dei pazienti
in attesa di diagnosi precoce, con l'introduzione di nuove
possibili terapie farmacologiche.
La parte medica è conclusa, quella più difficile per me,
fortunatamente non siamo a una prova d'esame e lei, Assessore, è
medico e non deve darmi un voto. Lascio il campo accademico e
rientro nei binari politici. Teniamo conto che combinazione io e
lei, Assessore, siamo separati soltanto da alcuni anni dal punto di
vista anagrafico. Io e lei, come diversi altri in questo Consiglio,
apparteniamo a quella fetta di generazione che ha costituito il
boom
demografico in Italia. Noi quindi saremo, nostro
malgrado, i responsabili di un uragano sul sistema sanitario e sui
servizi sociali, è una sorta di inconsapevole o comunque innocente
bomba a orologeria, quindi è estremamente importante che si attuino
al più presto possibile e si mettano in campo tutte le azioni
possibili che il settore della sanità e le scelte politiche possano
individuare per poter programmare il presente e soprattutto il
futuro. Uno strumento potrebbe essere il piano della salute su cui
è opportuno che sia contenuta una strategia preventiva anche sulle
tematiche del morbo di Alzheimer. In ogni caso, alla luce di queste
premesse, sia della descrizione medica, sia soprattutto della
riflessione politica sociologica relativa all'incidenza di quel
settore del boom demografico e gli effetti che avrà su un futuro
non troppo lontano, esplicito i quesiti dell'interpellanza in cui
chiediamo: quali siano le attuali misure in ambito di prevenzione e
screening
finalizzate alla diagnosi precoci delle
sintomatologie del morbo di Alzheimer e quali siano le intenzioni
attuali e future in merito all'organizzazione di un servizio di
prevenzione di screening finalizzato alle diagnosi precoci delle
sintomatologie di tale morbo.
Grazie per l'attenzione, ascolto la risposta.
Presidente -
Per la risposta, ha chiesto la parola
l'assessore Barmasse.
Barmasse (UV) -
Ringrazio il consigliere Distort per aver
svelato la nostra età ma io sono più vecchio, quindi sono più a
rischio. Giustamente, come ha detto lei, l'Alzheimer è vero che è
una malattia che aumenta la frequenza con l'età, però
fondamentalmente in ambito della patologia degli anziani è una
patologia che insorge piuttosto precocemente, a differenza della
demenza senile che invece ha una sorgenza più tardiva.
Tornando all'oggetto dell'interpellanza, con riferimento
all'oggetto della presente iniziativa, riguardo a quello che viene
fatto in questo momento all'interno dell'Azienda, l'Azienda USL, in
coerenza con le disposizioni regionali in materia, ha istituito già
da alcuni anni il Centro per la Diagnosi e cura delle Demenze, che
prevede al suo interno una
équipe
multidisciplinare di cui
fanno parte i geriatri, neurologi, oltre a neuropsicologi e
assistenti sociali. Fra i compiti del CDD, che sarebbe l'acronimo
del Centro per la Diagnosi e per le Demenze, vi è anche la diagnosi
precoce nelle demenze degenerative, tra le quali la malattia di
Alzheimer rappresenta l'entità nosologica principale. Sia la
Struttura complessa di Geriatria che la Struttura complessa di
Neurologia svolgono ambulatori specialistici dedicati alle demenze
degenerative con apposite agende CUP: la Geriatria due volte alla
settimana, la Neurologia una volta alla settimana. Questo permette
di intercettare i casi sospetti inviati dal medico di medicina
generale e impostare un iter diagnostico precoce sia di tipo
neuropsicologico, primo e secondo livello, che di tipo bioumorale,
c'è l'analisi delle proteine, della neuro degenerazione, del
liquido cefalorachidiano e radiologico, risonanza magnetica
encefalo e PET.
Consapevoli dell'elevato impatto sociale delle demenze
degenerative, l'Azienda USL, di concerto con l'Assessorato della
Sanità, salute e politiche sociali, sta attivamente lavorando su
più fronti: avviso per il reclutamento della figura professionale
di neuropsicologo,
upgrade
di una delle due risonanze
magnetiche attualmente in uso alla Struttura complessa di
Radiologia in modo da mantenere un livello di
performance
sempre aggiornato, sottomissione alla valutazione della Commissione
regionale per il Prontuario Terapeutico Regionale (il PTR) del
nuovo radiofarmaco Vizamyl dedicato alla diagnosi precoce di
accumuli di Beta-amiloide tramite PET in pazienti con sospetta
demenza degenerativa allo stadio precoce, analisi in loco del
liquor cefalorachidiano di pazienti con sospetta demenza
degenerativa mediante ricerca di proteine della neurodegenerazione
tipo Beta-amiloide e proteina Tau in particolare. Oltre a ciò, una
équipe
specializzata di clinici sta attivamente lavorando
con il centro CMP3 VDA sulla ricerca genomica e la medicina
personalizzata delle demenze degenerative. Tutte queste attività
miglioreranno sia la diagnosi che le cure precoci di questa
patologia neurologica altamente invalidante rendendo la Valle
d'Aosta una tra le Regioni italiane più all'avanguardia non solo
nell'attività clinica, ma anche nella ricerca applicata.
Presidente -
Per la replica, ha chiesto la parola il
consigliere Distort.
Distort (LEGA VDA) -
Grazie Assessore per la risposta che
contiene sicuramente degli elementi che fanno ben sperare. Intanto
sono perfettamente a conoscenza che il sistema sanitario italiano è
tra i sistemi migliori al mondo dal punto di vista dell'attenzione
verso la presa in carico della popolazione da parte dell'ente
pubblico. Sono a conoscenza di quanto, nell'ambito della nostra
realtà valdostana, si cerchi di fare, lei ha ulteriormente ribadito
alcuni elementi, alcune iniziative e alcuni obiettivi, per cui
prendo atto con soddisfazione di quanto lei mi dice.
Ribadisco che se sarà sua cura, assistito dalle persone
competenti che fanno parte dell'intero sistema del suo Assessorato,
cercare di migliorare, di individuare, di indagare, se esistono
possibilità di miglioramento anche di qualcosa già in atto in modo
virtuoso, perché il tema dell'Alzheimer penso sia assolutamente
chiaro a tutti: si tratta di una patologia che può contenere ancora
una lunga aspettativa di vita per il soggetto interessato e questa
lunga aspettativa di vita paradossalmente è il problema per sé, per
la propria dignità, ma è il problema per chi gli sta vicino, per il
sistema sanitario, non esiste nessuno in grado di poter sopperire
alle esigenze dell'affetto di questa patologia, per cui è
estremamente importante che, sotto questo punto di vista, motivo
per cui noi abbiamo voluto presentare quest'interpellanza su questo
tema specifico, ci sia la massima attenzione, perché è vero che se
per ogni patologia noi presentassimo un'interpellanza, penso che
avremmo argomenti per iniziative in Consiglio per tutta la
legislatura, per la prossima e forse per quella successiva. Noi
abbiamo avuto focalizzarsi proprio su questa particolare patologia
proprio in vista della forte incidenza sulla vita sociale, sia dei
singoli e della dignità della persona, sia del sistema, a partire
dalla prima cellula che è la famiglia fino al sistema sanitario.
Grazie per la risposta.
