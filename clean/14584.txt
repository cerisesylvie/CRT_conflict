Classificazione
ZONA FRANCA


Resoconto integrale del dibattito dell'aula
Oggetto del Consiglio n. 377 del 27 gennaio 1999 - Resoconto
SÉANCE DU 27 JANVIER 1999 (APRÈS-MIDI)
OGGETTO N. 377/XI Provvedimenti adottati per l'avvio della
"Carte Vallée". (Interpellanza)
Interpellanza Richiamati i provvedimenti adottati per l'avvio
della "Carte Vallée";
Rilevato:
- che la tassa regionale per la benzina verde è raddoppiata,
passando dalle 30 lire al litro dello scorso anno alle 60 lire del
'99;
- che l'assegnazione delle quote mensili di gasolio è diminuita
rispetto all'anno precedente;
- che il caricamento della "Carte Vallée" per le autovetture a
gasolio indica un quantitativo inferiore a quello previsto nella
deliberazione contenente i criteri di ripartizione e assegnazione
del carburante per il corrente anno;
i sottoscritti Consiglieri regionali
Interpellano
L'Assessore all'Industria, artigianato ed energia per
sapere:
1) quali siano i motivi posti alla base delle scelte indicate in
premessa;
2) quali siano le cause della difformità di dati rilevati sulla
"Carte Vallée" assegnata alle autovetture a gasolio.
F.to: Frassy - Tibaldi
Presidente La parola al Consigliere Frassy.
Frassy (FI) Nell'illustrare quest'interpellanza una premessa: la
Carte Vallée sicuramente è uno di quegli eventi che ha giudizio
positivo anche da parte di chi come noi si trova nei banchi
dell'opposizione.
Questa è una premessa per sgomberare il campo da ipotetiche
considerazioni che stamani altri Assessori avevano fatto in
riferimento al ruolo critico che molte volte l'opposizione è
costretta a svolgere.
Nell'interpellanza chiediamo una serie di dati, ma è necessario
fare un'ulteriore premessa rispetto a quanto è scritto
nell'interpellanza. Una prima parte di quella che è l'operazione
Carte Vallée pensiamo che possa già essere messa a consuntivo, e ci
riferiamo a tutta la parte dell'informazione che è stata data da
parte dell'Amministrazione attraverso l'Assocredito e gli altri
soggetti che hanno collaborato alla divulgazione della Carte
Vallée, e quindi dicevo un primo consuntivo sull'informazione può
essere fatto.
Devo dire che è un consuntivo che non può per certi versi essere
pieno di soddisfazione perché un po' di confusione sicuramente è
stata creata e anche perché a conti fatti, e ho alcuni dati che
vorrei ricordare all'Assessore - che sicuramente li ricorda -, il
mezzo miliardo circa che è costata l'informazione alla popolazione
sul meccanismo Carte Vallée è una cifra che non ha portato la Carte
Vallée in tutte le case per il noto meccanismo che richiedeva in
parte l'attivazione dell'utente interessato per poter avere, con
tassazione a carico, la carta stessa.
A conti fatti, spedire 74.000 raccomandate, che sembravano una
cifra veramente forte, avrebbe comportato sicuramente una spesa
minore e sicuramente un'informazione maggiore. Questo per dire che
comunque dall'esperienza che è stata fatta, con il senno di poi si
può dire che forse alcune cose potevano essere fatte diversamente,
ma non è questo il dato sostanziale dell'interpellanza.
Il dato sostanziale dell'interpellanza ha a riferimento quelli
che sono i generi contingentati che vengono gestiti dalla Carte
Vallée. La prima riflessione che facciamo riguarda la cosiddetta
tassa regionale, ossia quell'importo che veniva pagato sino a
dicembre scorso all'atto di riscossione dei buoni benzina, ed era
un importo a titolo di tassazione che andava a coprire i costi di
questo servizio; abbiamo riscontrato che è stato aumentato del 100
percento per quanto riguarda la benzina verde in quanto la tassa
della benzina verde, precedentemente a 30 lire al litro, dal 1999
viene raddoppiata ed equiparata alla benzina super a 60 lire al
litro.
La motivazione di questa scelta di politica economica sta nelle
pieghe della delibera n. 4839 adottata dalla Giunta a fine anno. La
cosa che però mi diventa difficile capire, e gradirei che
l'Assessore ce ne desse maggiore spiegazione, è che la necessità di
aumentare la tassa non parte da un dato contabile, matematico,
finanziario, ma parte da un eventuale onere che possa derivare, e
perciò non sembra nemmeno che l'onere sia stato quantificato, a
copertura di quelle che sono le operazioni inerenti la gestione
Carte Vallée. Diventa stupefacente vedere come la tassazione da 30
vada a 60 lire, cioè venga raddoppiata non sul presupposto di una
stima, ma sul presupposto di una sensazione. Questa è la prima
riflessione che solleviamo in quest'interpellanza.
La seconda riflessione, che per certi versi è una forte
preoccupazione, riguarda il gasolio in particolare. Ho qui una
serie di dati, che nel frattempo ho messo assieme, rispetto alla
minore quantità di gasolio che viene data con la gestione della
Carte Vallée. Nel primo semestre 1998 c'erano 75 litri mensili per
la prima categoria di autocarri, litri che nel secondo semestre
1998 sono diventati 70 mensili sino a scendere a 50 mensili nel
primo semestre 1999 tenendo presente che i 50 litri sono già la
quota complessiva perché sulla carta viene caricato l'80 percento,
così dovrebbe essere.
Perciò, mentre per le categorie autovetture a benzina, le
benzine vengono riconfermate sostanzialmente in quelli che erano i
valori del 1998 - e fra l'altro valori che avevano avuto pochissimo
scostamento fra i due semestri perché l'unico scostamento lo
abbiamo avuto sulle autovetture per quanto riguarda la benzina
verde, il cui quantitativo era sceso da 80 a 75-, nel gasolio
vediamo che in alcune categorie c'è addirittura una riduzione del
50 percento. Sui motocarri i 100 litri mensili di gasolio del primo
semestre 1998, scesi a 75 litri nel secondo semestre 1998,
diventano 55 litri nella previsione del 1999.
Altri dati, e diventa difficile capirli, spero che l'Assessore
ce li possa spiegare. I taxi, 500 litri primo semestre 1998, 375
litri secondo semestre 1998, nuovamente 500 litri nel 1999.
La sensazione è che sul gasolio ci sia più di qualcosa che non
quadri nel rapporto consumi e parco mezzi. Sono rimasto sorpreso, e
non so se questo possa avere una connessione - ce lo spiegherà poi
l'Assessore -, dalle dichiarazioni fatte recentemente sul "Sole
24Ore" dal Direttore dell'ACI di Aosta che con una lettera di
precisazione, intervenendo a puntualizzazione di quelle tabelle che
annualmente il "Sole 24Ore" pubblica sulla qualità della vita dei
vari capoluoghi di regione, precisava come nei fatti le automobili
risultanti in capo alla Valle d'Aosta fossero automobili non
soltanto dei Valdostani, non fossero automobili tutte circolanti in
Valle d'Aosta.
Di più, diceva il Direttore dell'ACI sede regionale che qualcosa
come 30.000 e forse più automobili, pur essendo immatricolate in
questa Regione, fanno capo a società di noleggio, a società di
"leasing" che operano a livello nazionale e che per evidenti motivi
fiscali hanno sede legale in Valle d'Aosta e di conseguenza le
immatricolazioni della Regione Valle d'Aosta sono gonfiate di
qualcosa come 30.000 auto che nei fatti non circolano in Valle
d'Aosta.
Perché dico questo? Perché se andiamo a vedere l'impostazione
della delibera che assegna i quantitativi di benzina e gasolio per
il 1999, vediamo come a pagina 3, lettera g) del punto 2, si dica -
leggo -: "Sono attribuite quote di benzina e gasolio alle imprese
artigiane, agricole e commerciali aventi sede legale e fiscale in
Valle d'Aosta. Le assegnazioni di benzina sono limitate ad un solo
veicolo, mentre le assegnazioni di gasolio avvengono per tutti i
veicoli".
L'associazione di idee sta in questo: non è che per caso stiamo
assegnando quote di gasolio a tutti i veicoli, come dice la
delibera, anche a quelle società che commerciali di fatto sono, ma
che operano il noleggio o il "leasing" di automezzi ad enti,
persone, società che in Valle d'Aosta nei fatti non operano? Se
così fosse, ci sarebbe la spiegazione a questa altrimenti
difficilmente comprensibile contrazione significativa di quelle che
sono le quote del gasolio in esenzione che dal primo semestre 1998
alla previsione 1999…, un inciso:
attenzione perché il secondo semestre 1998 ha visto una contrazione
rispetto alla previsione del primo semestre 1998, perciò non
vorremmo che questa contrazione venisse ulteriormente evidenziata
nel secondo semestre 1999, ecco non vorremmo che il motivo di
questa diminuzione dei quantitativi di gasolio avesse origine in
questa situazione.
È una preoccupazione e lasciamo la risposta a conferma o
smentita ai dati che l'Assessore vorrà fornirci.
Un'altra cosa che abbiamo notato è che è sparita, almeno non è
gestito con la Carte Vallée e non se ne parla nemmeno nella
delibera di assegnazione di fine anno, la quantità di olio che
veniva assegnato in contingentamento.
Un'ultima cosa, e integro l'esposizione dell'interpellanza,
riguarda anche il meccanismo al quale dovranno far fronte i
distributori nel riversare la tassa regionale. Fino a qualche
settimana fa non risultava che fossero state date istruzioni in
merito ai distributori, pertanto venivano incamerate le 60 lire di
tassa per la benzina, ma non c'erano disposizioni su come
riversarle all'Amministrazione regionale.
Per chiarezza di quanto è scritto nell'interpellanza devo dire
che la difformità dei dati rilevati sulla Carte Vallée
nell'assegnazione del quantitativo di vetture a gasolio stava solo
nei dati non aggiornati che avevo, nel momento in cui ho scritto
l'interpellanza, in quanto l'80 percento era stato ipotizzato sui
consumi e sulle assegnazioni dell'ultimo semestre 1998, mentre
abbiamo visto dall'illustrazione che ho fatto che sono state
modificate in diminuzione le assegnazioni di gasolio per il
1999.
Penso che questi siano tutti punti interrogativi sui quali è
bene far chiarezza ora, per evitare che succeda come è successo con
la campagna informativa di dire a consuntivo forse potevamo fare
meglio, forse potevamo spendere meno.
Sulla gestione dei generi in esenzione sono appena iniziate la
distribuzione e l'utilizzo, perciò penso sia opportuno fare un
primo punto della situazione.
Si dà atto che dalle ore 17,18 presiede il Presidente
Louvin.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Innanzitutto prendo atto del giudizio
positivo che è stato espresso dal Consigliere Frassy in premessa
sulla Carte Vallée successivamente mitigato da alcune
considerazioni.
Non è strettamente oggetto dell'interpellanza una valutazione
complessiva sul funzionamento della Carte Vallée a quasi un mese
dal suo utilizzo ma, rispetto ai rilievi che sono stati fatti sui
costi e i benefici in particolare per quanto riguarda il sistema di
informazione e distribuzione, sono d'accordo con chi dice che
sicuramente si può migliorare, però le scelte sono state fatte
sulla base di un'attenta valutazione di costi e benefici rispetto
ad esempio di quanto indicava il Consigliere Frassy di una semplice
spedizione a casa di tutti. Cosa che non era vantaggiosa dal punto
di vista dei costi, ma ostava anche ad un preciso impegno che la
Regione si era assunta con Assocredito riguardante il fatto che la
distribuzione della Carte Vallée doveva essere a cura delle aziende
bancarie associate all'Assocredito stesso.
Venendo alle questioni poste, per quanto riguarda quella
relativa al raddoppio della tassa regionale, le 60 lire, i motivi
sono questi: la legge 7/98 che ha istituito la Carte Vallée,
prevede, all'articolo 13, che la tassa sia stabilita con delibera
di Giunta regionale - come è stato fatto - e l'ammontare è
determinato da alcuni fattori.
C'è da dire che vanno riequilibrate le situazioni contabili
relative ai crediti di imposta pregressi nei confronti dei soggetti
legittimati all'introduzione di carburante, cioè i crediti delle
compagnie petrolifere e per far fronte a tale onere si provvede
tramite quest'aumento. Cosa è successo? Che con l'avvio della Carte
Vallée si chiude tutta la partita, e questo è previsto nella legge,
di debiti o crediti che possono esserci fra la Regione e le
compagnie petrolifere. Posso dire che la situazione è
prevalentemente di crediti che vengono vantati dalle compagnie
petrolifere nei confronti della Regione.
Uno dei motivi dell'incremento della tassa sulla benzina verde
da 30 a 60 lire è questo e questo è previsto dall'articolo 24 della
stessa legge. Anche perché con l'utilizzo della tassa bisognerà
rimanere dentro i contingenti definiti dalla legge n. 623/49 e
successive modificazioni che assegnano alla Valle d'Aosta in
esenzione fiscale 100.000 quintali di gasolio e 450.000 quintali di
benzine, ovviamente con un coefficiente di conversione si
trasformano questi in litri. Non sarà più possibile in futuro
quanto è potuto succedere in passato di dare un'assegnazione di
benzine o di gasolio superiore al contingente assegnato, quindi il
quantitativo che è stato definito quest'anno tiene conto di questo
vincolo.
Il motivo dell'incremento è dovuto anche ad un altro fatto. Nel
1996 gli introiti legati alla tassa regionale per la benzina super
erano di 2,539 miliardi; questi sono scesi nel 1997 a 2,142
miliardi con una riduzione di quasi 400 milioni. La benzina verde è
passata da 596 milioni del 1996 a 743 milioni del 1997 con un
incremento di soli 150 milioni.
Sapendo poi che la benzina super verrà ritirata, secondo
indicazioni della CE, dal 2000 o comunque in anni immediatamente
successivi in caso di proroghe, la situazione a cui ci saremmo
trovati a far fronte era quella di una progressiva riduzione delle
entrate della Regione, riduzione che i dati che fornivo sicuramente
dimostrano e che i dati del 1998 che sono elaborati in questi
giorni sicuramente confermeranno. Abbiamo deciso quindi di lasciare
inalterata la tassa sul gasolio di 5 lire perché questo
combustibile è legato alle attività produttive, cioè le imprese e
tutti coloro che utilizzano mezzi per la propria attività
professionale.
Quindi le motivazioni dell'incremento sono queste: utilizzare
questi soldi per rifondere i debiti che la Regione ha nei confronti
delle compagnie petrolifere e dall'altra parte mantenere un
introito stabile nel tempo vista la diminuzione dovuta alla
riduzione di vendita di benzina super.
Per quanto riguarda l'assegnazione di gasolio, questa deriva non
tanto dall'introduzione della Carte Vallée, ci fossero stati buoni
benzina la cosa sarebbe stata identica. Il problema è che il
quantitativo assegnato alla Valle è di 100.000 quintali suddiviso
per il numero delle auto in circolazione, vuoi quelle delle
imprese, vuoi quelle dei singoli cittadini. Nel 1994 ad esempio si
era arrivati ad un'assegnazione di 50 litri al mese, una situazione
ancora inferiore a questa.
L'ipotesi che viene fatta dal Consigliere Frassy è quella che ci
siano delle società commerciali che acquistano o utilizzano auto in
Valle, quindi sottraendo combustibile che andrebbe utilizzato per i
Valdostani. Ho verificato e farò avere al Consigliere Frassy
l'elenco delle imprese con il numero degli autoveicoli o dei
veicoli complessivi che vengono utilizzati, da quest'esame
l'ipotesi che lui fa non risulta.
In ogni caso è possibile fare ulteriori approfondimenti anche
perché l'assegnazione viene fatta alle imprese con sede in Valle
d'Aosta e attività in Valle; non mi risulta che ci siano imprese
che utilizzino le 30.000 auto a cui si faceva riferimento in questa
dimensione. Comunque credo sia possibile avere elementi comuni
certi per andare ad un approfondimento migliore sulla materia.
Per quanto riguarda l'assegnazione annuale, questa è stata fatta
sia per quanto riguarda il gasolio sia per quanto riguarda le
benzine, sull'80 percento del contingente che sulla base di stime e
sulla base della serie storica dei consumi negli ultimi anni sono
state fatte. Assegnare solo il 60 percento significa che nel mese
di giugno sarà possibile, visto che l'attuale utilizzo della Carte
Vallée lo consente, avere un dato preciso sui consumi e quindi
sulla base di questo riprogrammare successive assegnazioni. Di
conseguenza l'ipotesi più probabile è che sarà possibile
riassegnare quest'ulteriore 20 percento ed eventualmente delle
quantità superiori se queste si rendono disponibili. Questo vale
per il gasolio e per le benzine.
Per quanto riguarda l'olio, esso non compare nella delibera
perché la legge che ridefinisce il sistema di utilizzo dei generi
contingentati per quanto riguarda i combustibili da autotrazione ha
messo in libera vendita l'olio, nel senso che le compagnie
petrolifere, apponendo sulle lattine di olio la scritta "prodotto
venduto in esenzione di accisa da utilizzarsi in Valle d'Aosta",
possono mettere in libera vendita detraendo da quello che è il
prezzo del prodotto l'importo della tassazione.
Di conseguenza, avendo liberalizzato la vendita, ovviamente può
essere fatta in relazione a quello che è il quantitativo assegnato
in esenzione fiscale alla Valle d'Aosta, non si è più proceduto
all'assegnazione dell'olio tramite la Carte Vallée che avrebbe
comportato ulteriori complicazioni e sicuramente non avrebbe
comportato benefici per quanto riguarda l'utenza.
Président La parole au Conseiller Frassy.
Frassy (FI) Ringrazio intanto l'Assessore per avere articolato
la risposta su dei dati che in parte hanno dato risposte, comunque
hanno dato una motivazione su queste variazioni che il 1999 ci ha
portato in materia di esenzione di generi contingentati, gasolio e
benzine. Alcune riflessioni però le vorrei fare aspettando peraltro
che l'Assessore dia con maggiore precisione risposta sulle
dichiarazioni peraltro non mie, ma fatte dal Direttore dell'ACI,
perciò da persona che dovrebbe avere il polso della situazione. In
attesa di avere maggiori conferme o smentite sull'ipotesi che avevo
fatto, due riflessioni, la prima riflessione riguarda il discorso
tassa regionale.
La filosofia che è stata applicata è quella di dire: non
tocchiamo la tassa sul gasolio in quanto questo serve nella maggior
parte dei casi per attività economiche e lavorative di impresa. È
un ragionamento che mi sento di seguire per un certo punto, proprio
perché il gasolio serve automezzi che producono reddito, potrebbe
essere il caso di adeguare o di avvicinare le due tassazioni perché
è evidente che 5 lire sul gasolio rispetto alle 60 lire sulla
benzina hanno una disparità non indifferente.
Considerando che l'automezzo lo usa il pensionato come lo usa il
dipendente e lo usa non necessariamente per lavoro, ma anche per
esigenze di tipo privato e personale, forse aumentare leggermente
la tassazione del gasolio e diminuire quella della benzina verde e
super potrebbe essere un'opzione da riconsiderare a consuntivo di
quelli che saranno i dati del primo semestre in riferimento agli
introiti maggiori che ritengo ci siano in base a quest'aumento
della tassa della benzina verde.
L'altra riflessione, che è una perplessità, è la risposta che
l'Assessore ha dato sull'olio. Non ho capito bene, ma mi sembra di
avere inteso dalla risposta dell'Assessore che in Valle d'Aosta sia
possibile comprare l'olio da autotrazione ad un prezzo inferiore
rispetto a quanto sia la commercializzazione dello stesso olio da
Pont-Saint-Martin in giù.
Verificheremo anche qui a consuntivo se il meccanismo ha
funzionato, non vorremmo però che tale meccanismo ingenerasse una
perversa situazione di approvvigionamento anche di soggetti che
stanno al di fuori della Valle d'Aosta e che possono a loro volta
rifarne commercio.
Se questo genere liberalizzato e in esenzione fiscale è
sufficiente per i consumi degli abitanti di questa Regione,
sicuramente è una semplificazione che ci sentiamo di condividere;
se dovessimo invece riscontrare a consuntivo che l'olio in
esenzione diventerà poi merce rara con il passare dei mesi in
quanto i quantitativi stimati sono stati utilizzati diversamente,
perciò sarà disponibile solo e soltanto olio a prezzo pieno, vorrà
dire comunque che su questa liberalizzazione bisognerà riverificare
il meccanismo di vendita del prodotto stesso.
Detto questo, aspettiamo di avere gli altri dati per fare altre
valutazioni.
