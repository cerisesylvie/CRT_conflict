Classificazione
AMBIENTE
Flora e fauna



Oggetto del Consiglio n. 562 del 13 maggio 2021 - Resoconto
OGGETTO N. 562/XVI - DL n. 11 e PL n. 9: "Misure di
prevenzione e di intervento concernenti la specie lupo. Attuazione
dell'articolo 16 della direttiva 92/43/CEE del Consiglio, del 21
maggio 1992, relativa alla conservazione degli habitat naturali e
seminaturali e della flora e della fauna selvatiche".
Bertin (Presidente) -
Alla presenza di 35 Consiglieri
possiamo riprendere l'analisi dei punti all'ordine del giorno.
Siamo al punto n. 14, che verrà affrontato congiuntamente con il
punto n. 18. Come detto in precedenza, analizziamo i due punti
all'ordine del giorno. Si esamina il nuovo testo della III
Commissione risultante dal coordinamento del DL n. 11 e della PL n.
9. I relatori sono il consigliere Chatrian per il DL n. 11 e il
consigliere Rollandin per la PL n. 9. Si è prenotato il consigliere
Chatrian per la relazione, ne ha facoltà.
Chatrian (AV-SA) -
In questi mesi abbiamo avuto modo di
concludere il percorso iniziato a fine 2019, poi, nel momento in
cui l'Amministrazione è entrata in ordinaria amministrazione perché
non c'era più una maggioranza, il testo già approvato in
Commissione è rimasto diciamo congelato.
Detto questo, dopo aver fatto diverse audizioni e esserci
confrontati in III Commissione, ringrazierei tutti i Commissari sia
di maggioranza che di opposizione e con il primo firmatario
dell'altra PL, il collega Rollandin, abbiamo trovato una bella
sintesi di Commissione, una bella sintesi nel senso che il testo su
cui oggi andiamo e andremo a confrontarci e a discutere è il
risultato del coordinamento delle due proposte. È un testo, come
dicevo, condiviso frutto di un serio e proficuo confronto e dialogo
all'interno di tutta la III Commissione consiliare.
Importanti e di notevole interesse sono state le audizioni di
soggetti che sono intervenuti in Commissione, le loro esposizioni
sono state un valido supporto all'elaborazione del testo; sin da
subito la volontà della Commissione, nel rispetto delle specificità
e dei limiti previsti dalla normativa europea e statale a
salvaguardia del lupo, è stata quella di pervenire a un testo che
garantisse la conservazione della specie lupo compatibile con le
attività di allevamento e agricole, che in alcune circostanze sono
state minacciate e anche lese dagli attacchi del predatore
incrementando così la paura e l'ostilità verso il lupo. I frequenti
avvistamenti di esemplari vicino ai centri abitati hanno
contribuito ad alimentare le insicurezze e le preoccupazioni degli
abitanti e degli operatori turistici.
Il progressivo abbandono della montagna, la presenza di ampie
zone boscate e l'aumento della fauna selvatica hanno contribuito a
incrementare gli habitat del lupo che dalla dorsale appenninica si
sono distribuiti su tutto l'arco alpino.
Il presente intervento normativo è necessario anche alla fine di
prevenire riprovevoli pericolosi e illegali condotte, che peraltro
già si sono verificate in altre regioni d'Italia da parte di
persone senza scrupoli, che per più disparati interessi hanno messo
a repentaglio la vita di animali selvatici e domestici, nonché
quella umana rilasciando in natura esche avvelenate. Un intervento
normativo in materia si è rilevato quindi necessario e non più
procrastinabile vista in particolare la difficile convivenza della
specie
canis lupus
con l'allevamento tradizionale di
montagna, che potrebbe anche condurre l'uomo ad azioni di
bracconaggio, ovvero al posizionamento sul territorio di bocconi
avvelenati a danno non solo della popolazione lupo ma anche
dell'individuo e degli animali domestici.
Con il testo in oggetto emerge chiaramente la volontà politica
di adottare misure concrete per la gestione della specie lupo sul
territorio valdostano volte alla tutela dell'ambiente, delle
attività economiche, agricole e turistiche e della popolazione
tutta. Il presente testo pone in capo al Presidente della Regione,
di concerto con l'Assessore competente in materia di agricoltura e
risorse naturali, previo parere dell'Istituto Superiore per la
Protezione e Ricerca Ambientale (l'ISPRA), la competenza di
adottare misure di gestione concernenti la specie lupo consistenti
nel mettere in campo azioni volte alla dissuasione del lupo ad
avvicinarsi ai centri abitati e all'uomo, nella cattura e
nell'eventuale abbattimento di esemplari problematici
monitorati.
Fondamentali quindi, per la concreta attuazione delle misure di
cui al progetto di legge, saranno il dialogo e il confronto con
l'ISPRA attraverso l'adozione di linee guida chiare e condivise che
regolamentino l'attivazione delle misure stesse. Questo regolamento
consentirebbe al Presidente della Regione di intervenire con delle
iniziative ancora più tempestive ed efficaci finalizzate alla
risoluzione del problema.
Una volta approvata questa proposta, la sfida sarà proprio su
questo tema essere pronti, avere uno strumento e soprattutto avere
la possibilità poi di agire. Per l'attuazione delle suddette misure
di prevenzione e di intervento, il progetto di legge dispone che la
Regione si avvalga in via esclusiva del Corpo forestale della Valle
d'Aosta. Il Corpo forestale della Valle d'Aosta e la struttura
Flora e fauna effettuano il monitoraggio della specie lupo sul
territorio, oltre a essere il punto di riferimento per la
popolazione, soprattutto negli ambiti rurali per il ricevimento di
segnalazioni di avvistamenti o di predazioni. Sono inoltre di
competenza del Corpo forestale le operazioni di consulenza agli
allevatori per quanto attiene le misure di prevenzione e di
risarcimento dei danni in casi di predazione. Il Corpo forestale
della Valle d'Aosta, che già si occupa di tutta l'articolata
attività che va dal monitoraggio ai sopralluoghi per predazioni,
alla verifica delle segnalazioni è anche il soggetto più titolato
alla gestione e alla messa in atto ove necessario delle azioni di
disturbo attivo di cattura e in casi estremi di rimozione del
predatore. Affinché l'intervento attivo abbia successo, deve essere
ponderato e realizzato da personale competente e in possesso di un
alto grado di professionalità al fine di non compromettere la
complessa struttura del branco che produrrebbe più danni che
benefici.
Da segnalare altresì l'attività informativa e formativa di
conoscenza della specie lupo prevista dal progetto di legge e
rivolta a tutta la popolazione, in particolare ai gestori delle
imprese del settore zootecnico, ai conduttori di alpeggi, ai
fruitori della montagna affinché tutti possano essere parte attiva
nella gestione della specie. Tale attività sarà svolta dal
Dipartimento risorse naturali e Corpo forestale in collaborazione
con il Parco nazionale del Gran Paradiso, il Parco del Monte Avic e
con gli altri soggetti coinvolti in progetti specifici europei e
statali.
Le misure previste da questo progetto di legge sono comunque
accompagnate dalla possibilità di prevedere l'utilizzo anche di
strumenti e sistemi tecnologicamente avanzati per la protezione
degli animali da allevamento peraltro previsti dalla legge.
Si è poi altresì consapevoli che i danni cagionati dal lupo agli
allevamenti devono essere risarciti al titolare dell'attività
economica con adeguati e tempestivi contributi economici regionali
oggetto di rivisitazione e aggiornamenti del 2019 con apposita
delibera di Giunta e che le spese sostenute dal titolare
dell'attività per tutelare i propri animali dal predatore devono
essere allo stesso modo oggetto di aiuto economico.
Nel 2019 approvammo due grosse modifiche, due delibere di
Giunta, dove si andò ad aggiornare i criteri e le modalità
finalizzati a indennizzi e alla prevenzione dei danni provocati
dagli animali predatori del patrimonio zootecnico. Queste modifiche
furono fatte insieme alle associazioni, furono approfonditi i punti
di forza e i punti di criticità e si trovò sui punti di criticità
delle nuove soluzioni e soprattutto si evidenziò la necessità di
incentivare comunque le ulteriori azioni atte a diminuire l'impatto
della specie sulla realtà socio-economica regionale, in particolare
sul settore zootecnico, al fine di tutelare meglio l'agricoltura
tradizionale di montagna in rapporto alla presenza del predatore.
Tutte misure sicuramente non facili e che non raggiungono il 100
percento della criticità, ma che vanno ad attutire le pericolosità
di questa specie. Si sottolineò le azioni possibili, individuate
cercando di semplificare la procedura - probabilmente c'è ancora
spazio per migliorare tale procedura -, si specificò meglio le
azioni e le misure di protezione, quali le recinzioni, la
dissuasione, i cani da guardiania, la presenza stabile in alpeggio
di un pastore addetto alla gestione con aiuto mirato nelle singole
voci, cercando proprio di andare nella direzione di mettere in
campo tutte quelle misure per accompagnare tale percorso.
C'è sicuramente spazio per migliorare ancora ma le due delibere
approvate dal Governo nel 2019 hanno dato già delle buone risposte
alle criticità. Quando dico "buone", vuol dire che si è iniziato un
percorso, perché poi i dati sono quelli che ci hanno permesso di
valutare attentamente qual è stato il percorso. Questo per quanto
riguarda la prevenzione e per quanto riguarda quello che è stato
fatto negli ultimi anni.
Con questa proposta che oggi andremo ad approvare facciamo un
passo in più, l'approvazione in questo testo da parte
dell'Assemblea legislativa è un ulteriore strumento, quindi è un
passo in più che va nella direzione proprio per consentire la
convivenza del predatore con le attività legate all'allevamento e
all'agricoltura, all'escursionismo, che concorrono a rendere la
regione un territorio curato e turisticamente attrattivo.
Su questo
dossier
si è fatto negli ultimi mesi e negli
ultimi due anni e mezzo un confronto serrato con le altre Regioni
alpine, dalla Liguria al Friuli, la criticità non è uguale, è
simile proprio per trovare delle soluzioni, anche se non c'è stato
poi "l'atterraggio" più importante: quello del piano lupo
nazionale, perché su quello non c'è stata la possibilità, o la
forza da un punto di vista politico, o la stessa visione da un
punto di vista politico di poter approvare un piano che permettesse
di andare nella direzione... Oggi invece il nostro Consiglio
regionale, una volta approvato questo disegno di legge, avrà modo
di poter dare corso e gambe a quanto è stato stilato e soprattutto
raggiunto con un unico testo di legge, un unico testo di
Commissione, ma, come dicevo, è un tassello in più, un passo in
più.
L'altro passo fondamentale sarà sicuramente quello dello
strumento che dicevo prima, per dare uno strumento al Presidente
della Regione in modo che all'evenienza noi dobbiamo essere pronti,
dobbiamo avere gli strumenti corretti e soprattutto dobbiamo essere
rapidi.
Penso che sia questa poi la sfida del dopo, dopo aver approvato
questo disegno di legge, che comunque ci fa fare un passo in più,
mettere in campo un tassello in più, non ancora sufficiente, in
modo da poter dare delle risposte al nostro territorio, ai nostri
allevatori e anche al comparto comunque generale, a chi vive...
perché comunque in questi mesi anche in audizione abbiamo avuto
modo di audire e toccare con mano quali sono le criticità.
Presidente -
Ha chiesto la parola il consigliere
Rollandin, ne ha facoltà.
Rollandin (PA) -
Il problema della presenza del lupo
nella nostra regione fin dall'inizio della legislatura è stato
oggetto di attenzione. Su questo tema sono state presentate
interpellanze e interrogazioni da parte del nostro gruppo Pour
l'Autonomie e del gruppo della Lega. Tali iniziative erano mirate a
capire le intenzioni sul tema, con l'obiettivo di eliminare i
rischi del lupo sia per le persone che per gli animali molto spesso
presi d'assalto anche in pascoli vicino alle frazioni e agli
alpeggi. La presenza del lupo in pieno giorno avvistato sia in
città ad Aosta che nei comuni ha destato stupore e paura, con
l'allerta degli agenti del Corpo forestale che, con grande
competenza e impegno, hanno cercato di tranquillizzare le persone
coinvolte negli avvistamenti di turno.
Tutte queste situazioni ci hanno spinto a predisporre una
proposta di legge che si rifà alle leggi in vigore nelle province
autonome di Trento e Bolzano. Si è quindi aperta una valutazione
sul tema delle varie forze politiche e la maggioranza, a sua volta,
ha poi predisposto un disegno di legge sul lupo.
Dopo un dibattito tra i vari gruppi consiliari e, in
particolare, tra i promotori della proposta di legge e del disegno
di legge della maggioranza, abbiamo elaborato un testo condiviso
che oggi presentiamo all'Aula. Ci teniamo a sottolineare che questo
testo non deve essere interpretato come una caccia al lupo, ma come
una giusta difesa delle persone e degli animali presi d'assalto dal
lupo. La collaborazione fra Corpo forestale e i proprietari di
pecore, capre e giovani vitelli deve poter evitare che ci siano
degli assalti del lupo agli animali soprattutto nel periodo della
monticazione.
È già stato detto, non sto a ripeterlo, ma credo che durante
questi anni proprio l'assalto del lupo in diverse situazioni ha
obbligato a creare, attraverso delle delibere, dei rimborsi o
comunque degli interventi che in qualche modo andassero a supplire
al danno che è conseguente all'uccisione degli animali che ho
appena ricordato. Questo è un fatto da non dimenticare perché,
anche con tutte le previsioni che si possono fare, con tutti gli
accorgimenti che si possono prendere negli alpeggi, sicuramente è
importante che non succeda quello che è successo durante l'estate
passata da parte di presenze nella nostra regione di gruppi,
soprattutto di capre e pecore, che venivano abbandonati a sé
stessi. Ora, logicamente questo fatto tendeva a facilitare
l'assalto del lupo perché non c'era nessuna guardiania, non c'era
nessuno sforzo per evitare che questo succedesse. Credo che questo
sia un punto importante, per non dire determinante, per evitare che
ci siano degli abusi perché logicamente i greggi di varia natura
devono essere tutelati e deve esserci chi segue questi greggi, cosa
che non succedeva, e l'abbiamo visto l'anno scorso. Ora, per tutte
queste ragioni è evidente che ci sia l'esigenza di poter contare
su... le premesse che abbiamo detto, soprattutto che con l'ausilio
delle guardie forestali e delle altre forze che in qualche modo
tutelano la nostra presenza soprattutto durante l'estate... credo
sia un'azione importante che può essere portata avanti con grande
perizia.
Sarà necessario comunque creare ed effettuare un censimento
aggiornato della presenza del lupo della nostra Regione per poter
organizzare le azioni preventive che evitino perdite per gli
allevatori e tranquillizzino quanti frequentano i nostri boschi e i
nostri monti in serenità e tranquillità.
Ancora in questi giorni credo che molti abbiano visto che, ad
esempio, nel vicino Canavese ci sono più lupi nelle vallate in
Piemonte, sono quattrocento, quindi credo che la presenza massiva
del lupo obiettivamente possa creare dei disagi e delle difficoltà
nelle zone che sono interessate e di cui abbiamo detto.
Noi non vogliamo arrivare a dover risarcire i titolari, i
proprietari di capre, pecore o di giovenche: noi vogliamo che non
ci sia il pericolo dell'assalto del lupo a questi animali. Questo è
il senso anche del modo con cui si è giunti a una presentazione
unica di questa legge, naturalmente va seguita, dovrà essere vista
con molta attenzione proprio perché non dimentichiamo che noi, come
Valle d'Aosta, come Regione e con le dimensioni che sappiamo,
abbiamo molti parchi e in questi parchi chiaramente anche il lupo
la fa da padrone. Ora, noi riteniamo che se dobbiamo tutelare nei
parchi anche gli animali selvatici, non sarebbe così scandaloso di
dover tutelare anche il fatto di prevenire anche l'assalto del lupo
all'interno dei parchi, tenendo conto di attivare dei meccanismi
che evitino giustamente questo scandaloso intervento del lupo nelle
zone protette da parte nostra e con tutto quello che ne
consegue.
Riteniamo quindi che con questo progetto di legge ci siano gli
strumenti per poter intervenire e intervenire nel modo più corretto
possibile, ma di arrivare a evitare che succeda quello che è
successo negli ultimi anni e che quindi non ci sia solo una
preoccupazione di interventi per rimediare ai danni del lupo ma
evitare che il lupo intervenga nel modo che noi abbiamo visto in
questi anni.
Presidente -
Possiamo aprire la discussione generale
sulla legge. La discussione generale è aperta. Si è iscritto il
consigliere Planaz, ne ha facoltà.
Planaz (LEGA VDA) -
Abbiamo lavorato da quando
praticamente ci siamo insediati in questa nuova legislatura e, come
già si sapeva prima, uno dei temi più toccanti per tutti era quello
del lupo, che parte già da molto lontano, infatti vorrei fare un
passo indietro e capire come mai oggi siamo dovuti arrivare a
depositare un testo triste come questo, perché forse qualche
passaggio si è sbagliato. Forse era meglio fermarsi prima di
arrivare a produrre un documento di questo tipo per il semplice
fatto che, come tutti ben sappiamo, la nostra Regione e tutti gli
abitanti erano stati abituati a non convivere più con la presenza
di questo predatore nella nostra regione. Si è parlato molto di
allevamento ma anche il resto degli abitanti, quelli che amano la
montagna, che amano fare le passeggiate e quant'altro si sono
trovati dall'oggi al domani con una presenza non sempre piacevole,
con incontri sgradevoli con questo animale fino al punto che siamo
arrivati - il che era palesemente prevedibile - al fatto che questo
animale si è avvicinato sempre di più ai centri abitati, alle
aziende proprio per l'alto grado di protezione che esso ha.
Il lupo, come tanti animali, è ancora nella fascia degli animali
particolarmente protetti che sono tutelati da una normativa europea
a causa del rischio di estinzione degli stessi. Era stata ai tempi
un'ottima idea per salvare questo animale dal rischio di
estinzione, poi, come tutti sappiamo, si applicano leggi che dopo
un po' di tempo si dovrebbero rivedere, soprattutto in questo caso
quando questa classificazione per questo animale, secondo me, è
eccessiva, perché dal momento che un animale rischia l'estinzione e
si devono attuare delle leggi per la protezione dello stesso e
quant'altro per poi arrivare con l'obiettivo che... siamo nella
fase di valutazione in questo momento che questo animale non è più
a rischio di estinzione. Questa classificazione fa sì che diamo una
classe di protezione a questo animale che va a scapito di molti
altri e non solo gli animali d'allevamento, ma prendiamo anche
tutta la fauna selvatica che giustamente in tutti questi anni,
abituandosi a vivere senza la presenza del predatore, si trova
dall'oggi al domani con la presenza dello stesso e va a creare
degli squilibri di natura molto incisiva, vediamo i censimenti dei
caprioli, che a distanza di due-tre anni sono quasi estinti, del
cervo, non si vede tanto per il camoscio però capiterà anche per
quest'ultimo. Logicamente, come abbiamo sentito da tutte le
relazioni delle Commissioni e quant'altro, il lupo si abitua a
cacciare un animale, poi finisce questo ciclo dato che esso non
trova più a sufficienza alimenti su questa bestia e allora si
sposta su altre categorie di animali ed è normale, com'è successo
in questi anni, che il lupo, dei branchi o degli esemplari di lupi
si incentrino più a cacciare animali di facile preda tipo quelli
dell'allevamento e così facendo si sono sempre più abituati a
venire vicino alle case senza avere grandi paure dell'uomo. Il lupo
con la classe di protezione che ha, come abbiamo anche sentito in
vari discorsi di persone che devono tutelare questo animale, non si
può scacciare neanche lanciando una pietra; di conseguenza, lui lo
sa che nessuno gli fa nulla e così si abitua sempre di più ad
avvicinarsi alle case e dove trova più facilmente del cibo per
nutrirsi. Tutto questo per chi ha allevato animali o che ha una
minima conoscenza di animali è abbastanza normale.
Secondo me, già negli anni passati, perché adesso sono passati
dieci anni dalla presenza del lupo nella nostra regione... è
aumentata esponenzialmente, si è arrivati a stilare un documento
che forse era già richiesto da parte di allevatori, ma non solo,
perché io sento anche molte persone che non hanno animali
domestici, ma alle quali piace passeggiare anche solo con un
cagnolino e che oggi si trovano in difficoltà nello scegliere certi
sentieri perché c'è il rischio di incontrare o un branco, o un
lupo, o due lupi e magari solo per il rischio di vedersi attaccare
il proprio animaletto si trovano costrette a rinunciare a questo
tipo di attività. Io penso che ognuno abbia diritto di aver paura,
di dire: "io ho paura del lupo", credo sia una cosa democratica.
Può succedere che un allevatore dica: "io ho paura del lupo" e che
dall'altra parte ci sentiamo dire: "ah, ma tanto il lupo non
attaccherà mai una persona", comunque ci sono delle persone in
tutte le parti del mondo che del lupo avranno sempre paura, come
delle persone che diranno che non c'è da temere questo animale. Lo
abbiamo visto anche quest'inverno quando i Sindaci, preoccupati per
i loro cittadini, hanno avviato delle iniziative e dei confronti
per capire meglio come affrontare questa problematica e i risultati
alla fine sono quelli che non riusciamo a dare delle risposte
quando questi animali si avvicinano troppo sia agli allevamenti che
alle abitazioni e quant'altro. Quando si tratta di andare a
prelevare e abbattere degli animali - lo dico anche un po'
tristemente perché parlo prima da allevatore che da Consigliere
regionale, da allevatore e amando gli animali -, fa sempre male,
che piaccia o no comunque è così. Poi qualcuno dirà anche: "voi li
allevate per macellarli", ma è una procedura, un ciclo di vita che
io vedo che nella maggior parte dei casi, soprattutto nella nostra
realtà, è quasi come non lasciare soffrire degli animali che hai
curato e allevato per tutta la vita, poi arriva un certo ciclo
della loro vita che piuttosto di vederli soffrire e morire...
perché oggi non è più tanto un fattore economico quando un animale
è a fine carriera, soprattutto se parliamo di animali di alta
affezione come le
reines
o un cane, per far capire un po' il
concetto di cosa vuol dire affezionarsi e allevare degli animali...
ci siamo trovati in questi anni a vedere più volte gli animali da
noi curati, da noi allevati con tanta passione sbranati e non poter
far niente, a volte li abbiamo ancora trovati vivi, a volte li
abbiamo trovati a pezzi, a volte non li abbiamo proprio più
trovati.
C'è poi un problema: forse nel tempo l'allevamento, come in
tutto il resto del mondo, ha cambiato un po' il metodo; se noi
torniamo indietro nel tempo, noi avevamo una storia, una cultura di
allevamenti piccolissimi: tutte le famiglie avevano i due-tre capi
che avevano la possibilità di poter far rientrare in stalla o nei
ricoveri tutte le sere o due volte al giorno, quasi il più delle
volte due volte il giorno, oggi a causa di determinati fattori, sia
dal punto di vista economico, dal punto di vista della manodopera
ma anche da un altro punto di vista, ossia che non sempre ci sono
delle strutture vicino ai pascoli in cui si portano gli animali,
l'allevamento si è organizzato anche a lasciare, soprattutto gli
animali più improduttivi o con meno latte, all'aperto giorno e
notte, soprattutto nel periodo estivo per andare a sfruttare dei
pascoli più lontani dall'abitazione per recuperare sulla manodopera
e questo fa sì che con l'introduzione del lupo non si può più
esercitare questa professione di lasciare gli animali lontano
dall'abitazione perché da un momento all'altro non si sa se possono
venire attaccati da questo animale, a volte non succede niente, a
volte ne sbranano un paio, a volte, come abbiamo visto, ne hanno
sbranati tanti e mangiati pochi. Questo, secondo me, non è corretto
ma non tanto dal punto di vista dell'allevatore, della
quantificazione dei danni, ma proprio dal punto di vista di una
gestione di un territorio perché è bella la presenza del lupo, è un
animale affascinante, per una parte di turisti: "ah, che bello, mi
piacerebbe vedere e incontrare il lupo", dall'altra parte abbiamo
una parte di turismo che dice: "no, a me mi fa paura, se so che c'è
il lupo, non vado a passeggiare".
Noi dobbiamo dimostrare che il lupo è sotto controllo, che non
c'è il rischio che attacchi animali domestici e, a volte, come
adesso, se a certe istituzioni sono arrivate le preoccupazioni di
Sindaci di montagna, forse non sono solo rivolte verso gli animali
di allevamento. Penso che se siamo arrivati a produrre un documento
come questo, è per evitare che un giorno si debba intervenire
d'urgenza - io spero che non accada mai - perché c'è un animale che
ci dà delle problematiche e non possiamo far nulla, o dobbiamo
avviare delle procedure che non ci consentono di andare a
intervenire. Prima ho citato la classificazione di tutti gli
animali, il lupo è particolarmente protetto, ma c'è una serie di
animali, tipo gli ungulati, che sono classificati come non
particolarmente protetti, ma solo protetti, che necessitano di un
prelievo per mantenere l'equilibrio tra l'agricoltura,
l'allevamento e questi animali, facendo in modo che tutto questo
riesca a convivere e a dare meno problematiche possibili per tutti.
Per questo abbiamo prodotto questo documento, è un inizio, io, come
ho detto prima, spero che non ci sia mai bisogno di intervenire con
questa tipologia di prelievo. Dal 2015 in poi, in questi anni
abbiamo visto crescere esponenzialmente il predatore nella nostra
regione, se un giorno dovremo intervenire, ci sarà la possibilità
di intervenire grazie a questo documento, sul quale c'è scritto
chiaramente che ci vuole sempre la competenza degli agenti
forestali, ci vanno le autorizzazioni dal Ministero e dall'ISPRA,
non è che da un giorno all'altro ci mettiamo e spariamo a tutti i
lupi, servirà solamente nei casi più gravi. In questi anni di casi
gravi ne sono accaduti molti, ne abbiamo visti più volte: branchi o
animali in dispersione continuavano indistintamente ad attaccare
animali domestici; in questi casi con questo documento avremo la
possibilità di andare a educare questo animale a non attaccare gli
animali domestici e non avvicinarsi tanto alle case. Se andiamo a
vedere, la Svizzera e la Francia hanno già attuato delle leggi che
non sempre sono efficienti, però che danno delle risposte immediate
quando ci sono delle problematiche da portare avanti.
Io penso di aver trattato un po' tutti gli argomenti principali
e il motivo che ci ha spinto a produrre un documento di questo
tipo, non vorrei che fosse solo etichettato per dare delle risposte
agli allevatori, ma oggi, con le problematiche che ci sono state in
questi anni, specialmente negli ultimi due-tre anni, serve anche
per dare una risposta a tutte quelle comunità di montagna che
vivono la montagna, dove ci sono non solo attività di allevamento,
come abbiamo visto, la convivenza con questo animale vicino a
scuole e asili ha destato molta preoccupazione. Come ha detto prima
il collega Chatrian, c'è stato il progressivo abbandono della
montagna; non voglio essere cinico ma se noi andiamo a liberare un
branco o più branchi nel nostro territorio, non può solo che far
bene a questo abbandono della montagna... Bisogna tutelare tutti
gli abitanti della montagna e non tutelare solo una specie
particolarmente protetta come quella di cui stiamo discutendo
adesso, occorre tutelare allo stesso modo tutti gli abitanti e gli
animali della montagna.
Presidente -
Si è iscritto il consigliere segretario
Jordan, ne ha facoltà.
Jordan (VdA Unie) -
I movimenti politici rappresentati in
Consiglio, come già detto dai relatori, hanno fatto bene a
presentare e a portare in approvazione questa legge, infatti il
tema della gestione del lupo, pur essendo molto controversa, deve
essere affrontato con attenzione e occorre definire quanto prima
gli indirizzi e le linee di azione che in qualche modo possano
gestire, nel rispetto delle direttive comunitarie citate, la
problematica del lupo e controllarne la numerosità in funzione e in
rapporto delle capacità del nostro territorio.
Riteniamo che sia fondamentale salvaguardare l'attività
agricola, soprattutto nelle zone più marginali, prima che anche
quest'attività venga considerata anch'essa a rischio di estinzione.
Tuteliamo infatti il lupo - ed è già stato bene detto da che mi ha
preceduto -, ma prima ancora tuteliamo gli agricoltori e le loro
attività.
Abbiamo assistito pochi anni fa ai primi sporadici avvistamenti,
poi attacchi sempre più frequenti a mandria e greggi, infine
ultimamente riscontriamo numerosi avvistamenti al fondovalle; di
conseguenza, siamo obbligati a gestire e a condizionare questo
veloce incremento. È chiaro che bisogna prendere atto che la difesa
passiva dei contributi che l'Amministrazione ha erogato per
attuarla hanno permesso di ridurre gli attacchi e quindi è corretto
agire anche su questo fronte. Credo sia importante ribadire anche
che essere ambientalista e difendere una natura intatta e
incontaminata sia facile, soprattutto quando la montagna è solo un
luogo di villeggiatura e svago, ma ancor di più quando questa non è
determinante per il proprio lavoro e per il proprio sostentamento.
Anche gli agricoltori sono ambientalisti, anzi, sono i primi
difensori dello spazio naturale, sono ambientalisti praticanti che
traggono le loro risorse proprio dalla natura e con il lavoro fanno
sì che il territorio naturale possa essere salvaguardato e reso
disponibile per le generazioni future. Senza delle tutele
inevitabilmente sarà sempre più difficile gestire i nostri alpeggi
e, com'è già stato detto, forse non saranno sufficienti gli
indennizzi. La questione quindi credo che non sia tra chi è a
favore e chi è contro il lupo, la questione è determinare una
coesistenza con un'attività fondamentale per la salvaguardia del
territorio, una coesistenza tra quest'attività e la gestione della
fauna selvatica. Come già detto prima, immaginiamo - e quest'azione
ci permetterà di farlo - di stabilire per il lupo un limite di
coesistenza in funzione delle capacità del nostro territorio e
cerchiamo e continuiamo a sostenere metodi di difesa passiva.
Concludo citando la sindrome NIMBY, che non è altro che
l'acronimo tradotto in italiano del "Non nel mio giardino". Questa
modalità tutt'altro che altruistica si ritrova anche sulla
questione del lupo, infatti - e lo porto a esempio - il referendum
svizzero relativo al controllo del lupo di due anni fa è stato
respinto non perché gli abitanti delle valli fossero contrari ma
solo perché gli abitanti dei grandi centri, e quindi lontani dal
problema del lupo, erano più numerosi. Per loro - e potrei
estendere il riferimento - va tutto bene fino a che il problema non
interessi il loro giardino.
Presidente -
Consigliere Ganis a lei la parola.
Ganis (LEGA VDA) -
Bisogna evidenziare che in questi
ultimi anni la situazione pare essere sfuggita di mano e tutte
queste segnalazioni della presenza del lupo oramai sono all'ordine
del giorno. Infatti ne hanno alzato la soglia di attenzione e ne
hanno evidenziato una preoccupante paura palpabile tra la
popolazione valdostana, oltre a essere la causa di moltissimi
problemi nel mondo agropastorale: ecco perché si ritiene opportuno
trovare delle possibili soluzioni al fine di porre un rimedio a
questa convivenza, che di giorno in giorno crea sempre più attrito
tra la popolazione valdostana.
Come hanno evidenziato i miei colleghi, riteniamo sia importante
e vitale conoscere a fondo la questione del lupo, farne delle
valutazioni oggettive e prendere le decisioni più appropriate al
fine di mettere in totale sicurezza il cittadino valdostano, tutto
l'ambiente e l'habitat circostante con un occhio di riguardo alla
parola "prevenzione". Crediamo che questa proposta di legge possa
portare nella giusta direzione.
Presidente -
Ha chiesto la parola il consigliere
Testolin, ne ha facoltà.
Testolin (UV) -
Anche da parte del mio gruppo e da parte
mia a livello personale alcune sottolineature relative a questo
disegno di legge che ci accingiamo a votare.
Quella del lupo è una tematica che da sempre, o comunque da
molti anni, è stata all'attenzione di chi ha governato la Regione,
così come delle Regioni alpine in generale, e ha sempre coinvolto
una pluralità di soggetti interessati a vario titolo alla tematica
stessa. Nel tempo - e lo ha sottolineato nella sua relazione il
collega Chatrian - ci si è approcciati alla problematica con delle
iniziative che hanno cercato di attenuare le conseguenze di una
presenza sempre più importante del lupo sul nostro territorio
tenendo ben presente le normative a livello europeo e nazionale,
che impongono determinati tipi di comportamento e cercando di
andare incontro alle lecite necessità di un comparto soprattutto
agricolo e dell'allevamento, che in una prima fase è quello che ha
subito le negatività più importanti rispetto a questa crescita
della presenza del lupo sul nostro territorio. Nel tempo sono
dunque stati emanati dei provvedimenti amministrativi che hanno
cercato di andare incontro a queste necessità e di far sì che si
potesse comunque equilibrare le giuste necessità di biodiversità
sul nostro territorio con le esigenze di un allevamento che
caratterizza in particolare il nostro territorio montano. A queste
criticità se ne sono aggiunte in questi ultimi periodi, nell'ultimo
anno in particolare, delle nuove già sottolineate dai colleghi che
mi hanno preceduto e che hanno portato a una presa di coscienza da
parte dell'opinione pubblica più ampia. Come diceva il collega
Jordan, quando il problema tocca il nostro giardinetto, allora ci
accorgiamo che questa diventa una tematica da affrontare in maniera
più importante e anche la popolazione del fondovalle in questi
ultimi mesi ha potuto toccare con mano, purtroppo, una presenza del
lupo che minaccia i nostri villaggi, le nostre comunità e questo
ha, se vogliamo, accelerato anche in questa legislatura un percorso
che era già iniziato nel 2019.
È già stato detto, era stata presentata una proposta di legge
sostanzialmente in linea con quella che oggi ci accingiamo a
votare, una proposta di legge che aveva preso coscienza dopo un
percorso di analisi della situazione e aveva intuito quali potevano
e dovevano essere i provvedimenti da mettere in atto. Ecco, oggi
non sarà sicuramente un punto di arrivo ma un punto di partenza, un
tassello importante in quella che dovrà essere la gestione futura
del lupo, un tassello che metterà nelle mani di chi ha seguito fino
ad oggi, quindi l'Assessorato e l'Assessore competente, che
comunque ha dimostrato la presenza dell'Amministrazione
nell'affrontare la problematica in questi mesi perché, tramite le
strutture competenti e soprattutto tramite il Corpo forestale, si è
reso sempre disponibile e attento a questo tipo di situazioni.
Questo disegno di legge, questa nuova norma però potrà essere
qualcosa di più incisivo nelle mani del Presidente della Regione,
di concerto con l'Assessore all'agricoltura, che potrà emanare dei
decreti che, una volta approvati con il benestare dell'ISPRA,
potranno trasformarsi in un'azione incisiva e di controllo anche
della specie, con la possibile cattura fino anche all'abbattimento
di alcuni capi in maniera evidentemente congrua alle necessità e
alle regole che entità superiori a quella regionale impongono in
merito a questo tipo di problematica.
Credo che a questo proposito non sfugga il lavoro importante che
è stato portato avanti in questi anni dal Corpo forestale e dalle
strutture competenti dell'Assessorato: un lavoro di monitoraggio,
di censimento che, oggi come oggi, accresce la validità di questa
norma e mette nelle condizioni anche il decisore politico e anche
chi dovrà poi attuare questa norma nei confronti di altre
istituzioni e di altri istituti di avere i numeri e non soltanto le
sensazioni per sostenere determinati percorsi. Questa sembra una
banalità ma ogni scelta, com'è stato riportato anche da dei
colleghi in altri contesti, deve sempre essere supportata da dei
dati numerici, dai dati scientifici che possano supportare e
giustificare un certo tipo di decisione, a maggior ragione quando
si tratta di equilibri molto delicati tra la conservazione di una
specie e la sicurezza sia ambientale che della nostra popolazione,
deve trovare dei percorsi che siano supportati da basi
assolutamente certe.
La norma poi prevede anche un altro aspetto importante in questo
caso come in ogni frangente: la necessità di informare
adeguatamente e puntualmente la popolazione in merito sia alla
presenza del lupo, sia in merito alle perplessità, le tematiche o
gli atteggiamenti e le consuetudini che devono essere prese in
considerazione per un approccio corretto verso questo tipo di
tematica. Questo penso che non possa che portarci a concludere con
un voto convinto di questa norma, una norma che è cresciuta e si è
affinata un po', come dicevo, negli anni e che oggi trova la sua
concretezza in una sintesi, che vede credo trasversalmente
favorevoli tutti i gruppi perché queste sono tematiche che vanno
affrontate per migliorare la situazione comune e non per trovare
dei motivi di scontro nel merito.
Presidente -
Ha chiesto la parola il consigliere Cretier,
ne ha facoltà.
Cretier (PCP) -
Buongiorno all'Aula, ai colleghi
Consiglieri e alla Giunta compresa. Vorrei esprimere un parere sul
testo coordinato, sulle misure di prevenzione e di intervento
concernenti la specie lupo, un tema importante e serio. Spesso
viene affrontato in modo indecoroso, non è una favola e mi spiace
che troppo spesso venga affrontato in modo superficiale.
Da una parte, il settore zootecnico, e molti colleghi hanno già
espresso... conoscitori precisi del settore, il settore zootecnico
ha dovuto limare notevolmente la gestione del patrimonio animale e
non sempre si può permettere una custodia continua in quota dove,
purtroppo, sempre più spesso le strutture sono fatiscenti e
pericolose, soprattutto nelle zone marginali dove pascola il
bestiame improduttivo. Poi abbiamo anche optato per il benessere
animale, il pascolamento diretto delle superfici in libertà senza
il rientro notturno non bloccati da una catena; poi ancora la
parcellizzazione delle superfici rende difficile recintare le aree
di pascolo che poi devono essere spostate costantemente. Il
passaggio dalle famiglie patriarcali a una gestione imprenditoriale
ha dovuto quanto meno tagliare alcuni costi, oltre che al fatto di
trovare personale disponibile seppur per brevi periodi ma per una
dura vita di alpeggio. Inoltre è risaputo che, oltre al valore
economico del singolo capo, dietro c'è tutta una genealogia che ha
portato risultati importanti nel settore lattiero-caseario e al
momento unica fonte di reddito dell'allevatore, anche se
ultimamente si stanno facendo molti sforzi con la promozione della
carne valdostana.
Dall'altra parte ci sono coloro che difendono la biodiversità,
ricordo che il 22 maggio è la Giornata mondiale della biodiversità,
la salvaguardia delle specie animali e vegetali. Queste persone
vorrebbero la reintroduzione dei carnivori, una visione diversa,
più naturale e più protetta, forse equilibrata dal loro punto di
vista etologico e ambientale. Non entro nel merito ma questi sono
dei semplici fruitori del territorio.
Da uno scontro di settori si è passati a uno scontro sociale tra
le parti, quindi è indispensabile trovare una soluzione normativa.
Bene ha detto il collega relatore Chatrian che ha citato la
direttiva n. 43/1992, che vincola non da poco le scelte. Il
territorio valdostano ha una conformazione e un clima per cui
durante il lungo inverno sia le prede che il predatore scendono a
quote inferiori e quindi aumentano le occasioni di incontro in un
territorio fortemente antropizzato su ridotte superfici
disponibili. La letteratura storica riporta molte azioni illegali
messe in atto dall'uomo per limitare la popolazione del lupo e le
morti da presunti attacchi in altre Nazioni non sono molto datate e
non parlo dell'Alaska o della Siberia.
Tornando al testo di legge, si è cercato di bilanciare le due
visioni sul tema lupo, che non diventi la legge della foresta,
ognuno abbia il suo peso e si possa convivere perché è questo che
si tratta di fare: di convivere utilizzando ciò che la tecnica
propone con il sostegno del pubblico e facendo conoscere con atti
comunicativi a tutti cos'è possibile attuare e adottare perché se
si chiede un maggiore sforzo economico e pratico, questo va
sostenuto correttamente.
L'argomento condiviso in Commissione ha permesso di approfondire
il tema e avere una visione complessiva attraverso l'acquisizione
di pareri di esperti. Interessante è stato l'intervento del dottor
Barbiero, un etologo piemontese, e la sua proposta della capacità
di carico, che esprime il numero di lupi che un territorio può
sostenere sulla base del consumo di carne fresca e quindi è
riferita alle prede che non sono cacciate dagli stessi e non
saranno cacciate dai cacciatori, per cui altro conflitto
settoriale. La corretta informazione è anche segnalare che l'Unione
europea ha aperto una procedura di infrazione nei confronti della
Francia dove i Prefetti hanno autorizzato l'abbattimento. La
Svizzera non è nel contesto europeo e quindi non possiamo farci
riferimento legislativo e normativo. Certo una buona comunicazione
a tutti sarebbe importante, come auspicato in Commissione, corretta
e coordinata, come anche le norme di comportamento e le buone
prassi da utilizzare. Lo dissi nel 2017 quando ero qui e lo ripeto:
gli esperti dicono che il lupo non attaccherà mai l'uomo in quanto
essere vivente. A me preoccupa la reazione dell'uomo, che sia una
reazione legittima di fuga o la sua iniziativa illegale. Questa
legge intende muoversi con la comunicazione, il sostegno e la
legalità.
Infine al termine "abbattimento" avrei preferito il termine
"detenzione", come espresso dalla direttiva n. 43/1992 all'articolo
16 lettera e), tant'è che il parere poi passa obbligatoriamente
attraverso l'ISPRA. Un voto personale e un passo avanti in questo
senso.
Presidente -
Ha chiesto la parola il consigliere
segretario Distort, ne ha facoltà.
Distort (LEGA VDA) -
Oggi esaminiamo e voteremo un testo
di sintesi, ritengo però opportuno anche portare all'attenzione
dell'Aula e di chi ci segue la genesi di questo percorso di sintesi
e la genesi avviene attraverso la sintesi tra due proposte di
legge: una proposta dall'opposizione e l'altra curiosamente
proposta una settimana dopo dalla maggioranza, dal Governo e, tra
l'altro, due leggi con due testi con incredibile somiglianza.
Questo va detto per onor del vero, non per polemica, ritengo che mi
conosciate abbastanza per sapere che la polemica non appartiene al
mio
modus operandi
, però la verità va detta, perché la
verità vi farà liberi e permette di capire diverse cose. Così come
la verità impone che si precisi che c'era una differenza
sostanziale tra i due testi di legge: il testo proposto
dall'opposizione faceva rimando espresso a un piano di gestione del
lupo, piano regionale di gestione del lupo, poi in sede di
Commissione si sono fatti gli approfondimenti individuando tutta
una serie di difficoltà, ma è comunque opportuno precisare che
quello è il percorso, non si può pensare di mettere in atto delle
misure così delicate che riguardano un'interferenza storica, ma
anche culturale tra la dimensione del mondo selvatico e la
dimensione antropica senza avere uno strumento pianificatorio,
tant'è che il testo di sintesi, così nella dinamica della sintesi,
ha tenuto buone le somiglianze e ha abbandonato le divergenze e
così il rimando al piano di gestione del lupo o di uno strumento
simile, perché di questo si può parlare: di uno strumento simile,
non si è preso minimamente in considerazione.
Noi quindi oggi andiamo a votare una legge il cui testo è se non
altro la prima puntata, qualcosa di simile l'ha detto - devo, per
onor del vero, ammetterlo - nella presentazione il presidente
Chatrian così come tra le righe è quanto ha detto il proponente del
testo dell'opposizione il consigliere Rollandin. Ribadisco che
questa sarà una prima puntata di un'azione che l'Amministrazione
regionale metterà in campo, ma sarà estremamente importante poter
pensare a quella successiva, a quella di un piano in attesa del
piano nazionale, ma soprattutto la capacità di poter esprimerci con
una pianificazione che riguarda il nostro preciso territorio. Il
piano - l'ha definito molto bene in audizione il professor Barbiero
- è uno strumento fondamentale che permette all'ISPRA di avere una
possibilità di giudizio, perché, così com'è impostato su questo
testo di legge, tutto viene messo nelle mani dell'ISPRA, la quale
si trova a gestire in proprio tutta una situazione che comunque ha
per forza una diversità territorio per territorio. Altra cosa è
pensare alla gestione del tema in un territorio ampio, in un
territorio dolce dal punto di vista dell'acclività e dell'assetto
montuoso, altra cosa è la gestione del tema e delle interferenze in
un territorio come il nostro. In ogni caso ISPRA quindi si troverà
sempre nella condizione di dover adottare la soluzione più
conservativa, ma la soluzione più conservativa non è detto
assolutamente che sia la soluzione risolutiva, non è detto che sia
una soluzione. Certe situazioni che non sono condotte nella
completezza finiscono per essere dei problemi rinviati e quindi è
estremamente necessario pensare a un'azione che vada in questi
termini nella definizione quanto prima di un'attività
pianificatoria.
Preciso che nei temi relativi all'attività pianificatoria si
esprime una sorta di casistica che è estremamente importante, che
ci permette di capire sia a livello informativo per la popolazione
quali sono i livelli di rischio in funzione di certi atteggiamenti
del predatore, sia situazioni di prevenzione di misure da mettere
in atto, misure protettive, misure preventive e poi da ultimo
misure di azioni relative al prelievo o forme simili. Queste sono
situazioni e sono precisazioni che vanno assolutamente fatte anche
perché la dinamica del rapporto tra il mondo selvatico, in
particolare relativo alla specie del lupo, che oltretutto ha un
valore non solo di natura animalistica ma ha un valore iconico...
quindi è una situazione estremamente delicata. Quando prima
accennavo e parlavo di cultura, è proprio questo il territorio su
cui si gioca anche questa conflittualità, quindi è estremamente
importante che ci sia condivisione e ci sia la massima informazione
a tutti i livelli, anche a quei livelli che hanno in cuor loro il
senso della missione di protezione della fauna selvatica. Dico
certe forme di animalismo perché tra un attimo spiego alcuni
concetti anche su questo aspetto.
La necessità del piano... le varie articolazioni del piano di
gestione del lupo o di linee guida terranno conto anche di aspetti
scientifici. Il collega Cretier ha citato il concetto della
capacità di carico, sicuramente è un criterio che deve essere
affrontato, però è chiaro che in un territorio piccolo come il
nostro parlare di definizione di capacità di carico è qualcosa che
ha bisogno di una contestualizzazione, perché, siccome il lupo
solitario o anche un branco di lupi può percorrere nelle 24 ore 80
chilometri, quando noi definiamo la capacità di carico di un
territorio piccolo come il nostro, ci rendiamo conto che, nel
momento in cui diminuiamo la densità di popolazione di lupi sul
nostro territorio, viene automaticamente compensata per meccanismi
naturali da popolazione proveniente dal Piemonte e da altre parti
del territorio, anche parti confinanti: Savoia e Svizzera. È
estremamente importante quindi che tutto si delinei nella
concretezza e nella contestualizzazione con il nostro territorio.
Riflessioni che ritengo assolutamente doverose perché, proprio
perché noi parliamo di rapporto culturale, è estremamente
importante che il tema di questa legge, di questo testo che noi
stiamo per votare sia trasmesso all'esterno di quest'aula in tutta
la sua portata, vale a dire: primo pensiero, mi riferisco a
fraintendimenti, a pregiudizi, perché, siccome io ho esordito
facendo riferimento alla verità, è la verità il punto di
riferimento e il pregiudizio è tutt'altro che verità, a volte il
pregiudizio è peggiore della falsità. Allora questa legge potrebbe
essere definita una legge ammazza lupi; in Trentino Alto Adige,
nella Provincia di Trento e nella Provincia di Bolzano hanno
adottato già nel 2018 un testo di legge praticamente identico a
quello che stiamo per approvare oggi. Io ho preso contatti con gli
uffici, con i dirigenti degli uffici responsabili, i quali mi hanno
riferito che sia nel caso che nell'altro ad oggi non si è mai dato
corso all'applicazione di misure drastiche. Questa potrebbe essere
una buona notizia per gli animalisti. Pare invece che questo
individui il fatto che si sono resi conto di quello di cui stiamo
discutendo in questo momento, che ho appena detto: la necessità di
un piano, perché sennò questa legge manca di applicabilità, di
tutta la sua portata di applicabilità, pertanto hanno provveduto a
redigere non un piano regionale ma linee guida che, di fatto,
ricalcano lo spirito, i contenuti e la struttura di questo piano
del lupo. Queste linee guida sono in approvazione all'ISPRA
dopodiché diventeranno operative e questo permetterà questo
passaggio successivo per una posizione, una dinamica che sarà
risolutiva di quel confine sottile delle interferenze tra il mondo
selvatico e il mondo antropico, anche perché il problema non
risolto non vuol dire che è una vittoria per il lupo 1 a 0 lupo e
società antropica, perché il problema non risolto genera un
problema di secondo ordine alla stessa fauna. L'abbiamo detto e
l'ha espresso il presidente Chatrian quando ha fatto riferimento ad
azioni illecite di bracconaggio, di bocconi avvelenati, di
trappole, perché questo è l'ambito in cui vuole porsi questa
posizione, questo testo di legge: è esattamente nel confine
dell'interferenza e, se non è risolta, l'interferenza genera
reazioni incontrollate sia da una parte che dall'altra, quindi è un
atto di maturità, è un atto di responsabilità che la nostra società
deve assumersi.
Seconda riflessione: entriamo proprio nello specifico della
posizione animalista ed è una posizione che io percorro con una
discreta facilità perché mi sento particolarmente incline
all'attenzione verso il mondo animale, è un'attenzione che viene
dalla mia cultura, dalla mia educazione, dall'educazione ricevuta,
dalla sensibilità personale che mi spinge sempre a essere amante
della vita. Sono animalista quindi nel senso che amo la vita e,
proprio perché amo la vita, non mi schiero a difendere una sola
specie, per me la morte di un animale selvatico si pone sullo
stesso piano della morte di un animale domestico pur comprendendo
che nella lotta per la sopravvivenza esiste il concetto di
mors
tua vita mea
, quindi tengo a difendere sia la sopravvivenza del
predatore che della preda, ovviamente nelle dinamiche della realtà
dei fatti. Il predatore è predatore, i tempi in cui il leone e
l'agnello pascoleranno insieme come definisce la Sacra Scrittura
non sono ancora questi. Inoltre non mi nascondo dietro alla
considerazione: è la natura e quindi mi disinteresso. Come ha ben
spiegato il dottor Orusa, qual è il tipo di lupo problematico?
Perché è esattamente questo il tema. È il lupo confidente che non è
quello che a un certo punto nel branco dice: "io ho già capito
tutto, a me non fanno niente, quindi posso permettermi
tranquillamente di avvicinarmi agli insediamenti umani e posso
mettermi ad attaccare tutta l'abbondanza di cibo che c'è a
disposizione con agnelli, con vitelli e con animali lì al pascolo".
Il lupo confidente è il lupo che per ragioni, per dinamiche interne
alla vita del branco, è estromesso dal branco, esce dal branco,
perde il legame con il branco e questo lupo confidente, dal punto
di vista etologico, questo è un lupo disperato e ribadisco quanto
ha detto il dottor Orusa: nel 75 percento dei casi questo lupo è
condannato a morte di fame, di malattia, di ferite, a seguito di
investimento, è condannato. Di che cosa stiamo parlando quindi? È
la natura che spinge il lupo... sì, certo, c'è tutto questo ma, tra
l'altro, non è il branco il grosso problema perché il branco
attacca le prede che servono per la propria alimentazione e si
nutre di questo. Il vero problema è il lupo confidente, che appunto
è il fuoriuscito dal branco, è un lupo in sofferenza. Allora dico
che animalismo c'è dietro il disinteresse di una situazione del
genere? Perché questa legge apre la possibilità di intervenire
esattamente lì, tra l'altro, dove si genera l'interferenza tra il
mondo naturale di questa specie e il mondo antropico è esattamente
lì, è generata lì, il grosso elemento critico, il momento critico
si pone lì. Questo è estremamente importante perché ci fa capire
che a monte, tra le righe di questa legge, c'è tutt'altro che una
visione ammazza lupi, c'è una visione - permettetemi di dire - di
carità nei confronti di un esemplare della specie.
La terza e ultima considerazione è una considerazione
scientifica basata su una lucida visione del rapporto
zooantropologico, lasciare fare alla natura ha senso solo in un
territorio naturale ma il nostro territorio, che lo si voglia o no,
non è più naturale, è antropizzato e questo equilibrio naturale si
è rotto, non esiste! Se noi avessimo chilometri, chilometri e
chilometri quadrati di aree completamente escluse dalla presenza
umana, noi potremmo pensare che lì ci sia un equilibrio naturale
che va tutelato, che va rispettato, che funziona da sé, che non ha
nessun bisogno dell'intervento umano, ma, nel momento in cui noi
abbiamo un territorio che è antropizzato dove gli spazi residuali
sono, soprattutto per una specie come il lupo che batte un
territorio estremamente ampio, assolutamente irrisori, vuol dire
che è uno spazio ormai antropizzato, così è. Allora abbiamo due
possibilità: o ci autoestinguiamo come razza umana, oppure
assumiamo la responsabilità di gestire questo equilibrio che si è
compromesso, si è alterato - non voglio usare delle categorie
negative - attraverso l'attività antropica. Questo quindi impone
una volta di più il dovere di assumersi la responsabilità di
mettere in atto misure a 360 gradi per la risoluzione di questo
tema e di questa conflittualità, anche perché è indispensabile che
si risolva questa conflittualità, come dicevo prima, prima che
diventi cancerogena, prima che si acuisca, prima che diventi
incontenibile, prima che diventi condizione di disagio e di
rabbia.
Oltretutto la visione scientifica, la visione di
approfondimento, la visione pianificatoria che sono comunque
in
nuce
, la prosecuzione, il completamento di questo percorso che
parte oggi, sono le condizioni anche per far sì che il nostro
progetto di società abbia un senso. Qual è la nostra visione di
società? Se la nostra visione di società è una società interamente
ed esclusivamente basata e ripiegata sulla società urbana, è chiaro
che a noi può disinteressarci completamente cosa succede nel mondo
rurale, ma io con la mia forza politica e in condivisione con altre
forze politiche che siedono in quest'aula abbiamo a cuore un
disegno di società che sia una società rurale, che sia una società
che tenga conto della dimensione rurale, che faccia coesistere sia
la società urbana, sia la società rurale; noi lotteremo sempre
perché il mondo di questa dimensione rurale possa vivere, non
sopravvivere, vivere! Di conseguenza, affinché tutte le dinamiche
associate al mondo della ruralità siano spinte al massimo dal punto
di vista imprenditoriale. Il pensare che gli strumenti
pianificatori, gli strumenti di informazione, gli strumenti di
approfondimento quindi possano servire a costruire sempre di più un
alto livello di professionalità nelle nostre aziende rurali, quelle
che vanno ad abitare nelle zone più alte, nelle zone più remote,
quelle che, tra l'altro, sono alla fine l'orgoglio della nostra
offerta turistica.
Concludo quindi dicendo che la tutela della specie selvatica
passa attraverso la capacità di gestione, la tutela di un mondo
antropico che sia virtuoso, che sia fiero di sé stesso, passa
attraverso la capacità di gestione e solo la conoscenza dei temi
permette questa visione ed è proprio qui il nocciolo e la
conclusione del mio discorso, come ho già detto altrove, laddove
manca la conoscenza, si formano le opinioni e, finché sarò in
questo Consiglio regionale, le opinioni non mi sedurranno mai
quanto la conoscenza delle cose.
Presidente -
Ha chiesto la parola l'assessore Sapinet, ne
ha facoltà.
Sapinet (UV) -
Alors, quelques brèves réflexions sur un
sujet, celui du loup que nous avons abordé à plusieurs reprises
dans cette salle lors des nombreuses initiatives proposées par
l'opposition. Des initiatives qui ont ainsi permis de garder
l'attention sur cette question. Comme j'ai déjà pu souligner à
l'occasion de mes interventions pendant les dernières séances du
Conseil, le fait d'avoir observé la présence du loup dans les
villages, dans les environs de la ville nous amène, de plus en
plus, à nous exprimer en terme de gestion et non seulement de
protection du loup. Le travail que les techniciens du Département
des ressources naturelles, le personnel du Corps forestier de la
Vallée d'Aoste, les Syndics, les Administrateurs sont en train
d'accomplir rentre pleinement dans cette optique, mais il s'agit là
d'une question très délicate pour le secteur de l'élevage aussi,
c'est la raison pour laquelle nous y travaillons à stricte contact,
en collaboration avec les autres Régions, en particulier avec
celles de l'arc alpin, dans le but d'aboutir à l'élaboration du
prochain plan national du loup.
La loi que nous allons approuver découle d'un travail
remarquable et fructueux réalisé par la III
e
Commission
que je remercie, comme je remercie les rapporteurs. J'ai d'ailleurs
apprécié et partagé le contenu des interventions que nous venons
d'entendre. J'adresse mes remerciements également à tous les
professionnels et les techniciens de l'Administration, qui ont
donné leur contribution, ainsi qu'aux Commissaires de la dernière
législature, législature dans laquelle on a entamé le processus
législatif que nous achevons aujourd'hui. Une loi qui représente
une étape importante pour atteindre rapidement l'objectif que nous
nous sommes fixé, à savoir une coexistence correcte entre le loup,
les hommes et en particulier avec le milieu de l'élevage. Une loi
qui va s'ajouter à d'autres initiatives en cours qui
œuvrent dans la même direction, comme la
campagne d'information réalisée en collaboration avec le CELVA, les
activités de prévention du Bureau pour la Gestion de la faune du
Département des Ressources naturelles et, bien sûr, le travail du
Corps forestier de la Vallée d'Aoste. Rappelons à ce propos qu'il
sera nécessaire dans un bref délai de programmer un concours afin
de mettre fin au manque de personnel au sein du Corps. Ce faisant,
il sera possible d'intensifier les activités de prévention au
profit aussi des exploitations agricoles, surtout pendant le
période en alpage, et d'assurer des recensements plus ponctuels. Le
soutien à la montagne, à ceux qui y vivent, aux exploitations
agricoles - c'est grâce à leur travail qu'on assure le maintien -
doit se concrétiser par des actions efficaces que la politique a le
devoir de réaliser, qui représentent aussi des réponses aux besoins
et aux problèmes des citoyens et des collectivités locales.
Due considerazioni in più in seguito agli interventi dei
colleghi che ringrazio, un primo passo, un ulteriore tassello verso
questo percorso che va nella direzione di tutelare e di supportare
l'allevamento e l'agricoltura soprattutto e la coesistenza come ho
detto poco fa. A questo proposito stiamo in questi giorni definendo
e concretizzando un progetto che vede l'Institut Agricole Régional,
AREV e Assessorato, a supporto delle nostre aziende, dei nostri
alpeggi, dei loro conduttori, un progetto che vede la tecnologia a
servizio dell'agricoltura.
Ringrazio il collega Jordan che ha ricordato l'esempio svizzero,
emblematico, questo cambio di approccio che abbiamo percepito, che
tocchiamo con mano anche nella nostra Regione e, quando abbiamo
iniziato ad avvistare il lupo in contesti urbani, ecco che questo
non è più stato un problema solo del mondo dell'allevamento, del
mondo della montagna, del mondo dell'agricoltura ma c'è stato un
cambio anche di mentalità nelle persone forse più cittadine, un
cambio di mentalità che ho percepito e che vediamo anche
all'interno delle riunioni degli Assessori competenti, soprattutto
coloro che rappresentano le Regioni dell'arco alpino, con i quali
si sta lavorando per la definizione del piano lupo nazionale, un
piano lupo che sembrerebbe avere un approccio diverso rispetto al
passato.
Concludo ringraziando ancora i colleghi della III Commissione
all'interno della quale vedo diverse professionalità, diverse
esperienze, che rappresentano quotidianamente un valore aggiunto
che emerge durante un confronto che ritengo molto importante per la
mia attività e per quella del mio Assessorato.
Presidente -
Se non vi sono altre richieste di
intervento, chiudo la discussione generale. La discussione generale
è chiusa. Da parte del Governo immagino che non ci saranno repliche
poiché l'Assessore è già intervenuto. Dichiarazioni di voto? Se non
ci sono dichiarazioni di voto, passiamo all'analisi del testo e
all'articolato della legge. Ricordo che votiamo il nuovo testo
della III Commissione che nasce dal coordinamento del DL e della
proposta di legge. In quanto siamo in modalità mista, procediamo
come sempre in questo caso con il voto elettronico in aula e per
appello nominale in remoto con i Consiglieri che ci seguono in
videoconferenza. Articolo 1. La votazione è aperta. Invito il
collega Segretario a collegarsi con i Consiglieri presenti via
zoom.
Appello nominale dei Consigliere presenti in remoto sulla
piattaforma zoom.
Manfrin (LEGA VDA) -
Favorevole.
Minelli (PCP) -
Favorevole.
Perron (LEGA VDA) -
Favorevole.
La votazione è chiusa.
Presenti, votanti e favorevoli: 34
L'articolo 1 è approvato all'unanimità.
Posso stare lo stesso risultato per l'articolo 2? Stesso
risultato. Articolo 3? Stesso risultato. Votiamo la legge nel suo
insieme. La votazione è aperta. Invito il collega Segretario a
collegarsi con i Consiglieri presenti via zoom.
Appello nominale dei Consigliere presenti in remoto sulla
piattaforma zoom.
Manfrin (LEGA VDA) -
Favorevole.
Minelli (PCP) -
Favorevole.
Perron (LEGA VDA) -
Favorevole.
La votazione è chiusa.
Presenti, votanti e favorevoli: 34
La legge è approvata all'unanimità.
