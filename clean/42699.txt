Classificazione
SPORT E TEMPO LIBERO
TRASPORTI E VIABILITÀ
Impianti a fune



Oggetto del Consiglio n. 204 del 13 gennaio 2021 - Resoconto
OGGETTO N. 204/XVI - Interpellanza: "Piano di riapertura
degli impianti sciistici valdostani".
Marguerettaz (Presidente) -
Punto n. 17 all'ordine del
giorno. La parola al collega Rollandin, ne ha facoltà.
Rollandin (PA) -
Le premesse per questa interpellanza
partivano dal DPCM del 3 di questo mese, ora sembra che sia passato
tanto tempo, eppure in pochi giorni sono cambiati tanti DPCM, che
chiaramente hanno portato l'attenzione su un tema che noi vogliamo
riprendere: quello dell'utilizzo dei nostri impianti di risalita e
di quello che è lo sfruttamento della nostra situazione. Ne hanno
già parlato in molti, però il tema principale che si voleva
abbordare è di capire fino a quando si doveva aspettare per
iniziare quest'attività. Allora si diceva dal 7 gennaio, cosa che
poi è stata successivamente smentita e ancora oggi, se non ho
capito male le parole pronunciate all'inizio della seduta, non è
definito nulla sugli eventuali interventi, sapendo che se si
aspetta ancora un po', credo che sia controproducente o addirittura
difficilissimo immaginare di iniziare un'attività.
In conseguenza a questa situazione chiedevamo e chiediamo ancora
di capire che cosa può succedere, perché evidentemente il problema
dell'apertura degli impianti non è un fatto a sé, è collegato con
tutta un'altra serie di problematiche, non ultime la possibilità di
viaggiare tra le regioni limitrofe e la nostra in modo che si possa
tener conto che possono giustamente essere liberi di andare a
sciare secondo le disponibilità che già si pensava ai tempi. Questa
è la prima cosa, poi nel contempo non dimentichiamo che anche in
Valle in molti casi si sono preparati per l'evenienza che, come
dicevo, con quel DPCM era addirittura il 7 del mese e non è
successo niente e non succederà nemmeno adesso se ho capito bene,
quindi tutto questo ha comportato una serie di spese, una serie di
interventi importanti che chiaramente vanno a gravare i bilanci
delle società partecipate.
L'altro aspetto ancora più delicato è quello dei dipendenti
stagionali che sono in alcuni casi stati allertati, in alcuni casi
sono stati chiamati a intervenire per fare le prime operazioni
propedeutiche all'eventuale apertura conseguente. Ora, tutto questo
ha un significato particolare, in particolare per le persone, per
il numero significativo che conosciamo delle varie situazioni delle
società che hanno previsto di poter ottenere la disponibilità di
personale che negli anni scorsi già in questo periodo lavoravano a
tempo pieno... per capire che cosa si poteva fare per essere pronti
nell'eventualità a suo tempo detta del 7 dicembre di poter
ricominciare ad avere determinate attività nelle nostre zone.
Tutto questo - e non credo che abbia bisogno di altre
spiegazioni perché tutte le conosciamo - porta a dei disagi da una
parte personali per la situazione, giustamente adesso tutta questa
gente è a casa, le spese che ci sono state comunque e che ci
saranno per le società interessate, e poi sapere se c'è una fine a
questo continuo prevedere e poi non mantenere, perché sennò tanto
vale dirlo e riuscire a capire definitivamente che cosa succederà
sulla nostra situazione... e soprattutto le conseguenze nefaste che
questa porta sia a livello personale che a livello monetario e a
livello delle difficoltà delle aziende che già sappiamo, sono note,
perché ne abbiamo già discusso anche in quest'aula e che ne
discuteremo ancora. Queste sono le preoccupazioni e la richiesta di
avere un chiarimento va in quella direzione.
Presidente -
Ha chiesto la parola l'assessore Bertschy,
ne ha facoltà.
Bertschy (AV-SA) -
Grazie anche alla sollecitazione
politica attraverso questa iniziativa da parte del collega
Rollandin, che ci permette di fare ancora una volta rilevare come
in quest'aula ci sia grande attenzione per lo sci, per il settore
impianti a fune e forse mai come oggi ci si rende conto che, pur
con tutti i limiti di questa offerta, la capacità che avremo di
metterci in gioco per rinnovare il nostro modello, tutti quelli che
annunciano che ci sono possibilità di sostituire l'economia dello
sci con nuove economie dovrebbero portare sul dato del ragionamento
politico gli stessi numeri, le stesse proposte economiche e le
stesse capacità di creare occupazione e indotto perché sennò sono
solo belle parole. Con le belle parole non facciamo vivere la
gente, non la facciamo lavorare, non sviluppiamo i nostri territori
e non teniamo la gente in montagna.
Detto questo, come nella preparazione della vostra iniziativa
siete stati superati dai DPCM, anche nella preparazione della mia
risposta perché qui ci si aggiorna giorno giorno, ora ora quasi
quasi, quindi io andrò, se mi permettete, anche un po' a braccio,
anche per farvi capire che c'è massima attenzione da parte mia e
del Governo e dico di tutti noi perché raccolgo queste
sollecitazioni come una preoccupazione politica per il nostro
sistema economico e per i cittadini valdostani, per la popolazione
di montagna, quindi in questo momento quali sono le variabili?
Tra l'altro, ad ore dovremo sapere anche che cosa succede alla
nostra legge regionale che non ci creerà le condizioni per far
sviluppo economico, però per segnalare e mettere forse dei punti
fermi sulla possibilità di creare una minima apertura a favore dei
Valdostani nella misura in cui decideremo che almeno sotto questo
profilo vorremo dare dei segnali politici.
La richiesta di sospensiva da parte del Governo quindi andrà
oggi discussa e vedremo come la Corte costituzionale
risponderà.
Allo stesso tempo ieri il CTS ha analizzato il protocollo ma per
le informazioni ufficiose che ho, anche insieme agli altri colleghi
regionali e Assessori regionali, non c'è ancora una valutazione
definitiva e pare esserci un aggiornamento a venerdì. L'incertezza
quindi regna sovrana e la dice lunga sull'attenzione che viene data
a un sistema economico di tale importanza. Oggi noi parliamo di
Valle d'Aosta ma vi posso dire che nelle considerazioni politiche
che facciamo insieme agli altri Assessori siamo tutti estremamente
amareggiati per l'incapacità che c'è da parte del Governo di capire
che dietro alla sciata c'è tutto quello che noi conosciamo:
l'economia, il lavoro, l'occupazione. Rispetto ad altri settori
dove si è stati molto più chiari... era meglio dire: "probabilmente
non si apre questa stagione e partiamo in un'altra direzione"
piuttosto che rinviare di dieci giorni in dieci giorni.
Ad oggi abbiamo con un po' di analisi che è stata fatta ancora
l'incertezza della data del 18, che sarebbe poca cosa se sapessimo
che poi la data buona è quella del 25 o anche del 2 febbraio ma se
ci fosse la possibilità di dire una volta per tutte: "da lì si
parte", da lì potremmo programmare.
Cosa abbiamo fatto noi in questi 20 giorni che sono passati?
Intanto le Regioni hanno voluto proporre lo spostamento dal 7 al 18
per permettere o, meglio, per togliere l'alibi al Governo di non
arrivare in tempo e preparati sull'organizzazione delle regole e
della data, quindi abbiamo dato 10 giorni in più per permettere al
CTS di esprimersi. Oggi è il 13 e il CTS non si è ancora espresso.
Ci siamo quindi ritrovati ancora una volta a ridosso della data di
possibile a questo punto non apertura senza queste indicazioni.
Come Regioni, in questo momento e, come Regione Valle d'Aosta,
da un lato, stiamo seguendo, insieme ai Presidenti delle società e
ovviamente a tutto l'indotto, l'organizzazione della possibile
apertura quando avverrà facendo degli scenari sui bilanci. Lo
scenario massimo a questo punto è la non apertura perché ovviamente
non abbiamo, anche per quello che sta succedendo in Francia e da
altre parti, indicazioni definitive, quindi sul bilancio delle
società si ipotizza anche una non apertura. Che cosa comporta
questa non apertura? Nell'immediato ovviamente, in una riduzione
drastica di liquidità in una visione sull'anno, una riduzione di
liquidità recuperabile sempre che la pandemia nel corso dell'estate
ci permetta di fare attività almeno in questo senso. Scenari
massimi, scenari invece di apertura e scenari intermedi quindi che
sono da verificare soprattutto una volta che sapremo quali saranno
le regole domani mattina o giovedì quando uscirà il nuovo DPCM
sulla mobilità delle regioni, perché se ci sarà possibilità di
mobilità settimanale, sarà una cosa, se ci sarà possibilità di
mobilità nei week-end, sarà un'altra e noi, oltre al protocollo
sanitario regionale eventualmente da validare se residuerà una sola
apertura per noi, abbiamo anche costruito lo scenario del
protocollo con il limite massimo delle entrate nei comprensori che
è prevista con l'accesso attraverso l'acquisizione
on-line
dei biglietti, la regolazione quindi della potenzialità massima che
ogni comprensorio potrà avere per gestire gli assembramenti con le
condizioni di oggi. Oggi sappiamo che non avremo un mercato di
stranieri, quindi quell'entrata anche a febbraio-marzo
eventualmente non ci sarà e non avremo ovviamente l'afflusso che
abbiamo in altre stagioni.
L'intervento quindi è un intervento misurato per dire che, se
potremo aprire, regoleremo l'apertura anche dei comprensori come
limite massimo di valutazione di gestione anche sui costi di
esercizio, che vuol dire che non è detto che ci sarà l'apertura
ovviamente di tutti i comprensori, ma anche nei comprensori più
grandi non è detto che ci sarà apertura completa dei comprensori,
perché il tetto massimo di entrata ci dovrà mettere in condizioni
di avere queste valutazioni sulle entrate e sui ricavi. Vogliamo
aprire perché l'obiettivo del lavoro delle società di impianti a
fune è creare nei 60-70 giorni, per alcune località anche di più,
perché sappiamo che, per esempio, nel comprensorio del Breuil a
Cervinia si potrà sciare più a lungo... per creare in certe
località comunque quel minimo di indotto economico che permetterà
di fare qualche giornata di lavoro ai professionisti, qualche
giornata di lavoro alle attività economiche, di assumere qualche
lavoratore e di permettersi appunto di creare se non altro in una
parte di stagione queste iniziative.
Vado velocemente alla considerazione sui ristori, come Regioni e
tutte le associazioni lo stanno facendo, abbiamo presentato dei
primi dati allo Stato. Il comparto montagna in questo periodo ci ha
rimesso almeno 11-12 miliardi, quindi cosa vuol dire? Che per un
intervento minimo di recupero delle perdite della liquidità delle
società ci sono ipotesi come quelle del sistema francese, che
sarebbero le migliori ovviamente, tra l'altro, con notifica alla
Commissione europea per evitare la questione degli aiuti di Stato o
interventi percentuali sulla riduzione di fatturato. Sono comunque
interventi che peseranno qualche miliardo di lire sul ristoro 5 ter
ed è questa la segnalazione che, come Assessori di Regione, abbiamo
fatto ai nostri rappresentanti locali e parlamentari. Ognuno l'ha
fatto perché si capisca che aver fermato l'economia della montagna
vuol dire fare interventi di miliardi di euro di ristoro, perché se
si pensa di ristorare l'economia della montagna con qualche
centinaia di migliaia di euro o qualche milioncino, non è così: si
parla almeno di 4 o 5 miliardi rispetto al sistema economico della
montagna.
C'era una domanda rispetto ai lavoratori, i lavoratori impegnati
nelle società sono circa 1.000, 980 durante una stagione normale:
350 fissi, 630 stagionali.
Presidente -
Per la replica, ha chiesto la parola il
collega Rollandin, ne ha facoltà.
Rollandin (PA) -
Ringrazio l'Assessore per aver voluto
chiarire alcuni punti importanti. La legge elettorale non l'ho
citata scaramanticamente perché sappiamo che è di questi momenti,
quindi speriamo che vada nella giusta direzione. Gli aspetti che
sono stati ripresi e collegati e collegabili con le problematiche
gravissime per quanto ci riguarda, perché se il problema è grave
per alcune Regioni, per noi è drammatico, perché difatti i termini
con cui lei ha voluto riprendere i 4-5 miliardi molto probabilmente
saranno ancora di più, perché il danno, com'è evidente, non è solo
legato alla società di impianti ma c'è tutto l'indotto che viene a
morire. Tutto quello che faceva vivere bar, ristoranti, tutte le
strutture e poi, come ricordate, io ho detto: non so se basterà
quel miliardo per le persone che non hanno chiaramente lavorato
perché non sono aperti gli impianti.
Ora, le possibilità di poter trovare in questo periodo una
risposta che sia la più celere possibile perché siamo partiti dal 7
al 18 dal 18 al 24, se si avanti così, è meglio dirlo subito che
non si apre, almeno sappiamo prendere le contromisure ma oggi in
questo modo è la cosa peggiore perché tutti i giorni se ne parla
senza sapere che cosa si fa ed è uno dei tanti problemi che non
hanno soluzione, che è la cosa peggiore. Ora, avere delle risposte
sotto questo profilo è urgente perché logicamente anche la gente
che adesso è a spasso e dice: "io aspettavo il 7, il 18, poi il 24,
adesso aspetto di nuovo l'altro DPCM", sta diventando una favola.
Non potendo dare risposte, converrebbe a questo punto essere
drastici e sapere che cosa significa.
Naturalmente noi siamo perché si apra anche se, al di là di una
certa data poi è evidente che non si può più fare, però ad oggi
sarebbe ancora possibile, pur con le dovute considerazioni negative
sotto il profilo degli incassi, questo è evidente, però il fatto di
avere le società di impianti che possono rodare il sistema o almeno
utilizzare al meglio quello che è stato fatto, perché molte cose
sono già state fatte, nell'attesa di... purtroppo sono state fatte
finora per nulla.
Riteniamo che su questo sia necessaria - non dubito che sia già
stato fatto - la massima attenzione, però bisognerebbe anche qui
fare un ragionamento anche con le nostre società per capire fino a
dove si può andare, oltre quale limite non ha più senso, almeno per
la nostra realtà, prevedere delle iniziative che poi non hanno
nessun senso e non hanno né il risultato economico, né possibilità
di dare risposte alle nostre preoccupazioni che abbiamo esternato
con questa interrogazione.
La ringrazio quindi per la risposta e sono a sollecitare
naturalmente di poter arrivare al più presto a una definizione
perché con i DPCM andiamo a giugno. A giugno andiamo a raccogliere
le violette, non andiamo a sciare, quindi credo sia un aspetto
molto diverso.
