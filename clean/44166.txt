Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 1228 del 9 febbraio 2022 - Resoconto
OGGETTO N. 1228/XVI - Interrogazione a risposta immediata:
"Strategie poste in atto per scongiurare la "zona rossa" e
comparazione dei costi rispetto alla proposta della Regione
Piemonte".
Bertin (Presidente) -
Punto n. 4.02. Per
l'illustrazione, si è prenotato il consigliere segretario Distort,
ne ha facoltà.
Distort (LEGA VDA) -
A quasi due anni dall'inizio del
calvario prodotto da Covid, abbiamo potuto sperimentare tristemente
il dramma della zona rossa con i suoi risvolti sociali ed
economici. Abbiamo capito come nella definizione delle regole
statistiche che collocano in una zona piuttosto che un'altra
l'incidenza dei nostri piccoli numeri definisce una facilità
estrema nel passaggio da una zona all'altra. Questo è tipico di una
legge matematica legata alla piccolezza del campione della nostra
popolazione. Noi ci siamo resi conto di come questa spada di
Damocle è rimasta appesa e rimane appesa anche adesso in cui noi ci
troviamo in una situazione di abbassamento del numero di contagi,
quindi di una sorta di minor pericolosità, in ogni caso ciò non
toglie il fatto di essere sempre allerta. In questo contesto dove
il numero di posti letto diventa estremamente importante, un
parametro importante per la definizione delle nostre collocazioni
cromatiche, la Regione Piemonte a noi confinante ci offre
l'opportunità di posti letto e lei, presidente Lavevaz, a nome e
per conto di tutti i Valdostani cosa fa? Risponde con un "no,
grazie, non ne abbiamo bisogno". È opportuno che le spiegazioni di
questo suo diniego, dopo averle date ai giornalisti, ora le dia
all'aula.
Con questa interrogazione le chiediamo, Presidente, che ci
spieghi quale strategia è stata posta in atto per scongiurare
l'eventualità della collocazione futura della nostra Regione in
zona rossa e con quali costi rispetto alle condizioni invece
contenute nella proposta della Regione Piemonte.
Presidente -
Per la risposta, ha chiesto la parola il
presidente della Regione Lavevaz, ne ha facoltà.
Lavevaz (UV) -
Ringrazio per il
question time
,
purtroppo c'è poco tempo per rispondere perché meriterebbe
un'analisi un po' più approfondita questa questione. Non vi
nascondo di essere stato un po' sorpreso dalle prese di posizioni
che sono nate non tanto dai "leoni di tastiera", ma anche da
qualche amministratore che è seduto qua in quest'aula.
Partiamo dai fatti: il Piemonte, quando noi siamo passati in
zona arancione, aveva una situazione di terapie intensive con un
numero maggiore del nostro per quanto riguarda le percentuali,
anche sensibilmente più alto del nostro, ma, come sappiamo, il
Piemonte è rimasto una settimana in più in zona gialla perché aveva
la possibilità dei posti di area medica di poter dichiarare dei
numeri diversi e di rimanere nei parametri per quanto riguarda i
posti di area medica, ma non di terapia intensiva. Con il
presidente Cirio ci siamo parlati, ci siamo visti anche con gli
altri Presidenti a Roma e la proposta che lui ha fatto è stata
quella di ricoverare alcuni Valdostani dalle terapie intensive
valdostane alle terapie intensive piemontesi. Non si è fatto un
ragionamento di numeri di posti letto, di disponibilità, di
conteggi, eccetera, ma di ricoverare i Valdostani in Piemonte.
Questo deve essere chiaro perché questo è il punto di partenza del
ragionamento.
Io non ho risposto in nessun modo: "siamo in grado di
cavarcela", come per dire: "noi siamo orgogliosi di quello che
facciamo e vogliamo in qualche modo che sia chiaro che siamo in
grado di tirarci su i pantaloni e di essere in grado di affrontare
la questione senza aiuti", tantomeno ho detto un no per questioni
politiche, perché qualcuno ha anche paventato questa possibilità;
qua siamo veramente nell'ambito della fantascienza, se non oltre.
Io ho ringraziato il Piemonte, il presidente Cirio per questa
disponibilità, e ho semplicemente detto che la sua proposta non era
praticabile e vi spiego anche perché, ma credo che le motivazioni
siano molto semplici e mi stupisce anche che questo non sia stato
colto o, peggio, sia stato colto che ci siano delle posizioni che
sostengono il contrario.
La situazione è molto banale, immaginate se con dieci ricoveri
in terapia intensiva, dobbiamo ricoverare l'undicesimo. Ho provato
a calarmi nei panni della persona che si trova in quella situazione
come se fosse un mio caro che viene ricoverato in terapia intensiva
come undicesimo, quindi con ventiquattro posti liberi nella nostra
terapia intensiva e con il medico che dice: "ricoveriamo il suo
caro - e vi invito a fare lo stesso ragionamento - in terapia
intensiva, lo intubiamo e non sappiamo quale sarà il decorso perché
le conseguenze possono essere anche fatali. Abbiamo ventiquattro
posti liberi qua, però lo spostiamo a Ivrea in ambulanza perché,
anche se lì le terapie intensive sono messe peggio delle nostre,
almeno la Valle d'Aosta non diventa rossa per questioni
statistiche". Per conto mio i Valdostani non sono dei numeri da
spostare in ambulanza di qua e di là per rispettare delle questioni
statistiche, ma sono delle persone che vanno rispettate. Mi
stupisce molto che da parte vostra, anche da parte di qualche
"leonessa da tastiera" che è qua seduta intorno a questi tavoli, il
mio atteggiamento non sia stato rispettoso della sanità dei
Valdostani ma, che anzi, sia andato contro gli interessi dei
Valdostani. C'è qualcosa che sfugge a qualcuno.
Presidente -
Per la replica, ha chiesto la parola il
consigliere Distort.
Distort (LEGA VDA) -
Esatto, c'è qualcosa che sfugge. Mi
permetta, Presidente, ma la sua risposta non ci convince perché
penso che sia il cittadino di Pont-Saint-Martin che viene spostato
ad Aosta in terapia intensiva o viene spostato a Ivrea: è a quella
fetta di popolazione che possa rispondere; ma c'è un altro discorso
che va al di là - e non entro minimamente nelle polemiche, nei
"leoni di tastiera" e in nulla: a me interessa la buona
amministrazione - ci sono tutti gli uffici, specialmente
nell'ambito della sanità, che lavorano come attività amministrativa
sana, stanno svolgendo un'attività indirizzata alla costituzione di
accordi con le Regioni vicine; questo succede tanto più nella
sanità e di questo lei dovrebbe essere informato. Questa tendenza
discende da un sano concetto di amministrazione, quel concetto che
con questo "no grazie" purtroppo è stato sovvertito. Con questo "no
grazie" lei ha perso l'occasione di allontanare lo spettro della
zona rossa alla Valle d'Aosta e sul tema dei costi ritorneremo con
futuri approfondimenti.
