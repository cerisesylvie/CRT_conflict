Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 193 del 13 gennaio 2021 - Resoconto
OGGETTO N. 193/XVI - Interrogazione: "Coinvolgimento
nell'organizzazione dell'emergenza Covid delle OOSS e dei
rappresentanti dei lavoratori per la sicurezza".
Bertin (Presidente) -
Punto n. 6 all'ordine del
giorno. Per la risposta, ha chiesto la parola l'assessore Barmasse,
ne ha facoltà.
Barmasse (UV) -
Con riferimento all'oggetto della
interrogazione sulle organizzazioni sindacali e rappresentanti dei
lavoratori per la sicurezza che vengono coinvolti attivamente
nell'organizzazione dell'emergenza Covid, l'Azienda USL della Valle
d'Aosta ha dichiarato di aver informato le organizzazioni sindacali
in merito alla riorganizzazione aziendale nell'emergenza
Sars-Cov-2. In particolare l'Azienda USL ha precisato che, con nota
protocollo n. 72579 del 23 settembre 2020, sono state trasmesse a
tutte le organizzazioni sindacali le linee guida: "Riorganizzazione
USL Sars-Cov-2". L'azienda ha altresì puntualizzato che, così come
previsto nelle norme vigenti, la medesima ha proseguito il rapporto
di collaborazione con le organizzazioni sindacali con il
coinvolgimento in particolare dei Rappresentanti dei Lavoratori per
la Sicurezza, l'acronimo RLS, in quanto figure specifiche previste
dal decreto legislativo n. 81/2008 per la tutela della sicurezza
dei lavoratori. In merito alla gestione della fase emergenziale,
l'Azienda USL ha evidenziato che sia in modo informale nel periodo
in cui gli RLS risultavano dimissionari, sia in modo formale nella
riunione del 14 dicembre 2020 è continuata la collaborazione con i
rappresentanti dei lavoratori per la sicurezza e per la gestione
dell'emergenza sanitaria.
Oltre a quanto riferito relativamente all'Azienda USL, come
avevo già avuto modo di comunicare in precedente risposte
all'attività di questo Consiglio, ricordo che per quanto concerne
l'Assessorato della sanità, salute e politiche sociali, tra le
prime azioni del mio mandato ho ritenuto necessario calendarizzare
una serie di incontri con tutte le rappresentanze sindacali, i
quali sono avvenuti nel corso dei mesi di novembre e dicembre 2020
e sono stati l'occasione per affrontare prioritariamente il tema
dell'emergenza sanitaria.
Ritengo siano stati dei momenti importanti sia per fornire delle
corrette informazioni, sia per raccogliere una serie di suggestioni
e riflessioni costruttive, che senza dubbio rappresentano i
presupposti per affrontare e cercare di risolvere le tante
problematiche che caratterizzano il difficile e complicato settore
della sanità. Ritengo quindi fondamentale il dialogo costante con
le organizzazioni sindacali e anticipo pertanto di avere già in
programma una prossima convocazione dei medesimi per affrontare le
tematiche riorganizzative del territorio e qui vorrei aggiungere
anche con i medici di medicina generale in relazione a quello che
sarà poi il programma di vaccinazione soprattutto collettiva di
massa che dovremo affrontare. Di seguito il calendario dettagliato
degli incontri già avvenuti nei mesi di novembre e dicembre
2020:
- il 6 novembre 2020 abbiamo incontrato il Comitato permanente
regionale dei pediatri di libera scelta e i medici di medicina
generale;
- il 12 novembre 2020 le organizzazioni sindacali confederali e
SAVT;
- il 24 novembre 2020 le organizzazioni sindacali Dirigenza
Azienda USL;
- il 26 novembre 2020 le organizzazioni sindacali del comparto
azienda;
- il 10 dicembre 2020 il Comitato paritetico regionale
specialisti ambulatoriali interni, veterinari e altre
professionalità sanitarie quali biologi, chimici, psicologi e
ambulatoriali.
Abbiamo poi fatto una serie di incontri anche svolti nella parte
politiche e sociali: il 18 novembre 2020 le organizzazioni
sindacali hanno incontrato le organizzazioni sindacali confederali
e SAVT; il 26 novembre 2020 le organizzazioni sindacali,
confederali, SAVT e CPEL.
Presidente -
Per la replica, ha chiesto la parola la
consigliera Spelgatti, ne ha facoltà.
Spelgatti (LEGA VDA) -
La ringrazio per la risposta. Ben
venga tutti gli incontri che sono stati fatti, consapevoli del
fatto che gli incontri anche con le organizzazioni sindacali ci
sono stati e con i rappresentanti dei lavoratori della sicurezza,
però quello a cui mirava questa interrogazione era qualcos'altro,
perché gli incontri sono stati fatti prettamente per risolvere
tutte le problematiche economiche e quant'altro, quindi con aspetti
molto più specifici. Quello che si chiedeva era di cercare di
coinvolgere anche tutti i rappresentanti, sostanzialmente chi
rappresenta i medici che lavorano effettivamente sia sul
territorio, sia direttamente in Ospedale e in azienda per cercare
di parlare proprio delle tematiche specifiche dell'organizzazione
dell'emergenza Covid. Un conto cioè è informare e un conto è
cercare di recuperare il massimo delle sollecitazioni possibili per
poter arrivare tutti quanti insieme a trovare delle soluzioni che
magari chi sta sopra e si occupa soltanto degli aspetti guardandoli
da sopra ma non è in prima linea sul campo magari è ameno, perché
sostanzialmente anche il discorso dei rappresentanti della
sicurezza dei lavoratori, sappiamo tutti i problemi che c'erano
stati, però gli incontri non devono essere sostanzialmente
informali, ci deve essere chiaramente un discorso fattivo di
collaborazione per affrontare tutte le problematiche, perché sul
campo ci sono loro, quindi i rappresentanti di chi sta sul campo
sono fondamentali per raccogliere le sollecitazioni.
Questa interrogazione quindi vuole essere soltanto appunto un
invito, al di là degli incontri per affrontare tematiche
specifiche: cercare di coinvolgere il più possibile tutti coloro
che rappresentano quelli che sono in prima linea per conoscere
effettivamente le problematiche che loro hanno in prima linea e per
raccogliere anche le suggestioni e le proposte di soluzione che
darebbero coloro che sono in prima linea sul campo. Questo è
l'intento di questa interrogazione ed è l'invito che comunque le
faccio in generale, perché, ripeto, a guardare sempre le cose un
po' troppo dall'alto si perde la concretezza e la concretezza di
chi è in prima linea è fondamentale e può essere di aiuto per
trovare delle soluzioni sempre migliori.
