Classificazione
EDILIZIA
Edilizia pubblica
ISTRUZIONE PUBBLICA
Università



Oggetto del Consiglio n. 4011 del 3 ottobre 2024 - Resoconto
OGGETTO N. 4011/XVI - Interpellanza: "Valutazioni del Governo
regionale in merito all'ulteriore potenziamento dell'area
ricompresa nel nuovo Polo universitario della Valle
d'Aosta".
Marguerettaz (Presidente) -
Ancora un'interpellanza prima
del cambio aria, punto n. 42 all'ordine del giorno. Per la
presentazione, la parola al collega Aggravi.
Aggravi (RV) -
Potremo dividere l'interpellanza in tre
lotti visto che parliamo di cantieri e in tre quesiti.
Abbiamo avuto modo di leggere i contenuti della relazione
prodotta da Finaosta relativamente agli obiettivi strategici in
capo alla Société Infrastructures Valdôtaines, sto parlando in
particolare dei primi due obiettivi, è la relazione che riguarda,
per l'appunto, il raggiungimento degli obiettivi di cui alla
programmazione 2023-2025. Sono i primi due obiettivi che riguardano
la parte scolastica, la parte del Polo universitario. Il primo
riguarda l'attualizzazione progettuale relativa alle palazzine
Beltricco e Giordana nell'ambito dell'incarico complessivo
finalizzato alla progettazione del nuovo polo universitario, il
secondo è l'avvio delle attività di recupero funzionale delle
palazzine Beltricco e Giordana, come previsto nel secondo lotto dei
lavori, sempre del Polo universitario. La società conferma e dice
che tutti e due gli obiettivi non sono stati raggiunti.
Con la prima domanda si chiede: "quale sia lo stato attuale di
realizzazione dei due obiettivi richiamati in premessa che la SIV
ha confermato di non aver raggiunto nell'ambito delle valutazioni
fatte nella relazione". Faccio una precisazione in più che mi ha
stupito. Nell'ambito della relazione sui due obiettivi si dice e si
riporta lo stesso passaggio che è questo: con riferimento alla
palazzina Beltricco, la SIV ha evidenziato che la convenzione
sottoscritta a marzo 2023 relativa al prosieguo delle attività
riguardava il secondo lotto di interventi riferibili in via
esclusiva alla palazzina Giordana e non contemplava invece nessun
tipo di attività relativa all'attualizzazione progettuale della
Caserma Beltricco, motivo per il quale non ha fornito indicazioni
in merito a quest'ultimo edificio. La prima domanda riguarda anche
questo punto, perché oggettivamente, se diamo a una controllata un
obiettivo che riguarda due palazzine e lei ci dice che una delle
due palazzine non era parte della convenzione, mi chiedo che fine
abbia fatto la palazzina... cioè che fine abbia fatto la palazzina
lo sappiamo, è ancora lì, però oggettivamente trovarsi in tutti e
due gli obiettivi questa precisazione mi ha stupito
notevolmente.
L'ulteriore passaggio è quello di aver visto da notizie di
stampa che c'è un progetto di fattibilità tecnico-economica per la
semi-pedonalizzazione di Piazza della Repubblica di Aosta. Non
entro nel merito della questione, però, da notizie sempre di
stampa, si apprende che i costi stimati sono di circa 3 milioni e
700 mila euro. In più - e qui arrivo all'ultimo lotto... delle
premesse - ricordiamo che l'area di Piazza della Repubblica sarà
interessata dalla realizzazione di una centrale unica di produzione
di energia elettrica a servizio degli immobili di proprietà
regionale e questo - ricordo - è nell'ambito del cosiddetto
"accordo sulla coesione" che è stato sottoscritto tra il Presidente
della Regione e la Presidente del Consiglio italiano.
La seconda domanda quindi a cosa apre? Apre ai lotti che abbiamo
sul tavolo, ovvero "se siano state valutate o considerate eventuali
criticità, opportunità o sinergie nell'ambito dei tre interventi",
perché sostanzialmente il perimetro di riferimento è quello lì,
ovvero quello del recupero della palazzina Giordana - non ho citato
la Beltricco per la precisazione che le ho fatto prima -, quello di
realizzazione della centrale unica di produzione di energia
elettrica e quello di semi-pedonalizzazione di Piazza della
Repubblica, che, a vario titolo, appaiono insistenti sulle stesse
aree e in che termini. Sostanzialmente si insiste in un'area
comunque molto importante della città di Aosta e intorno al Polo
universitario ci sono anche le sedi dell'Assessorato dello sviluppo
economico, il J.B. Festaz, cioè un'area molto complessa, se
vogliamo, e importante per il futuro della città. Si è valutato
eventualmente - io ho citato questi tre, magari ce ne sono di più -
di fare delle sinergie?
A fronte di questo, chiediamo se il Governo regionale intenda
condurre, di concerto con il Comune di Aosta e l'Università della
Valle d'Aosta, valutazioni in merito all'ulteriore potenziamento
dell'area in termini di parcheggi a servizio della zona, anche
interrati, o servizi e spazi da destinarsi all'attività
dell'Ateneo, ovvero qualsiasi ulteriore intervento per valorizzare
ulteriormente quell'area di Aosta.
Faccio un'ulteriore considerazione: il peccato di quell'area -
io l'ho sempre pensato e continuo a pensarlo - qual è? Che su una
realtà e su delle strutture importanti come quelle dell'Università
forse su quel progetto si poteva terminare o in prospettiva trovare
una soluzione che permettesse di realizzare ulteriori due pezzi
importanti dell'idea complessiva: l'altra palazzina, quindi la
Urli, a utilizzo dell'Università, o comunque di altra destinazione,
ma soprattutto l'
asset
che forse manca di più e su cui si
poteva investire molto - ma, ripeto, è una considerazione - è il
parcheggio sotterraneo in un'area importante. Poteva effettivamente
essere un parcheggio molto utile anche in termini di attestamento
su quell'area della città di Aosta con un numero importante di
parcheggi, questo al di sotto della Piazza Jardin de
l'Autonomie.
Per quel progetto complessivo, l'occasione - almeno per quello
che riguarda la mia opinione - è stata persa, perché
oggettivamente, soprattutto la seconda palazzina, al di là di altre
ipotesi di demolizione, ricostruzione o quant'altro, forse poteva
essere a uso non soltanto del polo universitario ma comunque di
altra destinazione.
L'obiettivo dell'interpellanza era capire se su questi tre
grandi progetti, che comunque incombono - o, meglio, uno dovrebbe
proseguire per andare a termine -, sono state fatte delle
valutazioni di efficienza, di contatto e anche di condivisione con
gli altri enti che - ne abbiamo citati soltanto due - sono
interessati.
Presidente -
Per la risposta, la parola all'assessore
Sapinet.
Sapinet (UV) -
Grazie collega. L'area del nuovo Polo
universitario è al centro di un articolato programma di interventi,
che, da un lato, vede il proseguimento dell'ampio progetto di
recupero complessivo degli immobili dell'ex Caserma Testafochi,
nell'ambito dell'accordo di programma Stato-Regione del 2008,
dall'altro, si inserisce con nuove operazioni, finanziate appunto
con fondi statali per progetti innovativi nel campo del risparmio
energetico e delle energie rinnovabili. Fanno riferimento al primo
gruppo gli interventi per il recupero della palazzina Giordana,
regolati attraverso la convenzione tra Regione, SIV e Finaosta
sottoscritta il 21 marzo del 2023 nell'ambito del primo stralcio
dei lavori del secondo lotto del nuovo Polo universitario e in
un'ottica di medio termine con il reperimento dei relativi
finanziamenti, il recupero della palazzina Beltricco. Dopo
l'inaugurazione della palazzina didattica ex Zerboglio del 26
settembre scorso e l'avvio dell'attività dell'Università della
Valle d'Aosta presso i nuovi locali, il cronoprogramma prevede
infatti l'avvio degli interventi di sistemazione della palazzina
Giordana che ospiterà il Rettorato, gli uffici amministrativi, aule
studio e locali di servizio per l'Università, i cui lavori
partiranno nel corso del 2025. Considerata la stretta connessione
tra i vari interventi, l'Amministrazione sta valutando la miglior
procedura per la definizione della progettazione degli stessi e,
fatte queste premesse che in parte rispondono già ad alcune
sollecitazioni, passo nel dettaglio a rispondere alle richieste
formulate.
Riguardo al primo quesito, sul punto la situazione attuale vede
la progettazione dell'intervento di sistemazione della palazzina
Giordana, che rappresenta il primo stralcio del secondo lotto, che
è in stato di avanzata predisposizione, con la consegna del
progetto definitivo. Come sopra ricordato, la Regione sta lavorando
anche a una progettazione ampliata e integrata con la progettazione
di un'infrastruttura relativa alla centrale energetica che insiste
proprio nell'area di cantiere della palazzina Giordana. Su questo
sono in corso le valutazioni e soprattutto il confronto tra le
varie strutture anche regionali che sono coinvolte. Per quanto
concerne invece la palazzina Beltricco, l'intervento di recupero
della stessa non è al momento ancora finanziato, perché sarà
oggetto del secondo stralcio di lavori del secondo lotto. È già
stata completata invece la sistemazione delle aree limitrofe alla
palazzina Giordana nell'ambito dei lavori sugli spazi esterni
dell'ex Piazza D'Armi, recentemente resi fruibili e inaugurati.
Sul secondo quesito si è in parte risposto già nelle premesse,
quando si è sottolineato che l'Amministrazione ha individuato una
stretta sinergia tra l'intervento di recupero della palazzina
Giordana e gli aspetti energetici. Per quanto riguarda il terzo
intervento citato dal proponente, ovvero la sistemazione in capo al
Comune di Aosta della Piazza della Repubblica, vale la pena
sottolineare che effettivamente alcuni lavori di corredo della
sistemazione prevista interesseranno parzialmente la piazza.
L'obiettivo è di realizzarli prima in maniera compatibile con i
futuri progetti del Comune di Aosta per la sistemazione e la
riqualificazione della Piazza della Repubblica. Ovviamente il
confronto, il dialogo e la collaborazione con il Comune sono
continui, con il quale si sono affrontati questi aspetti.
Riguardo al terzo quesito, che riguarda un po' la questione dei
parcheggi, sul punto le valutazioni da fare sono molteplici.
Ricordiamo che allo stato attuale l'intervento sul Polo
universitario ha visto la realizzazione di due parcheggi esterni
per un totale di 200 stalli complessivi, di cui 146 nell'area
Solarolo ovest, Pasubio sud, di cui 133 blu, 8 per carico e
scarico, 5 riservati alle persone disabili, poi 54 nell'area Vodice
est, di cui 52 blu e 2 riservati ai disabili. Queste aree e i
parcheggi relativi sono state consegnati al Comune di Aosta nel
settembre del 2021. In più a servizio dell'Ateneo è stato
realizzato un parcheggio interrato pluripiano sotto la nuova
palazzina didattica per un totale di 111 stalli, di cui 34 al primo
piano interrato, già ultimati e fruibili, 77 al secondo piano
interrato, che sono in fase di completamento. L'Amministrazione è
comunque disponibile a eventuali interlocuzioni con il Comune in
vista di futuri potenziamenti delle aree di sosta, condividiamo
anche il ragionamento che ci ha fatto, la priorità riguarda
tuttavia la Regione, il completamento dei lotti successivi al
primo, in particolare il recupero della palazzina Giordana, proprio
nell'ottica di potenziare i servizi a beneficio dell'Ateneo
regionale e anche di liberare quei volumi regionali che oggi quegli
uffici e tutte quelle strutture dell'Università stanno
occupando.
Presidente -
Per la replica, la parola al collega
Aggravi.
Aggravi (RV) -
Sul punto della Beltricco non so se è
stata occasione delle sue strutture, magari dopo se ha voglia ci
confrontiamo su quel passaggio che è riportato, sulla relazione
prodotta da Finaosta, perché, va bene, abbiamo capito che non è
finanziato, è uno stralcio da farsi sul secondo lotto, però
oggettivamente bisogna rendere un po' congruente la sua risposta
con quello che dice la società, lo dico solo per comprendere, sennò
mi riservo di fare un'altra iniziativa.
Per quello che riguarda il tema della centrale elettrica, ho
capito che è - giustamente lei ce l'ha detto - nella zona di
cantiere della Giordana, anche lì sono curioso di vedere dove,
perché non ho ancora capito dove materialmente verrà realizzata,
però sarà oggetto diciamo di voyeurismo di cantiere nel momento in
cui inizieranno i lavori, in modo tale che si capirà un po'
meglio.
Sull'eventuale sinergia non sono molto soddisfatto, nel senso
che mi sembra di capire... cerchiamo di fare gli interventi da un
lato prima o dopo rispetto all'altro e considerate anche quelle che
sono, da notizie di stampa, tutta una serie di considerazioni fatte
dai progettisti e dai tecnici del Comune di Aosta, forse qualche
ragionamento in più o comunque insieme è bene che venga fatto, ma
lo dico più come sprone. Anche in chiusura lei ha confermato che
c'è la disponibilità con il Comune ma, ripeto, al di là della
questione dei posti auto, non voglio cavalcare una banale e ovvia
situazione che sta vivendo il Comune di Aosta, però anche l'inciso
che facevo sul tema del parcheggio mancato è proprio per un fatto
che quello poteva essere un
atout
in più di tutta l'area,
non soltanto dell'Università.
Detto questo, vedremo prossimamente come si evolveranno i
lavori.
Faccio un'ultima considerazione sul tema dell'Università anche
rispetto a quello che è stato detto alla sua inaugurazione, ben
venga il lavoro che è stato fatto, ben vengano i lavori anche
materiali, l'impiantistica e quant'altro, certo è che oggi forse è
meglio mettere in cantiere delle considerazioni che faranno parte
del futuro, perché, va bene, è stato detto che la possibilità di
ospitare gli studenti è sulle mille disponibilità, ci sono dei
locali in più che verranno realizzati tra la Giordana e la
Beltricco, però è ovvio che se questa realtà si vorrà sviluppare
ancora di più e con numeri che, ripeto, non devono essere i numeri
di grandi atenei con cui sicuramente è difficile e non è neanche
convenevole competere... però c'è la necessità di fare dei
ragionamenti, perché spazi e non soltanto la realizzazione o
l'avvio di nuovi corsi... perché è inutile pensare a nuovi corsi se
non abbiamo gli spazi, poi si rischia di avere degli uffici o
comunque di dar corso a un nomadismo di uffici, come oggi è per
necessità, però visto che si ha il tempo di guardare in futuro...
Oggettivamente, ripeto, magari dico una cosa banale, però quello
era un progetto forse su cui valeva la pena cercare di arrivare a
termine anche sull'altra palazzina, ma proprio perché comunque
abbiamo necessità di spazi al di là dell'Università. Ovviamente di
progetti sono pieni i cassetti, poi ultimamente soprattutto
sull'edilizia scolastica ne sono stati prodotti tantissimi, però è
una valutazione che va fatta. Questo non lo dico soltanto
all'Assessore che mi ha risposto, ma anche a quelli che hanno
deleghe sull'istruzione e poi anche al Presidente del Consiglio
dell'Università, che oggi non c'è, ma al quale ricorderemo anche
questo passaggio.
Presidente -
Grazie colleghi. Come previsto, facciamo una
breve pausa e iniziamo di nuovo i lavori alle ore 17:30 circa.
La seduta è sospesa dalle ore 17:19 alle ore 17:39. Alla
ripresa dei lavori riassume la Presidenza il presidente
Bertin.
