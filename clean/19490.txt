Classificazione
FINANZA REGIONALE E LOCALE
Finaosta


Resoconto integrale del dibattito dell'aula
Oggetto del Consiglio n. 2642 del 22 maggio 2002 - Resoconto
OGGETTO N. 2642/XI Contatti fra Finaosta e APS del Comune di
Aosta per modifiche all'assetto societario dell'azienda comunale.
(Interpellanza)
Interpellanza Premesso:
- che sarebbero in corso incontri ed analisi approfondite tra
Finaosta S.p.A. e l'Azienda Pubblici Servizi del Comune di Aosta
relativamente:
a) alla ipotizzata trasformazione dell'Azienda stessa in società
per azioni;
b) alla congrua partecipazione della finanziaria regionale nel
capitale sociale;
il sottoscritto Consigliere regionale
Interpella
la Giunta regionale per conoscere:
1) se le informazioni di cui in premessa corrispondono a
verità;
2) quali sono i suoi intendimenti in merito e se ha dato mandato
a Finaosta di procedere nella direzione di cui in premessa.
F.to: Tibaldi
Presidente
La parola al Consigliere Tibaldi.
Tibaldi (FI)
Per rimanere in tema di latinità,
nell'interpellanza abbiamo sintetizzato in premessa la "vox
populi", adesso sentiamo la "vox dei", sulla base di alcune ipotesi
che vedrebbero in corso incontri e analisi approfondite tra
Finaosta e l'APS relativamente alla trasformazione della natura
giuridica della stessa azienda e successivamente al possibile
ingresso di Finaosta nell'ambito della compagine societaria.
L'APS del Comune di Aosta è stata costituita nel 1995, sulla
base di una trasformazione dell'Azienda farmaceutica
municipalizzata; è un ente strumentale del Comune che gestisce i
servizi pubblici locali in forza di specifici contratti di servizio
fra l'APS e il Comune. L'APS ha oggi per oggetto la gestione delle
farmacie comunali, i parcheggi a pagamento della città, l'edilizia
residenziale pubblica nel Quartiere Cogne, le imposte sulla
pubblicità e i diritti sulle pubbliche affissioni.
Ha un organigramma piuttosto complesso: un Consiglio di
amministrazione di 5 membri incluso il Presidente, un Collegio dei
revisori di 3 membri, ha una cinquantina di dipendenti sulla base
del bilancio di esercizio del 2000, bilancio consolidato che è
stato approvato nel luglio dello scorso anno dal Consiglio comunale
di Aosta. Fra questi dipendenti ci sono 3 dirigenti e 5 quadri, 41
impiegati e 3 operai. Il 20 dicembre dello scorso anno il Consiglio
comunale ha approvato un bilancio di previsione e programmatico per
il triennio 2002-2004, nel quale si fa cenno ad alcuni obiettivi
che si vogliono conseguire. Questi obiettivi fanno pensare nella
direzione che è stata sintetizzata nella premessa e nelle domande
della nostra interpellanza.
Oltre a consolidare le esperienze e le capacità acquisite, si
legge, è necessario aumentare la cultura di impresa, imparare a
concorrere nel mercato, affinare la flessibilità e l'efficienza
dell'organizzazione aziendale, perciò si impone la necessità di
azioni strategiche volte all'acquisizione di spazi di mercato
corrispondenti al cosiddetto "core business" aziendale, quali, ad
esempio, la gestione di farmacie rurali previa convenzione,
l'acquisizione di "know how" di impresa, di "global service" a
partire dall'esperienza di conduzione del patrimonio di edilizia
residenziale pubblica. Tutte affermazioni che fanno pensare che sia
in atto una nuova concezione della natura giuridica dell'APS
aostana. Di qui, il nostro interesse ad avere lumi e soprattutto a
sentire dalla viva voce dell'Assessore quali sono gli intendimenti
in merito al possibile ingresso e partecipazione di Finaosta
nell'ambito di questo ente strumentale.
Presidente
La parola all'Assessore al bilancio, finanze e
programmazione, Agnesod.
Agnesod (UV)
Innanzitutto non conosco l'APS più di tanto
e non ritengo compito mio valutare tale azienda e quindi entrare
nel merito di scelte che sono e rimangono di competenza del Comune.
Per quanto riguarda le domande poste dall'interpellante, alla prima
devo rispondere di "no"; di conseguenza, anche la seconda domanda
viene a cadere.
Presidente
La parola al Consigliere Tibaldi.
Tibaldi (FI)
Assessore, non ci resta che prendere atto di
questa risposta! Sappiamo che APS e S.p.A. non sono solamente
anagrammi; noi, oggi, dalla sua viva voce, prendiamo atto che
smentisce le affermazioni qui ipotizzate!
Presidente
La seduta è tolta, riprenderà alle ore 16.
