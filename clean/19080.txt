Classificazione
ACQUE
Acque minerali e termali


Resoconto integrale del dibattito dell'aula
Oggetto del Consiglio n. 2219 del 3 ottobre 2001 - Resoconto
OGGETTO N. 2219/XI Iniziative per la riqualificazione degli
stabilimenti termali valdostani. (Interpellanza)
Interpellanza Premesso:
- che la legge regionale 38/1998, successivamente modificata,
prevede interventi finanziari a favore del settore termale e, nella
fattispecie, alla riqualificazione delle strutture esistenti a
Saint-Vincent e a Pré-Saint-Didier;
- che il Comune di Saint-Vincent ha individuato, nel marzo dello
scorso anno, la ATA-Hotel S.p.A. quale soggetto prescelto per la
concessione;
- che nell’ottobre dello scorso anno
l’Amministrazione regionale ha individuato,
nell’ambito della procedura attivata per la
valorizzazione delle Terme di Pré-Saint-Didier, la Quadrio Curzio
S.p.A. quale soggetto promotore;
tutto ciò premesso, il sottoscritto Consigliere regionale
Interpella
l’Assessore regionale delegato per conoscere:
1) a quale punto si trovano i rispettivi procedimenti e, in
particolare:
a) per quanto riguarda lo stabilimento di Saint-Vincent: se è
stato approvato il progetto dell’opera;
b) per quanto riguarda lo stabilimento di Pré-Saint-Didier: se è
stato approvato il progetto dell’opera e se sono
state apportate le necessarie varianti agli strumenti urbanistici
vigenti;
2) quali iniziative intende adottare per accelerare e
concretizzare la riqualificazione degli stabilimenti termali
valdostani.
F.to: Tibaldi
Président
La parole au Conseiller Tibaldi.
Tibaldi (FI)
La legge regionale n. 38/98 e successive
modificazioni prefigurano un aspetto qualificante
dell’obiettivo della valorizzazione turistica nel
suo complesso ed è l’aspetto del rilancio del
termalismo che in Valle d’Aosta può trovare sede in
due siti: Saint-Vincent e Pré-Saint-Didier, in entrambi dei quali
ci si sta già attivando in questa direzione.
L’interpellanza in oggetto serve a fare il punto
della situazione. Non è la prima interpellanza presentata dal
gruppo di Forza Italia, ce ne sono già state altre in passato,
visto che con queste iniziative vogliamo seguire passo passo un
lento, ma auspichiamo proficuo, lavoro da parte degli enti preposti
per addivenire alla realizzazione o ristrutturazione delle due sedi
termali. L’interpellanza quindi riguarda entrambe le
sedi, le cui procedure a Saint-Vincent sono di tipo comunale,
mentre a Pré-Saint-Didier sono di tipo regionale, in quanto le
strutture appartengono rispettivamente al Comune e alla
Regione.
A Saint-Vincent l’Amministrazione comunale ha
pensato di rilanciare il sito termale collocandolo
all’interno di un ampio progetto di riqualificazione
globale del territorio. Nella fattispecie con una delibera della
Giunta del 22 marzo dello scorso anno il Comune ha individuato, al
termine di una fase pubblicistica, la società ATA-Hotel S.p.A.
quale soggetto prescelto per la concessione relativa alla
riqualificazione delle terme e con essa avrebbe dovuto aprire la
fase della trattativa. Usiamo il condizionale perché poi non si è
più ben saputo quale sia stato l’iter seguito e i
risultati del medesimo iter.
È vero che questa trattativa, se è stata aperta, non comporta un
impegno preciso per l’Amministrazione comunale alla
definitiva aggiudicazione però, sulla base di una risposta che
l’Assessore aveva fornito a una nostra precedente
interpellanza, entro la fine dell’anno, ed era
l’anno 2000, si sarebbe dovuti arrivare
all'aggiudicazione definitiva delle opere, questo sia per
Saint-Vincent che per Pré-Saint-Didier.
Per quanto riguarda invece lo stabilimento termale di
Pré-Saint-Didier, a un'interpellanza del 21 febbraio scorso,
l’Assessore aveva fornito un'esaustiva risposta,
perfino eccessivamente dettagliata, entrando nei particolari di
quella che sarà la struttura termale nel suo complesso, spiegando
come verranno utilizzati gli spazi, quali servizi potranno offrire,
quali sinergie turistico-sanitarie potrebbero essere create in
loco. Sui tempi c’è stata anche una scansione di
date, se non precise comunque significative, anche perché
l’iter da seguire per
l’individuazione del soggetto, che nel caso di
Pré-Saint-Didier coincide con la società Quadrio Curzio.
Innanzitutto era necessaria il 21 febbraio 2001, data della
risposta dell’Assessore, una modifica parziale del
progetto presentato dal soggetto promotore, la Quadrio Curzio
appunto, secondo le indicazioni
dell’Amministrazione. Era stata convocata una
riunione interna all’Amministrazione stessa con
tutte le strutture interessate per competenza: quella delle opere
pubbliche, la Sovrintendenza ai beni culturali, architettonici e
archeologici e tutela del paesaggio e Sanità e Turismo, i due
Assessorati coinvolti, riunione necessaria per programmare la
successiva fattibilità,
"? ferma restando la possibilità di
ricorrere ad eventuali consulenze esterne?"
aggiungeva
l’Assessore
"? come Finaosta o esperti del
settore termale?"
. Il tempo previsto per la presentazione del
progetto appaltabile era formulato in circa tre mesi, quindi da
febbraio i tre mesi sono trascorsi ampiamente e non sappiamo se il
progetto sia stato presentato o meglio non ci risulta.
Successivamente era prevista anche la modifica da apportare agli
strumenti urbanistici e il piano particolareggiato in questo caso
avrebbe dovuto essere modificato secondo una procedura prevista
dalla legge n. 11/1998, procedura che avrebbe dovuto esaurirsi
nell’arco di sei mesi, quindi è il periodo di
settembre-ottobre quello in cui possiamo cercare di fare un
consuntivo.
Sulla base di queste indicazioni sommarie, che utilizziamo per
illustrare l’interpellanza, vorremmo sapere ad oggi
a quale punto si trovano i rispettivi procedimenti; se per entrambi
i siti il progetto dell’opera è stato effettivamente
approvato, mentre, per quanto riguarda il solo stabilimento di
Pré-Saint-Didier, se le necessarie varianti agli strumenti
urbanistici vigenti sono state apportate. La seconda domanda vuole
capire quale sia l’intenzione più propriamente
politica della Giunta regionale per quanto concerne la
concretizzazione del rilancio del termalismo, ritenuto unanimemente
un punto qualificante della valorizzazione turistica della Valle
d’Aosta anche per sapere se, alla luce delle
procedure tuttora in corso e che ci sembra stiano andando avanti
piuttosto a rilento, ci siano intendimenti per addivenire a una
soluzione più concreta e più rapida.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Come ha già bene sottolineato
l’interpellante, i due interventi hanno iter
completamente diversi quindi, per quanto attiene il Comune di
Saint-Vincent, essendo il complesso termale di proprietà comunale,
l’iter viene seguito direttamente dal Comune, mentre
per quanto attiene Pré-Saint-Didier l’iter è seguito
direttamente dall’Amministrazione regionale.
Quindi su Saint-Vincent, a seguito dell'iniziativa del
Consigliere Tibaldi, abbiamo chiesto notizie in merito al Comune
ottenendo una risposta che adesso sintetizzo.
Nella fase in cui è stata individuata come controparte per la
gestione dello stabilimento termale Fons Salutis la società
ATA-Hotel S.p.A., la stessa ha già provveduto a presentare una
soluzione da ritenersi definitiva perché, rispetto alla soluzione
iniziale, c’erano alcuni correttivi; da notizie
ufficiose so che forse oggi questa proposta viene esaminata dalla
commissione edilizia o comunque da una commissione comunale.
Il Comune sta valutando e raccogliendo le diverse osservazioni,
penso oggi darà delle risposte; ha già predisposto la necessaria
convenzione. La novità importante è che il Comune sta richiedendo
all’Amministrazione regionale il trasferimento
definitivo in capo all’Amministrazione comunale
dell’Hôtel Source affinché la stessa possa disporne
completamente e portare a termine la gara di affidamento entro la
fine dell’anno in corso.
Relativamente alle Terme di Pré-Saint-Didier,
l’iter è seguito direttamente
dall’Amministrazione regionale e mi pare che qui,
per quanto attiene l’Amministrazione, i tempi sinora
siano stati rispettati e saranno rispettati. Si è un tantino
allungato il periodo relativo alla revisione del progetto perché,
se ci riferiamo all'individuazione definitiva, lo abbiamo fatto con
delibera di Giunta del 15 gennaio 2001 quando abbiamo individuato
la società Quadrio Curzio come referente del "Project
financing".
La stessa doveva peraltro nell’arco di 3-4 mesi
presentare alcune integrazioni e modifiche progettuali che erano
quelle richieste dall’Amministrazione regionale.
Hanno provveduto a presentare questa documentazione, però ce
l’hanno presentata in data 3 agosto 2001. Quindi in
data 3 agosto hanno presentato all’Assessorato il
progetto preliminare dell’intervento che è il
progetto poi da porre in gara, viste le procedure del "Project
financing", per l’effettuazione della procedura di
evidenza pubblica.
La procedura del "Project financing", come sappiamo, è quella
scelta per fare in modo che non sia
l’Amministrazione a finanziare, ad appaltare e a
seguire.
Abbiamo individuato il soggetto promotore il quale ha affinato
il progetto, adesso siamo nella condizione di avviare la gara con
tutte le caratteristiche di prelazione che può avere il soggetto
promotore. L’iter da seguire a questo punto ritengo
che si possa sintetizzare in sei fasi.
La prima è l’istituzione di una conferenza di
servizi con tutte le strutture dell’Amministrazione
allo scopo di ottenere i necessari pareri per la realizzazione
dell’opera: è già stata convocata per
l’8 ottobre 2001. All’interno della
conferenza dei servizi verranno date contestualmente tutte le
autorizzazioni e i pareri richiesti.
La seconda fase è quella dello svolgimento delle procedure per
le modifiche da apportare agli strumenti urbanistici e questa era
un'iniziativa comunale; è infatti necessaria una variante al
vigente piano particolareggiato secondo le indicazioni previste per
le procedure di iniziativa pubblica di cui
all’articolo 50 della legge n. 11/98;
l’incarico per la variante del PUD è già stato
affidato all’Arch. Bellone da parte del Comune ed il
progetto dovrà essere presentato ed approvato dal Consiglio
comunale in una delle prossime sedute per poi seguire
l’iter di legge consistente nella valutazione di
impatto ambientale.
La progettazione, terzo punto, del complesso termale sempre a
livello preliminare deve essere posta in osservazione per trenta
giorni e su di essa chiunque può presentare le proprie
considerazioni. Scaduto tale termine vengono portate le conseguenti
eventuali modifiche tenuto conto anche dei pareri proposti in
conferenza dei servizi.
La proposta così elaborata viene accolta definitivamente e
conseguentemente il progetto viene approvato; viene quindi indetta
la gara a licitazione privata con procedura ristretta con il
criterio dell'offerta economicamente più vantaggiosa per
l’affidamento della concessione a cui partecipa
anche il soggetto promotore. I partecipanti alla gara saranno
chiamati a sviluppare il progetto definitivo che costituirà
riferimento per la stipulazione della convenzione di concessione e
si provvederà quindi agli atti necessari per la concessione del
mutuo come previsto dalla legge regionale n. 38/1998.
Il concessionario individuato dovrà a questo punto procedere
alla realizzazione della progettazione esecutiva che sarà approvata
con deliberazione di Giunta. Ad approvazione avvenuta il
concessionario dovrà realizzare l’opera, tempo
previsto quindici mesi, e provvedere alla successiva gestione per
un periodo pari a trenta anni dalla durata della concessione.
Su cosa deve fare l’Amministrazione, per quanto
riguarda Saint-Vincent l’iter lo segue
l’Amministrazione comunale; so che la stessa sta
seguendo con puntiglio l’evolversi della situazione
perché è interesse di tutta la comunità che decolli questo
importantissimo investimento.
Per quanto attiene Pré-Saint-Didier, abbiamo ricevuto il 3
agosto i progetti che danno il via alle procedure; seguiremo con
determinazione la tempistica che adesso ho illustrato. È nostra
intenzione fare più in fretta possibile in modo che si possa
finalmente avviare l’appalto definitivo.
Président
La parole au Conseiller Tibaldi.
Tibaldi (FI)
Pur ringraziando l’Assessore
per la risposta che ha dato in merito a entrambe le situazioni,
c’è da dire che le acque termali, per sintetizzare
con una battuta, si trovano in alto mare in questo momento perché
dalla risposta dell’Assessore, pur esaustiva,
abbiamo appreso del rinvio di termini che erano stati inizialmente
fissati per certe date e che oggi sono procrastinati inseguito a
intoppi di carattere burocratico. Per quanto riguarda la situazione
di Saint-Vincent, come sappiamo il dominus qui è il Comune e di
conseguenza esorbita dalla procedura regionale, la Regione è
interessata marginalmente visto che viene chiamata in causa per la
cessione della proprietà dell’Hotel Source.
Tuttavia, abbiamo appreso oggi dalle parole
dell’Assessore, il quale a sua volta da quello che
abbiamo capito è stato informato dagli organi comunali competenti,
che ATA-Hotel avrebbe già provveduto a presentare una proposta da
ritenersi definitiva. Così grosso modo si diceva anche
all’inizio di febbraio, perché poi una proposta
formulata inizialmente con cui si individuavano anche nella sede
termale di Saint-Vincent 25 camere di albergo?, se non sbaglio, ha
suscitato la contrarietà non solo di molti operatori della zona, ma
anche di una parte politica all’interno della stessa
maggioranza comunale.
Lo scorso mese di aprile, il Sindaco ha comunicato al Consiglio
che sarebbero iniziate delle trattative con ATA-Hotel. Oggi
apprendiamo che queste trattative in realtà non sembrano essersi
concretizzate, e che ATA-Hotel, come diceva prima
l’Assessore, avrebbe provveduto a presentare una
proposta che il Comune sta valutando. Siamo quindi rimasti alla
fase della proposta, Assessore, e lei non può negarlo.
So che in questo caso non dipende dalla sua volontà, ma ciò
conferma che siamo ancora ad una fase propedeutica e che la
procedura si è arenata: di fatto sull’ATA-Hotel di
Saint-Vincent non ci sono novità significative.
E significative novità non ci pare emergano neppure per quanto
concerne la situazione di Pré-Saint-Didier, anche se è vero che
avete individuato sei fasi e che avete previsto l'istituzione di
una conferenza di servizi, convocata per l’8
ottobre, cioè per lunedì. Questo da un lato ci può far piacere,
perché vuol dire che gli stimoli servono anche per innescare le
accelerazioni dei procedimenti, d’altro canto però
sappiamo che, a parte questa nuova scansione temporale che è stata
individuata in queste sei fasi, il soggetto promotore non ha
dimostrato grande intenzione di avviare un progetto termale nel
senso stretto della parola, bensì vorrebbe avviare un centro di
benessere tenendo in considerazione marginale
l’aspetto più propriamente sanitario del discorso
termale.
Penso che anche all’Assessore corrisponda che la
Quadrio Curzio non ha tanto un interesse termale in senso stretto
quanto interesse ad un centro benessere, fitness,
turistico-ricettivo. Inoltre sulla proprietà privata di alcuni
terreni, e di questo l’Assessore non ha fatto cenno,
non ci risulta che ci sia accordo fra il privato e gli enti
pubblici, cioè Regione e Comune, di conseguenza non è stata ancora
completata l’acquisizione di tutti gli immobili
previsti.
Non so se alla Regione è stato notificato, ma risulterebbe
esserci un’iniziativa legale in corso o perlomeno
un'intenzione che non è tanto ispirata da principi di concordia e
di accordo quanto da questioni che rischiano di sfociare in
situazioni conflittuali, difficilmente favorevoli al completamento,
alla realizzazione e alla ristrutturazione dello stabilimento
termale di Pré-Saint-Didier.
Ripeto, pur ringraziandola per le informazioni che ci ha
fornito, Assessore, ci pare che il termalismo in Valle
d’Aosta abbia ancora delle grosse difficoltà che
sono prima di tutto procedurali perché, nonostante
l’attenzione di una legge che è la n. 38/98, ci sono
degli intoppi burocratici e degli intenti fra enti pubblici e
soggetti privati che non sembrano assolutamente collimare.
Ribadiamo dunque la necessità di addivenire al superamento di
questi intoppi e alla concordanza degli intenti fra le parti perché
riteniamo che il termalismo debba avere una funzione qualificante
per la valorizzazione turistica valdostana.
Président
Je suis sûr de rencontrer votre adhésion en
levant la séance. Je vous rappelle qu’elle reprendra
à 16 heures.
La séance est levée.
