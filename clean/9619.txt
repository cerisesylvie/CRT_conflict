Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 699 del 25 settembre 1989 - Resoconto
OGGETTO N. 699/IX - COMPLETAMENTO DEL PROGETTO DI
METANIZZAZIONE ED EFFETTIVA COSTITUZIONE DEGLI ORGANI DELLA
SOCIETA' DIGRAVA. (Interrogazione)
PRESIDENTE: Do lettura dell'interrogazione presentata dal
Consigliere Aloisi ed iscritta al punto 12 dell'ordine del
giorno.
INTERROGAZIONE
ATTESO CHE, il processo di sviluppo della metanizzazione in
Valle d'Aosta con l'evidente positiva ricaduta economica tarda in
modo verosimilmente poco chiaro a tradursi in dinamiche operative
concrete, malgrado l'avvenuta designazione dei membri del futuro
Consiglio di Amministrazione della Soc. DIGRAVA;
VISTO CHE, da oltre tre anni, il metano come linea attivata per
uso industriale presso gli stabilimenti dell'ex Società Sias, ora
Deltasider, ha già uno sbocco nella città capoluogo;
RITENUTO CHE i ritardi posti in essere vuoi da remore
burocratiche, vuoi dalla totale assenza di progettualità politica
danneggiano in modo considerevole il preventivato risparmio
energetico di circa 30 mila famiglie valdostane;
CONSIDERATO INFINE CHE l'impiantistica per la rete di
distribuzione, malgrado le ventilate efficienze della Società
Italgas, comporterà certamente ulteriori rallentamenti;
E CHE nelle more, oltre la metà dei Comuni interessati, hanno
intrapreso lavori afferenti alla viabilità interna, disfacendo
intere strade, oggi sistemate, e che fra qualche tempo nuovamente
investite da opere di carattere straordinario per la posa delle
condotte di alimentazione e di trasporto e per i punti di prelievo
del metano di cui trattasi;
il sottoscritto Consigliere regionale del MSI-DN
INTERROGA
l'Assessore competente per sapere quando termineranno le fasi
preparatorie del progetto di metanizzazione e per conoscere i tempi
di costituzione effettiva della Società DIGRAVA, con il conseguente
inizio della erogazione del gas metano nei 29 Comuni interessati
della Valle d'Aosta.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi: ne ha
facoltà.
LANIVI (ADP):
La fase preparatoria della metanizzazione è
già ultimata e l'Italgas ha consegnato il progetto di massima per
la realizzazione dei servizi di distribuzione del gas naturale in
Valle d'Aosta. Il progetto quindi è già definito e consegnato.
Tempi di costituzione della società Digrava: attualmente è in
corso il versamento delle quote di capitale sociale per la
partecipazione alla Digrava da parte dei Soci. L'Italgas, la
Regione e la maggior parte dei Comuni hanno già provveduto. Non
appena risulteranno depositate le ultime quote di partecipazione,
si potrà procedere alla sottoscrizione dell'atto costitutivo. Anche
i cinque Comuni le cui quote non risultano ancora depositate
(Brissogne, Gressan, Jovençan, Pollein e Quart) hanno già
effettuato il mandato di pagamento; mancano solo i tempi tecnici
del trasferimento dall'istituto bancario al quale i detti Comuni
hanno conferito il denaro a quello designato per la raccolta dei
versamenti di tutti i soci. In ogni caso l'assemblea dei soci per
la costituzione della Digrava è stata già fissata per le ore 15 del
giorno 24 ottobre.
L'interrogazione chiede inoltre di conoscere i tempi di
realizzazione della metanizzazione in Valle d'Aosta. Posso
rispondere dicendo che l'inizio dei lavori è previsto entro i primi
mesi del prossimo anno, perché problemi di tipo prettamente
burocratico hanno fatto slittare la data d'inizio dei lavori, già
prevista per la fine di quest'anno. Il piano prevede che la
metanizzazione avverrà partendo da alcuni Comuni, per poi
estendersi a tutti gli altri. I tempi per l'attuazione di tutte le
reti di metanizzazione sono previsti in 4 o 5 anni, ciò non toglie
però che i Comuni che vedranno partire per primi la costruzione
delle reti di distribuzione possano utilizzare il metano ad un anno
o al massimo ad un anno e mezzo dall'inizio dei lavori.
Si dà atto che alle ore 10,31 assume la Presidenza il
Vicepresidente Beneforti.
PRESIDENTE:
Ha chiesto la parola il Consigliere Aloisi; ne
ha facoltà.
ALOISI (MSI):
Ho presentato questa interrogazione per
sapere a che punto ci troviamo con la metanizzazione della nostra
Regione.
Mi dispiace di aver già letto una settimana fa su "La Stampa" le
risposte che mi sono state date, qui in Consiglio, dall'Assessore
Lanivi: non è corretto che, nonostante la presenza di una
interrogazione presentata in data 11 settembre, ci si trovi a
leggere tutte le risposte in un giornale in data 22 settembre. E'
del tutto superfluo venire poi in Consiglio a discutere in
merito.
In ogni caso è stato raggiunto l'obiettivo di capire a che punto
ci troviamo nella risoluzione di questo problema, che ormai sta
diventando una favola. Credo che non sia più assolutamente
dilazionabile nel tempo ogni altra decisione in merito: bisogna
stringere i tempi sul piano burocratico, organizzativo e
programmatico, per arrivare, finalmente, a questa benedetta
metanizzazione.
Prendiamo atto della risposta dell'Assessore e ci auguriamo
effettivamente che si tratti dell'ultimo rinvio e che si dia
finalmente inizio ai lavori.
PRESIDENTE:
Ha chiesto la parola, per una precisazione,
l'Assessore all'Industria, Commercio, Artigianato e Trasporti,
Lanivi; ne ha facoltà.
LANIVI (ADP):
Mi pare importante, ai fini della
correttezza dei rapporti con i Consiglieri, precisare che io non ho
mai rilasciato alcuna dichiarazione a nessun organo di informazione
e che pertanto non si tratta di mie dichiarazioni. Ci tengo a
precisare questo aspetto e prego il Consigliere interrogante di
credere che io non ho parlato con nessun organo di informazione e
che non ho rilasciato alcuna dichiarazione.
