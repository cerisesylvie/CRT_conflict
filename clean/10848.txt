Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1841 del 14 febbraio 1991 - Resoconto
OGGETTO N. 1841/IX - Consolidamento delle iniziative per lo
sviluppo del turismo equestre.
(Interpellanza)
Presidente: Do lettura dell’interpellanza
presentata dai Consiglieri Chenuil e Mafrica, iscritta al punto 14
dell’ordine del giorno.
INTERPELLANZA
Si è oggi in presenza di una consistente differenziazione della
domanda turistica e dell’uso del tempo libero, tanto
che ormai si parla di turismi ai quali
è necessario rispondere
con servizi ed offerte specifici.
In tale contesto, in cui si sta ampliando la richiesta di
"turismo ambientale", alla ricerca di un più diretto rapporto con
la natura, assume sempre maggiore rilievo
l’interesse per il turismo equestre, che rappresenta
ormai un motivo di richiamo per numerose località della nostra
regione.
Si rende perciò necessario un intervento da parte della regione,
che favorisca un consolidamento delle iniziative già in atto ed il
loro coordinamento in un progetto, che garantisca, da una parte un
corretto uso del territorio e dall’altra un giusto
equilibrio tra costi e qualità dei servizi per
l’utente.
Un tale progetto potrebbe individuare una serie di località
collegabili tra loro con una rete di percorsi equestri, in cui
collocare servizi di adeguata qualità professionale, rispondenti a
determinati standard (figure professionali, numero di addetti,
prezzi, cavalli e box disponibili).
I centri di servizio e la loro gestione, se rispondenti ai
criteri fissati dal progetto regionale, potrebbero godere di
adeguati incentivi finanziari nelle fasi di costruzione e di
gestione.
Tutto ciò premesso, i sottoscritti consiglieri regionali
interpellano
l’Assessore competente per sapere:
1) quali sono gli intendimenti della Giunta regionale in materia
di turismo equestre;
2) se si sono esaminate possibilità di coinvolgimento di
località francesi o svizzere in progetti di turismo equestre che
potrebbero godere di provvidenze da parte della CEE.
Presidente:
Ha chiesto la parola il Consigliere Mafrica;
ne ha facoltà.
Mafrica (PCI)
: Oggi il turismo non è più considerato un
unico settore, ma si preferisce distinguerlo nei suoi vari aspetti
o componenti. E’ importante che anche nella nostra
regione si riescano a differenziare questi diversi aspetti o campi
e si riesca ad intervenire in ciascuno di essi. Un settore di
sicuro interesse, data la natura del nostro territorio, è quello
del turismo ambientale, nel cui ambito si può far rientrare il
turismo equestre.
Nella nostra regione già esistono centri che praticano del
turismo equestre, che interessa località e periodi diversi da
quelli già sovraffollati o che hanno raggiunto adeguati livelli di
fruizione. Sarebbe interessante se queste iniziative, che hanno
avuto un’origine spontanea, fossero coordinate in un
progetto presentato dalla regione la nostra Regione potrebbe essere
la prima, nel quale si preveda l’individuazione
delle località, dei percorsi e delle tipologie da mettere a
disposizione del turismo equestre. Sarebbe altresì opportuno
definire le caratteristiche che consentano l’offerta
sul mercato turistico di servizi di elevata qualità professionale e
di tariffe in qualche modo concordate con la regione.
Potrebbe essere utile mettersi al lavoro in questa direzione,
anche perché delle direttive della CEE potrebbero consentire utili
collegamenti tra la nostra regione e quelle limitrofe nello
sviluppo del turismo in genere, ma più in particolare di questo
tipo di turismo.
L’interpellanza tende quindi a sapere se
l’amministrazione ha preso in esame questo problema
ed a conoscere le sue intenzioni in merito.
Presidente:
Ha chiesto la parola
l’Assessore al Turismo, Urbanistica e Beni
culturali, Pascale; ne ha facoltà.
Pascale (PSI)
: Rassicuro subito gli interpellanti sugli
intendimenti della Giunta regionale in materia di turismo equestre,
perché nel programma della maggioranza era previsto lo sviluppo di
turismi alternativi, in modo particolare di quelli che hanno
connotati naturalistici e certamente il turismo equestre rientra
tra questi.
Bisogna anche aggiungere che finora il turismo equestre ha avuto
uno sviluppo molto limitato, rispetto alle potenzialità che può
offrire una regione come la Valle d’Aosta, è stato
reso possibile grazie agli spunti ed alle iniziative dei privati.
Voglio ricordare l’associazione "Amici del cavallo",
che ha raggruppato quattordici centri di equitazione ed ha
cominciato anche ad uscire dall’ambito regionale,
partecipando recentemente alla Fiera di Verona, e
l’ANTE, che anche quest’anno
organizzerà un concorso ippico di livello internazionale.
Tuttavia, l’amministrazione regionale non è mai
andata oltre un piccolo contributo finanziario alle iniziative o
manifestazioni portate avanti dai privati. Per sviluppare questo
tipo di turismo, si pone pertanto l’esigenza di
disporre di un progetto più ampio, che a nostro avviso deve avere
il presupposto di una base normativa, che disciplini, al pari delle
altre, le figure professionali che operano in questo settore,
garantendo all’utenza un servizio qualificato.
Sotto questo aspetto ci siamo già mossi, perché gli uffici
dell’assessorato stanno predisponendo un apposito
disegno di legge, che spero di portare al più presto
all’attenzione del consiglio regionale, per
consentire una trattazione più ampia di tutta la materia.
L’altro aspetto interessante è quello
sottolineato dal consigliere Mafrica: la necessità di individuare
le località più idonee, per creare nuovi centri equestri o per
collegare percorsi equestri e consentire un utilizzo equilibrato ed
ottimale del territorio regionale. Noi stiamo valutando la
possibilità di commissionare uno studio del genere a tecnici
qualificati, che ci diano un progetto esteso a tutta la regione.
Solo nell’ambito di tale studio si potranno prendere
in esame progetti transfrontalieri che, come è noto, potrebbero
avere dei contributi da parte della CEE nell’ambito
del piano "Interec".
Presidente:
Ha chiesto la parola il Consigliere Mafrica;
ne ha facoltà.
Mafrica (PCI)
: Poiché mi pare che siano già state avviate
delle iniziative in merito, ne seguiremo attentamente gli sviluppi.
Può sembrare che la materia sia molto particolare, ma ritengo che
sia di notevole interesse per il consiglio regionale la necessità
di differenziare i tipi di turismo, sviluppando soprattutto quelli
che hanno un più stretto rapporto con la natura.
Presidente:
Poiché è tornato il Vicepresidente Bich,
procediamo alla trattazione dell’oggetto iscritto al
punto 12 dell’ordine del giorno.
***
