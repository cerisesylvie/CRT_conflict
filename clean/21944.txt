Classificazione
BILANCIO E CONTABILITA' REGIONALE



Oggetto del Consiglio n. 1648 del 6 dicembre 2005 - Resoconto
OBJET N° 1648/XII - Suite de l'examen de la loi de finance et de
la loi de budget pour l'année 2006. (Examen des annexes)
Presidente - Come consuetudine, passiamo ad esaminare il
bilancio di previsione, gli allegati, esamineremo pagina per
pagina. Pagina 1, pagina 2.
Sulla pagina 3 la parola al Consigliere Tibaldi.
Tibaldi (CdL) - Balza subito agli occhi un dato a pagina 3,
siamo nel capitolo delle entrate. La tassa di concessione della
Casa da gioco di Saint-Vincent diminuisce drasticamente da 74
milioni di euro previsti nella competenza 2005 a 65 milioni di euro
nella competenza 2006, un calo di 9 milioni di euro, che lascia
presagire che le previsioni del "CdA" e della Giunta regionale
sulla casa da gioco non sono grigie, ma addirittura nere. C'è una
flessione preoccupante, che segue quel "trend" negativo che ha
caratterizzato gli ultimi anni, ma che questa volta ha una
diminuzione che è molto evidente. A questa previsione così ridotta
rispetto allo scorso anno si aggiungono anche i cosiddetti "impegni
del disciplinare", che incombono sulla Regione per quanto riguarda
i rapporti con il Casinò, di cui parleremo in un capitolo
successivo, dove anche lì le riduzioni a svantaggio della finanza
regionale sono molto evidenti. Vorremmo allora sapere quali sono le
ragioni di questa previsione al ribasso, come mai, nonostante una
recente ricapitalizzazione, una sostituzione di dirigenti, una
nuova ventata di proposte che sono state fatte a più riprese in
quest'aula sulla casa da gioco, il 2006 si configura come l'anno di
minor introito per il Casinò, perlomeno sulla base di tali
previsioni che avete iscritto al capitolo 300.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Le previsioni sono delle previsioni in linea
con i risultati di quest'anno, quindi la previsione è effettuata
non tanto sulla base del dato che lei ha indicato, perché quello è
il dato assestato della previsione 2005, che era in linea con i
risultati del 2004...
(interruzione del Consigliere Tibaldi, fuori
microfono)
... il fatto che quello sia l'assestato del 2005 non vuol dire
che nel 2005 ci saranno i 75 milioni, vuol dire che quella è la
previsione assestata. Le spiego contabilmente, se era questa la sua
domanda, perché indichiamo il risultato già a consuntivo del 2005,
mettiamo in previsione nel 2006 i dati che si stanno consolidando
nel 2005; non voglio ingarbugliarla, ma l'assestato è la previsione
assestata del 2005, che sarà inferiore - nel momento in cui ci sarà
il consuntivo -, perché la previsione assestata è 74 milioni - lei
ce l'ha in bilancio - e il consuntivo sarà 65 o 66, quello che
è.
Presidente - Sulla pagina 3 la parola al Consigliere Frassy.
Frassy (CdL) - Rimanendo sulle concessioni, è curioso come una
concessione, che dovrebbe essere una concessione importante, abbia
avuto la diminuzione che è stata evidenziata dai dati di bilancio e
che è stata oggetto della richiesta di chiarimenti del collega
Tibaldi... ed è invece curioso che in una Regione, dove la pesca ci
dovrebbe stare relativamente come concessione marginale, abbia una
previsione di notevole rialzo. Vorremmo capire se sono interventi
particolari, se è un settore trainante che per la prossima stagione
sarà innovativo o quant'altro. Vorremmo capire insomma come vengono
quantificate queste previsioni...
(interruzione dell'Assessore Marguerettaz, fuori
microfono)
... come è uguale? Sì, la caccia... venatorio...
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - È una previsione in aumento in quanto è
previsto un aumento del permesso, non è l'aumento dei cacciatori,
ma dell'importo.
Presidente - Sulla pagina 4 la parola al Consigliere
Riccarand.
Riccarand (Arc-VA) - Sul capitolo 400 c'è una riduzione sulla
competenza considerevole rispetto al diritto regionale
sull'esenzione fiscale di alcuni generi contingentati. Volevo
capire le motivazioni di questa considerevole riduzione di circa un
terzo dell'entrata rispetto all'assestato 2005.
Presidente - La parola al Consigliere Frassy.
Frassy (CdL) - Vorrei solo un chiarimento perché o è l'ora che
"fa andare insieme gli occhi", o è difficile associare le colonne
degli importi alle colonne delle descrizioni: vorrei capire se il
capitolo 850, che è quello che dovrebbe riferirsi alla tassa
regionale per il diritto allo studio, sia quello che ha come
assestato 40.000 e ha come competenza 50.000. Da questo dato
ricaviamo che c'è un incremento superiore al 20%, se l'incremento è
superiore al 20%, ci troviamo di fronte a due ipotesi: o c'è una
previsione di incrementare la tassa per l'iscrizione
all'università, o c'è una previsione di aumento degli studenti. In
questo secondo caso vorremmo capire su quali presupposti viene
fatta una stima di un aumento del 20%, che non è un aumento di poco
conto, perché, a fronte dei dati che possediamo, sarebbe un aumento
significativo, perciò immagino che l'Assessore abbia dei dati, che
sarebbe opportuno diventassero patrimonio condiviso.
Presidente - La parola al Presidente della Regione, Caveri.
Caveri (UV) - Semplicemente aumentano gli studenti. Noi
conosciamo gli studenti che sono iscritti all'anno accademico
prossimo, oggi gli studenti sfiorano il migliaio, quindi c'è stato
un incremento percentuale analogo all'incremento della tassa.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - La previsione a cui si riferiva il
Consigliere Riccarand, cioè il diritto regionale sull'esenzione
fiscale di alcuni generi contingentati, viene fatta sulla base dei
dati del 2005, quindi rispetto all'anno scorso abbiamo il diritto
regionale dell'esenzione sulla benzina di 1,883 milione, quindi
previsione 1,9 milione, abbiamo 28.800 sul diritto regionale
esenzione fiscale, abbiamo 25.554 che abbiamo previsto in 30.000
per l'esenzione fiscale dello zucchero e sull'olio combustibile
40.000. La previsione sul capitolo 400 quindi è fatta sulla base
dei dati che ci hanno accreditato nel 2005.
Presidente - La parola al Consigliere Riccarand.
Riccarand (Arc-VA) - La mia domanda è capire come mai, su una
previsione che anche nel bilancio dello scorso anno era di
un'entrata di 3 milioni di euro, competenza 2006... invece adesso
abbiamo competenza 2006 nel nuovo bilancio di previsione 2 milioni,
cioè abbiamo una riduzione molto significativa rispetto a questa
voce, di cui vorrei capire le motivazioni sostanziali - al di là
delle cifre - del perché si riduce tale diritto regionale in modo
così consistente.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Già la previsione del 2005, per la dinamica
di questi diritti, era superiore, quindi, quando voi ce l'avete
come assestato, è una previsione di assestato che poi non si
concretizza con questo tipo di evoluzione, quindi era una
previsione superiore rispetto a quello che già nel 2005 è stato
l'introito. L'evoluzione di tali diritti ci ha portato non a 2,9
milioni, come era nel preventivo, ma a poco meno di 2 milioni di
euro già nel 2005, quindi la previsione del 2006 l'adeguiamo a
quella del 2005, non è cambiato qualcosa fra il 2005 e il
2006...
(interruzione del Consigliere Riccarand, fuori
microfono)
... è la dinamica del diritto che è cambiata.
Presidente - Altri sulla pagina 4? Pagina 5. Pagina 6. Sulla
pagina 7 la parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Rispetto a questo tipo di evoluzione, è
l'olio combustibile che fa la differenza, perché l'olio
combustibile non viene più utilizzato, quindi, rispetto
all'evoluzione, abbiamo tutti i dati che sono in diminuzione, ma
quello che fa la differenza più importante è l'olio combustibile,
che non viene più utilizzato.
Presidente - La parola alla Consigliera Squarzino Secondina.
Squarzino (Arc-VA) - Volevo capire come mai al capitolo 1370 nel
triennio vi sia un aumento non di moltissimo, ma di 500 mila euro
all'anno.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - La previsione avviene sulle tasse
automobilistiche riscosse a beneficio della Valle d'Aosta in tutte
le Regioni, allora il dato che abbiamo...
(interruzione della Consigliera Squarzino Secondina, fuori
microfono)
... se mi ascolta, anziché parlarmi sopra, riusciamo a capirci.
Le riscossioni del 2004 che ci sono state trasmesse ammontano a
21,112 milioni, che, moltiplicati per 9/10, danno 19 milioni,
quindi la previsione del 2006 è fatta in proporzione al dato che ci
è stato certificato del 2004, che Regione per Regione a beneficio
della Valle d'Aosta...
(nuova interruzione della Consigliera Squarzino Secondina,
fuori microfono)
... perché lei può pagare le tasse della Valle d'Aosta anche in
un'altra Regione, c'è il codice Regione, cioè lei, se va in
qualsiasi esattoria ed è residente in Valle d'Aosta, anche se fosse
in ferie in Sardegna, lei può pagare la sua tassa.
Presidente - La parola alla Consigliera Squarzino Secondina.
Squarzino (Arc-VA) - Lei mi parla di tasse pagate fuori dalla
Valle, cioè 19 milioni di euro sono i 9/10 di tutte le tasse pagate
fuori dalla Valle?
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Sono tasse automobilistiche riscosse a
beneficio della Valle d'Aosta, anche se l'operazione di pagamento è
effettuata in altre Regioni, quindi per macchine che hanno la
tassa, e le faccio l'esempio, per non parlare di lei, Marguerettaz
se ne va in Sardegna...
Squarzino -
(fuori microfono)
... mi sembra tanto...
Marguerettaz (UV) - ... ma ci sono anche quelle della Valle
d'Aosta! Io le ho detto che sono tutte le Regioni, ma i due valori
importanti sono il Piemonte con 9,480 milioni e la stessa Valle
d'Aosta con 11,340 milioni, le altre sono residuali. È singolare
però: ci sono 7.814 pagamenti di tasse automobilistiche fatte in
Abruzzo, di cui prendiamo i 9/10, per fare degli esempi.
Presidente - Sulla pagina 8 la parola al Consigliere
Riccarand.
Riccarand (Arc-VA) - Qui viene incrementata di nuovo l'imposta
di fabbricazione sulla birra, in maniera considerevole: di ben 9
milioni rispetto all'assestato 2005 - quindi andiamo a ben 87
milioni -, diventando così la quarta entrata per ordine di
importanza. Volevo capire questo ulteriore e forte incremento
deriva da quali meccanismi: da un aumento della produzione, da una
modificazione della quota dell'imposta? Quali sono i motivi di tale
incremento che mettete nel bilancio di previsione?
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - L'ho scritto nella relazione, avrei voluto
scriverlo anche nel "PREFIN", siccome avete parlato tutto il giorno
del "PREFIN"... rispetto a quella previsione c'è stata la legge 14
maggio 2005 che ha aumentato da 1,59 euro a 1,97 per ettolitro e
per gradoplato, quindi è dovuto non tanto all'aumento della
produzione, ma ad un aumento dell'accisa.
Presidente - La parola alla Consigliera Squarzino Secondina.
Squarzino (Arc-VA) - Sempre a pagina 8, capitolo 1410, "Quote
fisse di ripartizione dei proventi del monopolio sui tabacchi",
vedo che nel triennio si prevede un aumento; intanto c'è un aumento
di 2 milioni di euro fra il 2005 e la competenza 2006, poi nel 2007
e 2008 rispettivamente sempre 1 milione di euro di aumento. Queste
previsioni sono fatte sulla base di quali dati: che aumenta sempre
più il costo del pacchetto di sigarette o aumenta il numero dei
fumatori?
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Adesso non ho il dato tecnico, ma è dovuto
all'aumento dell'imposta, non all'aumento delle quantità, i
fumatori sono in calo.
Presidente - La parola alla Consigliera Squarzino Secondina.
Squarzino (Arc-VA) - Capitolo 1420, "Proventi del lotto", volevo
capire in base a quale motivazione nel triennio si prevede un
aumento di competenza di un milione nel 2007 e nel 2008 e come mai
c'è un residuo così alto.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Lei, come ben sa, abbiamo avuto modo di
ragionare varie volte quando parlavamo di Casinò, il gioco del
lotto ha un "trend" di crescita che è assolutamente importante,
quindi nell'ambito delle previsioni ci rifacciamo sempre sullo
storico. Il residuo purtroppo fa parte di tutte quelle partite che
dobbiamo regolare con lo Stato, che con la logica della competenza
inseriamo perché abbiamo la compartecipazione, ma che per
difficoltà loro nell'ambito della cassa non ci hanno ancora dati,
ma non è l'unica posta, ce ne sono altre.
Presidente - Sulla pagina 10 la parola al Consigliere
Riccarand.
Riccarand (Arc-VA) - Volevo chiedere che fine ha fatto il
capitolo che nello scorso bilancio di previsione era il capitolo di
entrata 2125: "Fondi per la realizzazione di uno studio di
fattibilità della ferrovia Martigny-Aosta". Siccome continuate a
parlare di tale opera - che noi riteniamo non sia assolutamente né
realistica, né utile per la Valle d'Aosta -, continua la
"grancassa" sulla medesima, ci chiediamo come mai è scomparso il
capitolo che prevedeva tali studi.
Presidente - La parola al Presidente della Regione, Caveri.
Caveri (UV) - Questi erano fondi di provenienza dello Stato, che
non ci sono più.
Presidente - Pagina 11. Pagina 12. Pagina 13. Pagina 14. Pagina
15. Pagina 16.
Sulla pagina 17 la parola alla Consigliera Squarzino
Secondina.
Squarzino (Arc-VA) - Solo una verifica. Sul capitolo 4635 avete
iscritto il 50% dei fondi che avrebbero dovuto essere destinati
dallo Stato al Fondo nazionale per le politiche sociali, è questo?
Come mai non c'è nessuna previsione per il 2007 e il 2008? Voi
pensate che questo Fondo nazionale per le politiche sociali non sia
più oggetto di erogazione di fondi nei prossimi anni?
Presidente - La parola al Consigliere Riccarand.
Riccarand (Arc-VA) - Se il Presidente mi permette, volevo
tornare un attimo sulla risposta che egli mi ha dato rispetto alla
ferrovia Martigny-Aosta, a pagina 10, in fondo al capitolo 2125.
Lei mi ha detto: "lo abbiamo tolto perché è un fondo statale di cui
non prevediamo di avere più questa risorsa". Allora, già nel
precedente bilancio non c'era competenza, quindi era un capitolo
conservato per memoria, ma non c'era nessuna previsione di
competenza; ora, non capisco perché lo togliate dal bilancio di
previsione, il fatto di toglierlo significa che non prevedete
comunque di recuperare dei fondi dello Stato su tale capitolo.
Questo mi sembra in contraddizione con una serie di affermazioni
che sono state fatte, quindi vorrei capire il significato del non
conservare questo capitolo neanche come memoria.
Presidente - La parola al Presidente della Regione, Caveri.
Caveri (UV) - Questo era ancora iscritto come residuo nel 2005,
perché era un credito risalente al 2004, che non era stato erogato
dallo Stato. Era un fondo "una tantum" che era stato dato
riguardante alcuni aspetti della progettazione rispetto ad alcuni
vecchi fondi del passato che derivavano addirittura da un
emendamento che era stato messo da me e da Dondeynaz in una
finanziaria del 2000. Quelli quindi sono fondi esauriti, finanziati
da quella legge di accompagnamento alla finanziaria, quindi
scompaiono perché non ci sono più. La memoria storica che c'era
ancora nel 2005 era perché non era ancora stata erogata dallo
Stato, quindi eravamo in credito e sapevamo che ci dovevano ancora
arrivare quei soldi. Nel momento in cui quei soldi si sono
esauriti, non essendo stato rifinanziato e non avendo noi oggi
pensiero che quella norma venga rifinanziata, sparisce, perché
quella era una sorta di norma "una tantum". Se oggi dovessero
arrivare dei fondi per l'Aosta-Martigny, quei fondi verrebbero
semmai dalla legge obiettivo, perché oggi l'Aosta-Martigny è
allocata nei finanziamenti della legge obiettivo. Se mai dovessimo
avere dei soldi sulla base di quell'ultima deliberazione "CIPE" di
finanziamento della legge obiettivo, dovremmo aprire - quando
avremo la certezza che questa somma ci sarà - un capitolo in
entrata, che è cosa che facciamo volentieri, ma per il momento tale
previsione non c'è.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Era la domanda della collega Squarzino...
4635? Vede, nell'assestato 2005 non abbiamo nulla, in realtà nel
consuntivo avremo 1.495.015 euro, che è la previsione anche per il
2006, perché solo adesso è arrivato il decreto. I fondi Stato
quindi vengono inseriti solo nel momento in cui c'è il decreto.
Oggi come oggi, abbiamo un decreto che farà sì che nel consuntivo
2005 ci sarà quello che non abbiamo messo nell'assestato e la
competenza per il 2006; per il 2007 e 2008 non abbiamo nulla.
Presidente - Pagina 18.
Sulla pagina 19 la parola al Consigliere Tibaldi.
Tibaldi (CdL) - Chiedo all'Assessore se gentilmente può farci
una ricognizione sul capitolo 4820, ovvero sappiamo che buona parte
dei fondi per venire incontro ai danni post alluvione del 2000 sono
stati erogati dallo Stato. Qui sono previsti dei fondi per
l'ammortamento dei mutui contratti dalla Regione per gli eventi
alluvionali, anche lo scorso anno era iscritta una somma di 13
milioni di euro, quest'anno ci sono 500 euro in più. Ci può dare
qualche ordine di grandezza su quali sono i mutui complessivamente
contratti dalla Regione e questo ammortamento quanto incide
sull'abbattimento del valore capitale, di cui si è complessivamente
impegnata la Regione?
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Per domani le faccio avere la copia. Questi
sono i mutui che sono stati contratti con oneri a carico dello
Stato, quindi annualmente mettiamo tutta quella parte di entrata
che ci serve per rimborsare quella parte di mutui, che abbiamo
contratto noi, ma che sono con oneri. Lei quindi vuole un elenco di
mutui ancora in essere, con oneri a carico dello Stato, vuole un
piano di ammortamento dei mutui?
(interruzione di un Consigliere, fuori microfono)
... sì.
Presidente - La parola alla Consigliera Squarzino Secondina.
Squarzino (Arc-VA) - Capitolo 4830 dove si parla
dell'ammortamento di un mutuo contratto per operazioni di bonifica
di ex scavi e discariche di amianto nel Comune di Emarèse. Volevo
sapere se i lavori fatti di bonifica sono conclusi e questo mutuo
quando scade, perché anche nel triennio abbiamo sempre la stessa
cifra; fra l'altro, non si capisce perché nel 2007 tali fondi per
l'ammortamento del mutuo salgono casualmente nel 2007 a 207.500
euro, a fronte di 207.000 euro per il 2006 e il 2008.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Per quanto riguarda il mutuo, ho qualche
difficoltà, perché questo è un aspetto che non abbiamo seguito noi;
per quanto concerne invece i lavori, la questione è molto
complessa, in quanto il piano di bonifica deve essere ancora
approvato dal Ministero. Abbiamo fatto ancora recentemente alcuni
incontri e ci sono alcune questioni che sono ancora da chiarire;
queste riguardano in particolare con quali materiali si va a
ritombare queste cave, perché ci sono delle incertezze
interpretative per quanto riguarda i tipi di materiale. In
particolare, si tratta di definire bene le caratteristiche degli
inerti con i quali si può fare l'intervento. Per quanto riguarda la
questione del mutuo, so che qui c'era un investimento complessivo
notevole, perché sono circa 10 milioni di euro, però non conosco
l'aspetto relativo al mutuo.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Se è possibile, le diamo, come per il
Consigliere Tibaldi, l'ammontare del mutuo, perché questi sono
tutti mutui con oneri a carico dello Stato, quindi abbiamo in parte
entrata il totale importo della rata; quindi, a seconda dello stato
di avanzamento del piano di ammortamento, abbiamo le varie quote
che mettiamo...
(interruzione della Consigliera Squarzino Secondina, fuori
microfono)
... noi abbiamo il mutuo che è stato contratto per fare le
attività, che potrebbero essere le attività progettuali, non lo so,
perché i mutui vanno a coprire tutte le fasi di un'opera, sia la
fase progettuale, sia quelle attività preliminari. Le daremo
contezza perché, avendo 207 mila euro, non è un importo importante,
sarà la parte iniziale o l'acquisto dei terreni; domani le diamo
l'ammontare.
Presidente - Pagina 20. Pagina 21. Pagina 22. Pagina 23. Pagina
24. Pagina 25. Pagina 26. Pagina 27. Pagina 28. Pagina 29. Pagina
30. Pagina 31. Pagina 32. Pagina 33. Pagina 34. Pagina 35. Pagina
36. Pagina 37.
Sulla pagina 38 la parola al Consigliere Frassy.
Frassy (CdL) - Penso che il capitolo 8600 si riferisca alla
vicenda infinita dei canoni di locazione degli immobili
industriali. Nell'assestato 2004 c'erano 2 milioni come
nell'assestato 2005, nella competenza 2005 c'è 1,5 milioni, nella
competenza 2004 c'erano 2 milioni. Il dato interessante è quello
dei residui, perché i residui del bilancio scorso 2004 erano 15,1
milioni, i residui del bilancio attuale sono 7,8 milioni. Quello
che ci incuriosisce intanto è il dato dei residui, nel senso che è
vero che abbiamo recuperato una parte delle sofferenze, ma abbiamo
recuperato, se le sofferenze sono fotografate alla data in cui il
problema era stato sviscerato... ovvero eravamo alla fine della
scorsa legislatura... il punto sui contratti di locazione
predisposti e sottoscritti dalle varie aziende era stato fatto un
anno fa con l'Assessore Ferraris e il dato dell'Assessore mi
ricordo che era ottimistico, qui a stima 15 milioni, 7,8 milioni...
siamo al di sotto del 50% rispetto all'ipotesi del recuperato;
perciò vorremmo capire se il dato del residuo nasce sui nuovi
contratti che sono stati sottoscritti o se nasce da altri
ragionamenti. Questa è la prima considerazione ed è anche la prima
domanda.
La seconda domanda è sulla competenza. La legge regionale del
canone agevolato, la n. 1/1998, è stata abrogata, da quest'anno non
è più operativa; non mi sembra siano cambiati gli immobili, perché
alcuni sono stati recuperati e sottratti da procedure fallimentari
e concorsuali, perciò è aumentata la disponibilità patrimoniale e,
in assenza di una nuova regolamentazione, avete sempre detto che
vige il meno favorevole canone di mercato. Non riusciamo a capire
come mai lo scorso anno la previsione fosse di 2 milioni di euro e
quest'anno la previsione è su una cifra notevolmente inferiore di
1,5 milione; anche questo dato ci lascia perplessi sul ragionamento
politico prima ancora che contabile. Essendo questo un argomento
che da parecchio tempo inseguiamo, cercando di fare il punto della
situazione, vorremmo capire ad oggi quali sono i ragionamenti
politici e contabili che stanno dietro a tali numeri.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Rispetto alla questione, sia per quanto
attiene i residui che per la voce in competenza, come ben sa il
collega Frassy, sono intervenute una serie di regolarizzazioni per
cui, rispetto alle cifre previste, nella stipula dei contratti sono
stati definiti gli importi, che potevano anche essere diversi
rispetto agli importi indicati in previsione. Quel valore che da un
lato è decisamente ridimensionato per quanto attiene i residui
quindi è da imputare e ad un effettivo incasso e ad una
rinegoziazione che ha portato a minori accertamenti. Per quanto
attiene la competenza, al contrario ci si rifà esattamente alle
condizioni contrattuali stipulate, quindi, rispetto ad una
situazione non definita, abbiamo delle situazioni definite e per
quelle poche, perché effettivamente sono rimaste poche, non
definite, c'è un contenzioso in atto che dovrà essere gestito, per
cui le due cose sono riconducibili allo stesso fenomeno.
Presidente - La parola alla Consigliera Squarzino Secondina.
Squarzino (Arc-VA) - Capitolo 8700, se vediamo l'assestato 2005,
500 mila euro, dava anche in previsione per gli anni successivi una
cifra analoga. Qui vediamo che nel 2006 abbiamo un incremento
fortissimo, 7 volte tanto, e lo stesso incremento viene mantenuto
negli anni successivi, anzi, lievemente, si passa da 3,5 milioni
nel 2006 a 3,6 milioni nel 2007, a 3,7 milioni nel 2008. Volevamo
capire come mai questo forte incremento, quali sono le motivazioni
che portano a tale introito.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Nello storico non abbiamo sempre le 500
mila, perché su questo capitolo ad esempio abbiamo l'accertamento
dei dividendi di "Finaosta". Nel consuntivo avremo 2,779 milioni, è
la "Valeco", quindi questa previsione è fatta in virtù di quelli
che fino ad oggi hanno sempre riconosciuto i dividendi, "Finaosta"
e "Valeco"...
(interruzione della Consigliera Squarzino Secondina, fuori
microfono)
... perché queste sono le previsioni rispetto al dividendo di
"Finaosta".
Presidente - La parola alla Consigliera Squarzino Secondina.
Squarzino (Arc-VA) - Capisco che lei mi risponda in modo
ragionieristico, però volevo capire quali sono i fatti che hanno
portato la "Finaosta" e la "Valeco" a consentire alla Regione di
avere maggiori dividendi, 7 volte di più. Vorrei capire intanto se
viene da "Finaosta" o da "Valeco" e come mai, quali sono i fatti
che hanno consentito a queste 2 società di guadagnare così tanto da
poter aumentare l'entità del dividendo.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - L'esercizio 2004 vedeva una distribuzione di
dividendi esclusivamente di "Valeco", nell'ambito delle previsioni
del 2005 si è rimasti a delle previsioni molto contenute. In realtà
nel 2005 già ci troveremo a vedere una distribuzione dei dividendi
in virtù dei risultati di "Finaosta" del 2003 e 2004. La
distribuzione dei dividendi non è necessariamente una conseguenza
dell'utile, è una decisione dell'assemblea: se la società ha
bisogno di risorse, la politica dei dividendi viene contenuta e
vengono trattenute delle risorse all'interno della società, per
fare le attività con capitale proprio. Qualora la società non abbia
delle necessità, si dà una certa gratificazione ai soci con una
distribuzione di dividendi. Questa che noi indichiamo è un'attesa
rispetto alla gratificazione del socio Regione, che ha nei
confronti delle varie società a cui partecipa direttamente...
Squarzino -
(fuori microfono)
... quindi
riassumendo...
Marguerettaz (UV) - ... prima ero troppo sintetico, adesso devo
riassumermi.
Presidente - La parola alla Consigliera Squarzino Secondina.
Squarzino (Arc-VA) - Era un tentativo, probabilmente la colpa
era mia che non ho formulato in modo chiaro la domanda ma, non
conoscendo l'argomento, non ero in grado di formularla. Adesso era
solo per verificare se è giusta l'ipotesi che grosso modo nel 2006
si prevedono 500 mila euro da "Valeco" e 3 milioni di euro da
"Finaosta", o ci sono tante altre società, da cui possiamo far
arrivare dei dividendi?
Presidente - La parola al Consigliere Riccarand.
Riccarand (Arc-VA) - Mi ha incuriosito questo fatto dei
dividendi della "Valeco", perché che tale società, che gestisce i
rifiuti, faccia non solo degli utili, ma dei dividendi, però
sappiamo i costi per i cittadini di tale sistema, è curioso. Vorrei
capire quindi quali sono questi dividendi della "Valeco", che voi
avete messo nell'assestato 2005 e prevedete in competenza nel 2006.
Ci arriveremo poi più avanti, dove ci sono un paio di capitoli sui
rifiuti, così chiederemo all'Assessore Cerise di capire meglio
questo.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - La distribuzione di dividendi non è scissa
dagli utili. La "Valeco" è una società che effettua tutta una serie
di attività, ivi compresa anche la vendita di energia elettrica,
quindi nell'ambito della sua attività produce degli utili. Questi
utili non necessariamente vengono tutti distribuiti. Le anticipo
che è intenzione della società fare una distribuzione anche delle
riserve accantonate negli anni, che non sono state distribuite. Lì
quindi è un'attività ispettiva molto semplice, è sufficiente
prendere il bilancio di "Valeco", vedere la produzione dell'utile,
vedere le riserve che ci sono e rispetto a questo la politica della
distribuzione dei dividendi è una conseguenza. Non c'è nulla di
oscuro. Le dico le cifre negli anni, la "Valeco" ha sempre
distribuito degli utili: nel 2001 20.658, nel 2002 30.000, nel 2003
30.000, nel 2004 48.000, nel 2005 48.000. È un'attività molto
semplice, quando approviamo il consuntivo, questi sono introitati e
lei li trova nel capitolo 8700, in tutti i consuntivi che lei andrà
a vedere troverà questi dati...
(interruzione della Consigliera Squarzino Secondina, fuori
microfono)
... sarò lieto di fornirvelo.
Presidente - Pagina 39.
Sulla pagina 40 la parola al Consigliere Frassy.
Frassy (CdL) - Vorremmo alcune delucidazioni sul capitolo 9520,
che si riferisce a somme dovute alla Regione da amministratori
dipendenti regionali a titolo di recupero, in esecuzione di
sentenze di Magistratura varia. Abbiamo visto la previsione dello
scorso bilancio, l'assestato era 75.000, adesso sono 100.000, la
competenza attuale è di 110.000, la precedente era di 100.000, i
residui sono 1.1350.000 a fronte di un residuo del bilancio 2004 di
1.900.000, la differenza fra i residui è di 450.000 euro, che
immaginavamo di trovare nell'assestato 2005, invece l'assestato
2005 è inferiore rispetto alla differenza fra i due residui.
Vorremmo perciò capire dal punto di vista contabile dove è stata
registrata la differenza fra i due residui e l'assestato; vorremmo
capire se sui residui in quanto definiti tali ci sono delle azioni
che sono state promosse, o ci sono dei piani di rateizzazione, o
quant'altro e vorremmo avere una situazione di dettaglio sul modo
in cui sono state costruite le voci del capitolo 9520.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Qui c'era il Dr. Massimo Inardi che poteva
affrontare questo... cerchiamo di essere competitivi... qui c'è
l'esecuzione sentenza di condanna n. 158/1991, Corte dei Conti,
dipendenti regionali casa da gioco, dove abbiamo una serie di
nominativi che non credo si possano indicare, sono sentenze
pubbliche ma, parlando di persone, dovremmo...
(interruzione del Consigliere Frassy, fuori
microfono)
... il totale da recuperare è... scusi, guardo se quadra... 92
mila più 10 mila, abbiamo per il 2006 92.000 per dipendenti
regionali e amministratori e c'è quella dei controllori regionali
della casa da gioco di 10 mila euro.... certo, previsioni 2006.
Allora abbiamo detto, ci sono questi 10.000 che sono quelli della
Corte dei Conti, poi ci sono le altre che sono di altri soggetti,
che invece non sono riconducibili ad un'unica sentenza, ma a varie
sentenze per dipendenti regionali che nel tempo sono stati
condannati...
(nuova interruzione del Consigliere Frassy, fuori
microfono)
... sto guardando i nomi. Qui sono solo dipendenti...
(nuova interruzione del Consigliere Frassy, fuori
microfono)
... sui residui... nella competenza abbiamo detto che ci sono i
dipendenti, negli altri, poiché il capitolo è dipendenti e
amministratori, ci saranno anche sul residuo degli
amministratori... riformuli la domanda.
Presidente - La parola al Consigliere Frassy.
Frassy (CdL) - La domanda era abbastanza semplice... nella
risposta che mi attendevo... la prima questione è la differenza che
c'è nei residui 2004 rispetto ai residui 2005 e la differenza
assestato...
(interruzione dell'Assessore Marguerettaz, fuori
microfono)
... sto dicendo io che nei residui 2004 erano 1,9 milione,
mentre nei residui di questo bilancio 1,35 milione, la differenza è
di 450.000 euro. Pensavamo che questa differenza la si trovasse
nell'assestato; no, non si trova nell'assestato, poi me lo spiega e
probabilmente è così. Quello che le chiedo come seconda
considerazione è se 1,35 milione è frutto, essendo un residuo, di
una situazione che deriva da azioni giudiziarie, procedure
esecutive, cioè che tipo di certezza avete per averlo messo nei
residui, cioè che azioni ci sono per coltivare questi residui,
perché il fatto che vi sia una sentenza non è significativo per
incassare la somma, perché, se il debitore non adempie
spontaneamente alla sentenza, lei mi insegna che quella somma non
arriverà mai.
Abbiamo discusso, prima di entrare nel dettaglio dei capitoli,
sui costi della politica e con alcuni sottili distinguo abbiamo
convenuto tutti sul fatto che è necessario tagliare determinati
costi della politica: ecco nei costi della politica ci mettiamo
anche il recupero di quei danni e dunque il recupero a titolo di
risarcimento dei danni fatti dalla politica alla cosa pubblica.
Visto che non sono cifre insignificanti, perché abbiamo un residuo
per 1,35 milione di euro, vorremmo capire come state gestendo il
recupero nelle casse pubbliche dell'amministrazione di queste
cifre.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Mentre si discute del bilancio, si discute
se esiste titolo o meno per iscrivere degli importi nell'ambito
della previsione. Se lei vuole capire quali sono le azioni che
vengono fatte a tutela di questo credito, credo che lo strumento
migliore sia quello di un'interrogazione o di un'interpellanza. Non
ho oggi gli elementi dell'Ufficio legale, né devo averli, per
sapere se sono state fatte delle azioni, se c'è un piano di
rientro, se ci sono delle attività. Se lei ritiene, con questo
processo possiamo dare contezza e procediamo nel fare un'istanza
all'Ufficio legale per capire cosa fanno.
Per quanto attiene invece l'altra domanda, quando abbiamo un
dato nell'assestato, indichiamo un dato che è di competenza
nell'ambito di questo bilancio, tanto che le sentenze della Corte
dei Conti rispetto ai dipendenti sono delle attività che vengono
fatte qui, per esempio, nei confronti degli eredi, quindi abbiamo
iscritto - rispetto a tale capitolo - un dettaglio che è
riconducibile a questo tipo di procedura. La diminuzione dei
residui però - ripeto - non ha un riverbero sull'assestamento, ma è
un'operazione che deve avere una sua manifestazione nella cassa, mi
spiego, Consigliere Frassy? Se diminuiscono i residui, se sono
residui attivi, cioè dobbiamo avere una movimentazione in cassa,
non dobbiamo andare a toccare la voce dell'assestato... della cassa
o di uno stralcio, se è un residuo a quel punto inesigibile. Da
quello che mi dicono gli uffici, sono diminuzione di residui per
incassi.
Presidente - Pagina 41.
La parola al Consigliere Riccarand.
Riccarand (Arc-VA) - Volevo chiedere a proposito dei capitoli
9750 e 9760, che riguardano rimborsi da parte dei Comuni sulle
spese del trattamento dei rifiuti e rimborsi da parte dei consorzi,
da cosa derivano esattamente tali proventi e quali sono le
valutazioni sulla cui base sono state inserite queste cifre in
bilancio.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Questa previsione di 3,2 milioni viene fatta
sulla base dei consuntivi, quindi, rispetto al 2006, noi inseriamo
la previsione sulla base del consuntivo 2005, quindi il
rimborso...
(interruzione del consigliere Riccarand, fuori
microfono)
... ma c'è scritto...
Presidente - La parola all'Assessore al territorio, ambiente e
opere pubbliche, Cerise.
Cerise (UV) - I rimborsi che i consorzi di riciclaggio, i vari
"CONAI", piuttosto che questi altri, sono per quanto riguarda il
materiale che viene recuperato. Tale quota dovrebbe servire, e
questo è il motivo per il quale non facciamo pagare ai Comuni
nessun prezzo di conferimento - e siamo gli unici in Italia a farlo
-, per il materiale che arriva in maniera differenziata, appunto
perché c'è questa entrata da parte dei consorzi di riciclaggio.
Presidente - La parola al Consigliere Riccarand.
Riccarand (Arc-VA) - Assessore, però, se guardiamo l'entrata di
competenza di questo capitolo, 9760, "rimborso da parte dei
consorzi per il recupero dei rifiuti", avevamo nel bilancio di
previsione dello scorso anno una previsione di competenza di 700
mila euro; adesso abbiamo una previsione di competenza sul 2006 di
nuovo di 700 mila euro, poi sul 2007 di nuovo 700 mila e sul 2008
di nuovo 700 mila. Cosa significa questo? Significa che voi
prevedete un incremento zero della raccolta differenziata, del
conferimento ai consorzi. Questo è il dato che viene fuori dal
bilancio. Su questo vorrei capire come mai fate questo tipo di
poste, che indicano una volontà politica di rimanere fermi sulla
raccolta differenziata.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Il bilancio non sempre viene fatto indicando
dei valori che sono dei valori sperati, ma dei valori prudenti,
quindi il bilancio viene fatto con criteri di prudenza. Rispetto a
delle ipotesi che ci auspichiamo, ci attestiamo su dei valori che
sono dei valori prudenti... quello che non fa l'amico del
Consigliere Lattanzi, cioè il Ministro Tremonti!
Presidente - La parola al Consigliere Riccarand.
Riccarand (Arc-VA) - Mi permetta, Assessore, di replicare su
questo punto, perché è fra l'altro un argomento che è all'ordine
del giorno con ben 2 mozioni di questo Consiglio, quindi ne
discuteremo dopo il bilancio, ma il dato che voi mettete qui è
preoccupante. Sono usciti recentemente i dati del 2004, siamo
l'ultima Regione del nord Italia per raccolta differenziata, siamo
al 25-26%, siamo 10 punti sotto l'obiettivo della "legge Ronchi",
che risale a 10 anni fa, e voi qui mettete una previsione di
entrata che indica un incremento nullo del conferimento di prodotti
riciclabili ai consorzi. Questo è il dato politico che emerge da
tali cose, poi le cifre saranno esatte, però le previsioni...
siccome credo che almeno al 35% sia previsto l'obiettivo, perché è
obbligatorio, non è neanche nella vostra facoltà di rimanere
sotto... non registrate neanche nelle previsioni quel dato di
incremento.
Presidente - La parola alla Consigliera Squarzino Secondina.
Squarzino (Arc-VA) - Sempre su questo capitolo, per capire. Sul
"PREFIN", fra le priorità del Governo regionale, quest'ultimo
scrive:
"potenziamento della raccolta differenziata"
, allora
voglio sapere che rapporto c'è fra potenziamento della raccolta
differenziata indicato come priorità del Governo, e non di un
Assessorato, e tale capitolo di previsione.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Le previsioni di entrata non possono, per
legge, prevenire delle scelte politiche o dare manifestazione delle
scelte politiche...
(interruzione della Consigliera Squarzino e del Consigliere
Curtaz, fuori microfono)
... è così. Fermiamo, andiamo a vedere la legge... non prendiamo
in giro nessuno, non è così. I criteri delle previsioni delle
entrate si devono rifare... si ricorda, siccome fa il saputello,
cosa ha detto il revisore dei conti lo scorso anno su tutta una
serie di entrate, che sono venuti a chiedere quali sono i documenti
sulla previsione? Da quel punto di vista, o abbiamo dei documenti,
o diventa difficile fare delle previsioni.
Curtaz -
(fuori microfono)
... non prendere in giro la
gente, perché non siamo cretini!
Presidente - La parola alla Consigliera Squarzino Secondina.
Squarzino (Arc-VA) - Sull'aumento delle tasse relativamente ai
tabacchi, al consumo dei tabacchi, avete detto che aumentano le
tasse; se sono aumentate, rimangono tali e quali anche nel 2007 e
2008! Invece nelle previsioni 2008 come fa a calcolare quello?
Presidente - Pagina 42.
La parola alla Consigliera Squarzino Secondina.
Squarzino (Arc-VA) - A pagina 42, capitolo 9860, qui per capire,
i proventi derivanti dall'utilizzo di beni regionali saranno, non
so, l'affitto di qualche locale... ma sui servizi prestati dalla
Regione quali sono le tipologie di servizi che la Regione presta,
da cui poi ha un provento, e quali sono i beni regionali il cui
utilizzo costituisce una possibilità per la Regione di avere dei
proventi?
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Abbiate pazienza, solo per avere i dati...
proventi per pronto intervento a mezzo elicottero: 1,5 milione;
proventi derivanti da servizi a pagamento resi dai vigili del
fuoco: 250 mila; proventi servizio antincendio aeroportuale: 50
mila; proventi servizio postazione antincendio traforo Monte
Bianco: 1,9 milione; proventi derivanti da servizi a pagamento resi
dai vigili del fuoco, articolo 16, 30 mila; proventi derivanti dai
servizi a pagamento resi dai vigili del fuoco, articolo 16, legge
n. 7/1999, servizi non urgenti: 20 mila; totale 3,75 milioni.
Presidente - La parola al Consigliere Riccarand.
Riccarand (Arc-VA) - Ci dica allora l'Assessore, sempre su
questo capitolo, sulla base di quale ragionamento qui avete fatto
il pluriennale, perché avete 3,75 milioni sulla competenza 2006,
poi crescete a 4,3 milioni nel 2007 e a 4,85 milioni nel 2008.
Evidentemente avete fatto alcune valutazioni di tipo politico e
tecnico contabile... come mai qui c'è una dinamica in crescita,
invece nel caso dei proventi della raccolta differenziata c'è un
"encefalogramma" piatto?
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Qui la previsione di aumento è la previsione
derivante dai proventi per pronto intervento a mezzo elicottero,
che da 1,5 milione passa a 2 milioni, a 2,5 milioni; questi sono i
valori che hanno un'evoluzione di tale tipo. Questa è la previsione
rispetto a quegli interventi, che sono interventi forniti in virtù
di quel discorso che già la Consigliera Squarzino ha fatto durante
l'illustrazione generale del bilancio, nel senso che ha rilevato il
costo dell'elicottero, che ha avuto un incremento esponenziale,
perché le prestazioni non vengono fatte più da un elicottero con un
solo motore, ma da un elicottero bimotore, che ha un costo mi pare
di 7 milioni. Le prestazioni quindi hanno quel tipo di evoluzione
dal punto di vista dei costi.
Presidente - La parola al Consigliere Riccarand.
Riccarand (Arc-VA) - Se ho sentito bene, l'Assessore ha elencato
fra i proventi previsti nel 2006 anche quelli derivanti da rimborsi
alla Regione per l'attività dei vigili del fuoco al traforo del
Monte Bianco: ecco, però è noto che questa presenza dei vigili del
fuoco del corpo valdostano scomparirà. Siccome è una posta
importante, rispetto a tale voce non esiste nessuna segnalazione
nel bilancio del venir meno di questo introito, che per noi va bene
perché siamo d'accordo su quella soppressione!
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Tale previsione è nota in questi ultimi
giorni, quando abbiamo fatto il bilancio ed è stato approvato
all'inizio di novembre non era noto nulla di questo, quindi abbiamo
fatto una previsione stante la situazione che vigeva fino a quella
data.
Presidente - Pagina 43. Pagina 44.
Sulla pagina 45 la parola al Consigliere Tibaldi.
Tibaldi (CdL) - Capitolo 9905, non c'è scritta nessuna somma sui
recuperi di somme giacenti sulla gestione speciale da "Finaosta
S.p.a." derivanti da rientri dei finanziamenti concessi. Già lo
scorso anno mi aveva dato una risposta sintetica, annunciando che
mi avrebbe fatto avere il dato complessivo. Competenza zero,
residui zero, assestato zero, nonostante nel 2005 vi fosse una
competenza di 30 milioni. Un anno fa rispose ad una domanda analoga
del sottoscritto che questi 30 milioni erano una quota parte della
gestione speciale e che mi avrebbe fatto sapere qual era il dato
complessivo. Visto che è trascorso un anno infruttuosamente, senza
avere alcuna risposta in merito e adesso non vediamo più traccia di
questi 30 milioni, vorremmo sapere quale gioco di prestigio ha
fatto. Che fine hanno fatto, sono state recuperate queste somme da
"Finaosta", sono state riallocate... non c'è nulla, non ci sono
nell'assestato, si è perso traccia.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Abbiamo fatto lo scorso anno un gioco di
prestigio, denominato assestamento di bilancio, che è passato in
Consiglio, in cui abbiamo rinunciato al rientro. Lei quindi è stato
testimone, non partecipe, magari passivo, di un gioco di prestigio
che è una deliberazione del Consiglio, in cui l'assestamento è
stato foriero di... quindi stiamo parlando di una legge...
(interruzione del Consigliere Tibaldi, fuori
microfono)
... non è vero, quella è stata una cosa importante, perché nella
dinamica dell'assestamento, quindi dell'utilizzo dell'avanzo di
amministrazione, l'Amministrazione regionale ha rinunciato al
rientro, perché aveva una sufficiente dotazione con l'avanzo di
amministrazione, per far fronte ai suoi investimenti. Rispetto a
quello le segnalo che quella parte non rientrata è oggi prenotata
per l'operazione di acquisizione del "Grand Hôtel Billia".
Presidente - Pagina 46. Pagina 47. Pagina 48. Pagina 49. Pagina
50. Pagina 51. Pagina 52.
Sulla pagina 53 la parola alla Consigliera Squarzino
Secondina.
Squarzino (Arc-VA) - A pagina 53, capitolo 10200, questo è il
provento della vendita di quel piano vendita che il Consiglio
approva ogni anno?
(interruzione di un Consigliere, fuori microfono9
... come mai si pensa per il 2007-2008 di aumentare i proventi?
In base a quale ragionamento?
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Come vede, abbiamo un andamento che è
identico ma, se va a vedere, lo abbiamo messo anche negli anni
passati, quando abbiamo incassato 5-6 milioni (ad esempio,
nell'"Ecole de neige"); quest'anno abbiamo avuto un discreto
successo, non siamo riusciti a vendere tutto, ma con l'ultima asta
abbiamo venduto qualcosa che mi pare vicino a 6-700 mila euro.
Abbiamo venduto la torre di Planaval, abbiamo venduto un alloggio
in Corso Padre Lorenzo...
(interruzione di un Consigliere, fuori microfono)
... non abbiamo venduto la Fontana di Trevi! Abbiamo venduto dei
terreni ad Arnad, dei terreni a Fontainemore, non abbiamo venduto
dei terreni edificabili a Pré-Saint-Didier, quindi abbiamo alcuni
beni che sono stati indicati qui. Per l'anno prossimo abbiamo una
previsione sottostimata, perché, rispetto a 10-11 beni che abbiamo
indicato nel piano vendite, che sono quei beni di natura
industriale, c'è un'attività dal punto di vista peritale che è in
fase di definizione e che non verrà definita entro il 31 dicembre
2005, ma avremo sicuramente, al contrario di alcune situazioni, dei
consuntivi superiori alle previsioni.
Presidente - Pagina 54. Pagina 55. Pagina 56.
Sulla pagina 57 la parola al Consigliere Frassy.
Frassy (CdL) - Vorremmo solo sapere cosa c'è dietro il mutuo con
il Credito sportivo per 1,5 milione di euro, che tipo di opere sono
previste.
Presidente - La parola al Consigliere Tibaldi.
Tibaldi (CdL) - Sappiamo che sono mutui a pareggio quelli
iscritti in competenza al capitolo 11150, vorremmo sapere se, al di
là di questa previsione virtuale che è stata iscritta, c'è qualche
previsione reale di contrarre dei mutui.
Presidente - La parola all'Assessore al turismo, sport,
commercio e trasporti, Pastoret.
Pastoret (UV) - Non c'è nessuna previsione, nel senso che questi
mutui sono iscritti in entrata perché la somma corrispondente è
prevista in uscita nel caso vengano accesi da qualcuno. Quando
parleremo del capitolo delle uscite, vedremo. C'è in previsione la
realizzazione di una piscina con un "project financing", quindi
verosimilmente questi accederanno al mutuo, ma, se non lo
prevediamo in entrata, non lo possiamo neanche prevedere in uscita,
in una sorta di partita di giro, perché noi siamo il soggetto che
chiede al Credito sportivo di erogare i mutui, sui quali poi
pagheranno gli interessi o i Comuni, o i soggetti interessati ad
accedere a questi fondi. A Saint-Christophe c'è una richiesta di
questo genere da parte di privati, che faranno un accordo con il
Comune di Saint-Christophe, verosimilmente accenderanno un mutuo
con il Credito sportivo. Sono società sportive. In effetti, i 500
mila euro che ci sono nell'assestato 2005 corrispondevano anche a
quelli che erano previsti in uscita. Ci potrebbero essere dei
Comuni o altri soggetti che intendono accendere dei mutui con il
Credito sportivo, quindi prudenzialmente, sapendo che c'è quel tipo
di intervento, anziché iscrivere i 500 mila euro che erano
sufficienti per gli altri anni, abbiamo previsto una cifra
superiore. Tutto lì.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - L'accensione del prestito a copertura delle
spese in investimento di 170 milioni, così come la previsione del
mutuo da contrarre con il Credito sportivo, hanno una
caratteristica, come vedranno i colleghi Frassy e Tibaldi: che
nell'ambito della cassa non c'è nessuna previsione. Abbiamo già
avuto modo di parlare prima con la proposta del collega Comé di
prevedere l'avanzo di amministrazione, che ha un'alternativa:
quella di prevedere il mutuo a pareggio, quindi c'è una previsione
che è una previsione a tutti gli effetti, con tutte le conseguenze,
tanto che noi prevediamo anche la parte interessi, ma che, di
fatto, se le economie e l'avanzo di amministrazione sono tali, non
vengono utilizzate, ma permettono questa dinamicità del bilancio.
Non c'è la previsione di contrarre, tanto che nell'ambito della
cassa non abbiamo scritto.
Presidente - La parola al Consigliere Frassy.
Frassy (CdL) - Solo per una breve considerazione, nel senso che
la risposta fornita dall'Assessore Pastoret e dall'Assessore
Marguerettaz mi sembra leggermente contrastante con la risposta
fornita circa mezz'ora fa ai colleghi dell'"Arcobaleno", su quei
criteri di prudenza del bilancio, dove l'Assessore faceva
riferimento al fatto che bisognava avere delle certezze sulle
entrate (ci si riferiva a tasse di concessione). Mi sembra però
quanto meno originale che vengano fatte delle previsioni, in
assenza di non dico progetti, ma quanto meno di determinazioni
esistenti dal punto di vista della progettualità politica, perché,
se abbiamo capito bene, per il Credito sportivo, nonostante le
tante esigenze esistenti - ne cito una per tutte, che aspetta che
ci sia un accordo fra Regione e Comune di Aosta: parliamo del
Palazzetto dello sport di Aosta -, si fa una previsione di 1,5
milione di euro per una piscina in quel di Saint-Christophe. Sarà
forse una previsione che è stata messa dentro per accontentare
qualcuno, ho seri dubbi che dalla poca convinzione con cui
l'Assessore Pastoret si è espresso, questa realizzazione trovi
"gambe" perlomeno nel prossimo 2006. Evidenziamo perciò una curiosa
distrazione sulle esigenze peraltro molteplici nell'ambito delle
infrastrutture sportive; pensiamo solo ai problemi di tipo
infrastrutturale delle scuole, dove molte scuole ancora oggi non
sono dotate degli impianti necessari per effettuare le ore di
educazione fisica. Pensiamo anche ai costi che vengono sostenuti e
dalle istituzioni scolastiche, e dall'Amministrazione regionale per
trasportare con autobus i ragazzi dalla sede scolastica alle
palestre. Prendiamo atto perciò che su questo non avete
progettualità.
Presidente - La parola all'Assessore al turismo, sport,
commercio e trasporti, Pastoret.
Pastoret (UV) - Prendo atto di non essermi spiegato ed è colpa
mia. Con il Credito sportivo esiste una convenzione, che non c'è
solo con la Valle d'Aosta, esiste in genere con tutte le Regioni.
Il Credito sportivo eroga finanziamenti - su richiesta - ad
associazioni sportive, enti pubblici, eccetera, che intendono
realizzare strutture di carattere sportivo. Lo scorso anno erano
stati iscritti a bilancio 500 mila euro, che credo non siano stati
utilizzati; semplicemente sono iscritti perché in qualsiasi momento
un soggetto, pubblico o privato, avendo le caratteristiche
richieste, decida di accendere un mutuo con il Credito sportivo e
di realizzare...
(interruzione del Consigliere Frassy, fuori
microfono)
... dico che non lo so, nel senso che non ho gli elementi. Un
soggetto può decidere di fare ricorso ad un mutuo con il Credito
sportivo e di realizzare una struttura sportiva che rientri nei
parametri che sono così definiti. Quest'anno avremmo potuto
iscrivere 500 mila euro come era stato fatto precedentemente,
perché la Regione non accende mutui con il Credito sportivo,
abbiamo approvato recentemente la realizzazione della palestra di
Pont-Saint-Martin che viene fatta a totale carico della Regione e
si ricorderanno i colleghi che 4 anni fa quella "cosa" fu discussa
in quest'aula quando si approvò un apposito accordo di programma.
Ora, 1,5 milione di euro è iscritto perché sappiamo - c'è peraltro
la presentazione di un progetto di carattere preliminare a titolo
informativo, che è stato recapitato presso l'Assessorato - che ci
sono delle società sportive di nuoto, che vorrebbero con un
"project financing" realizzare una piscina. Ciò non compete alla
Regione, si tratta di un accordo che loro faranno con il Comune di
Saint-Christophe; avranno però bisogno per finanziare tale opera e
di accendere un mutuo con il Credito sportivo, cosa che gli
permettiamo di fare iscrivendo questo a bilancio. Noi però
iscriviamo in bilancio in uscita 1,5 milione di euro, che sono
ipotetici, potrebbero essere utilizzati o meno ma, per il
meccanismo di funzionamento del finanziamento del Credito sportivo,
dobbiamo iscrivere anche questa posta in entrata. Non c'entra nulla
con la nostra progettualità, perché, se noi dobbiamo fare delle
opere di tipo sportivo, ce le finanziamo direttamente; poi che le
facciano o non le facciamo, questa è un'altra cosa ma, dal punto di
vista contabile, così funziona.
Presidente - Pagina 58. Pagina 59. Pagina 60. Pagina 61. Pagina
62. Pagina 63. Pagina 64. Pagina 65. Pagina 66. Pagina 67. Pagina
68.
Colleghi, terminiamo la seduta per oggi, il Consiglio è
riconvocato alle ore 9,00 di domani. Ricordo che alle 8,50 c'è la
Conferenza dei Capigruppo.
La seduta è tolta.
---
La séance se termine à 0 heures 11.
