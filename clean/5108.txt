Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2661 del 11 marzo 1987 - Resoconto
OGGETTO N. 2661/VIII - UNIFICAZIONE E AGGIORNAMENTO DELLA
LEGISLAZIONE REGIONALE IN MATERIA DI COOPERAZIONE
(Interrogazione).
PRESIDENTE:
Do lettura dell'interrogazione in oggetto
presentata dai Consiglieri Millet e Mafrica:
INTERROGAZIONE
CONSTATATO
che da ormai un anno si parla
dell'imminente presentazione da parte della Giunta regionale di un
disegno di legge che unifichi ed aggiorni le leggi regionali
esistenti in materia di cooperazione;
RICORDATO
che alcuni indirizzi di detto disegno di
legge sono stati presentati nel corso di un recente convegno sulla
cooperazione, a cui i Consiglieri regionali non hanno potuto
partecipare perché contemporaneo ad una adunanza
consiliare;
i sottoscritti Consiglieri regionali
INTERROGANO
l'Assessore competente per conoscere:
1)
quali sono i principali indirizzi del nuovo disegno
di legge sulla cooperazione;
2)
la data in cui avrà presumibilmente termine la
lunga gestazione del provvedimento in questione.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Il nuovo testo di legge sulla
cooperazione, che dovrebbe in pratica abrogare norme legislative
precedenti per unificarle, razionalizzarle e potenziarle, è già
predisposto ed è frutto di un lavoro complesso e lungo che ha
coinvolto le associazioni di rappresentanza delle cooperative in
Valle d'Aosta ed ha potuto anche fruire degli apporti, provenienti
anche da fonti molto qualificate, di un convegno che
l'Amministrazione regionale ha organizzato a St. Pierre nel
dicembre del 1986. Si tratta, quindi, di un testo di legge che
dovrebbe porsi ai primissimi posti della legislazione nazionale in
materia.
Ricordo ancora che, sempre in questa materia, la Giunta, in data
21 dicembre 1986, ha deliberato di avviare un'indagine conoscitiva
sulla cooperazione, per avere un quadro di riferimento certo, non
solo dal punto di vista quantitativo, ma anche in riferimento alla
tipologia del nostro movimento cooperativo.
Le mie risposte all'interrogazione potrebbero sembrare una
scorrettezza nei confronti del Consiglio, perché la proposta di
legge sarà esaminata dalla Giunta in questa o nella prossima
settimana, per essere successivamente presentata in Commissione e
poi in Consiglio, e, pertanto, lungo questo "iter" può ancora
essere soggetta a modifiche e correzioni. Mi permetto, tuttavia, di
indicarne solo alcuni capisaldi: gli obiettivi della legge
prevedono di "stimolare la costituzione di società cooperative,
incrementarne lo sviluppo e le capacità produttive, favorire la
professionalità e la specializzazione degli operatori (argomento
interessantissimo), migliorare i servizi a sostegno delle
cooperative"; sono previsti interventi a favore delle cooperative
che presentino progetti finalizzati (finanziamenti per la
capitalizzazione iniziale, finanziamenti per investimenti,
finanziamenti per l'organizzazione aziendale e le garanzie
fidejussorie).
Viene previsto un comitato tecnico per l'esame dei progetti.
L'aspetto più qualificante è forse costituito dall'organizzazione
di programmi formativi legati anche alla legge regionale per la
formazione professionale. Si tratta, cioè, di dare un più energico
impulso al problema della formazione degli operatori, che viene
considerato come l'elemento di base per il rilancio della
cooperazione nella nostra Regione.
Oltre a prevedere interventi a favore delle associazioni delle
cooperative, la legge, analogamente a quanto avviene in altri
settori - si richiama, a titolo d'esempio, la recente istituzione
della Commissione per l'artigianato -, prevede anche l'istituzione
di una Commissione regionale per la cooperazione, alla quale non
sono attribuiti solo compiti di tipo notarile, ma anche di
consultazione e di informazione, nonché di esprimere pareri nei
confronti dell'Amministrazione regionale.
Credo di aver esposto a grandi linee il contenuto della legge,
che è già predisposta e che nei prossimi giorni verrà presentata in
Giunta, per essere successivamente avviata all'esame delle
Commissioni regionali competenti.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
L'interrogazione aveva lo scopo di
sollecitare l'Assessore ad illustrarci il punto in cui si trovava
l'esame di questo argomento. Infatti, dopo le discussioni di alcuni
anni fa sul problema della cooperazione, quando in Commissione si
prospettò l'esigenza di predisporre un testo di legge
più
organico e più incisivo, non se ne seppe più nulla. Non vogliamo
affatto dubitare delle buone intenzioni dell'Amministrazione
regionale, però noi vorremmo far notare di non essere stati
informati di tutte le discussioni che si sono svolte finora.
Da quanto ha detto l'Assessore si può anche arguire che il nuovo
testo di legge sia effettivamente completo e realmente innovativo,
e noi potremmo essere anche d'accordo, tuttavia vorrei sottolineare
che tutto questo lavoro, svolto intorno ad un argomento così
importante, è rimasto circoscritto ad un gruppo di lavoro un po'
troppo ristretto. Forse si sarebbero potuti coinvolgere i
Consiglieri interessati, magari anche a livello di Commissione, e
desiderosi di offrire il loro contributo. Non vorremmo che, come si
è già verificato nel passato, si presenti il disegno di legge e si
giustifichi la fretta della sua approvazione, e la conseguente
necessità di non poter modificare più nulla, con la scusa che la
sua elaborazione è costata alla Giunta due o tre anni di
lavoro.
Sollecitiamo quindi l'Assessore a presentare quel testo di
legge, però lo invitiamo anche ad essere disponibile, nel corso
della sua discussione, ad accettare eventuali modifiche proposte
sia dai Consiglieri che dalle associazioni delle cooperative. Mi
pare, infatti, che anche le cooperative, specie in quest'ultimo
periodo, non siano state molto informate sul riesame della
legislazione, che pure le interessava in modo così particolare.
Ribadisco che lo scopo dell'interrogazione mirava a conoscere
esattamente i termini in cui si pone il problema. Se si tratta di
attendere solo 15 giorni per la presentazione del nuovo testo di
legge, noi siamo d'accordo ed anzi cogliamo l'occasione per
sollecitarla, così la Commissione avrà modo di esaminarlo ed il
Consiglio potrà procedere alla sua approvazione in breve tempo.
