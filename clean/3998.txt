Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 294 del 29 maggio 1981 - Resoconto
OGGETTO N. 294/81 - ISTITUZIONE DEL SERVIZIO SPECIALE DI
NEUROLOGIA E NEUROFISIOPATOLOGIA DELL'OSPEDALE GENERALE DI AOSTA.
DISPOSIZIONI PER INTERVENTI NEL SETTORE DELLA NEUROTRAUMATOLOGIA.
ABROGAZIONE DELLA DELIBERAZIONE DEL CONSIGLIO REGIONALE N. 612 DEL
19 DICEMBRE 1979. (Trattazione di interpellanze e di proposta)
Presidente -
Do lettura dell'interpellanza presentata dal
Consigliere Berti:
INTERPELLANZA
Essendo pervenuta una circostanziata segnalazione da parte
del Dott. Raoul Orlandoni, Aiuto Divisione neuropsichiatrica
dell'Ospedale generale regionale di Aosta che, relativamente al
grave disservizio lamentato presso la neurologia, fa presente
quanto segue:
"il 1° maggio sono stato chiamato da un medico della
Rianimazione, malgrado sia un giorno festivo ed io non fossi di
servizio, per poter effettuare un esame speciale (EEG) a due malati
in coma, poiché non si trovava la persona che ha la chiave della
stanza dove c'è l'apparecchio per tale esame. E poiché i malati non
dovrebbero mai scontare sulla propria pelle le insufficienze delle
strutture sanitarie e dei responsabili delle stesse, sono andato in
Ospedale, rinunciando ad una gita fuori Aosta programmata colla mia
famiglia, ed impiegando tre ore, con l'aiuto di una volenterosa
infermiera della psichiatria, pure disposta a sacrificare il suo
riposo festivo disinteressatamente, per trovare una chiave della
stanza dell'EEG ed effettuare gli esami.
In tutto il tempo trascorso in Ospedale non abbiamo avuto il
piacere di intravedere neppure fugacemente il prezioso neurologo da
lire 235.000 al giorno (più rimborso spese viaggio, vitto e
alloggio).
Tale macroscopico disservizio per la neurologia può portare a
conseguenze anche gravi, e talora persino irreparabili, per i
malati neurologici, soprattutto i traumatizzati cranici..."
INTERPELLA
l'Assessore alla Sanità ed Assistenza Sociale, Dottor Augusto
Rollandin per sapere se corrisponde a verità quanto affermato dal
Dottor Orlandoni ed in caso affermativo i provvedimenti che intende
adottare di conseguenza.
Presidente -
Do lettura dell'interpellanza presentata dai
Consiglieri Viberti e Minuzzo:
INTERPELLANZA
PREOCCUPATI per la polemica svoltasi tra il Dott. Orlandoni
(specialista in neuropatologia e psichiatria) e l'Assessore
Rollandin sulle pagine dei giornali;
MEMORI di quanto dichiarato in sede di Consiglio
dall'Assessore alla Sanità circa la sentenza del T.A.R. (non ci
darà nessun problema);
APPRESO che la soluzione adottata, affatto salomonica, è
stata quella di annullare la Divisione di Neuropsichiatria;
VENUTI ALTRESÌ A CONOSCENZA del sistema con cui attualmente
viene erogata l'assistenza ai malati neurologici e cioè ricorrendo
ad assistenti neurochirurgici di Torino, i quali prestano la loro
opera per la modesta cifra di L. 235.000 al giorno più il rimborso
spese;
INTERPELLANO
l'Assessore alla Sanità ed Assistenza Sociale per
conoscere:
1) se i fatti elencati in premessa rispondono a
verità;
2) perché si è giunti a tale situazione;
3) cosa intenda fare per correggere tale stato di cose,
sicuramente non sereno e quindi poco idoneo a favorire una
assistenza quanto meno dignitosa.
Presidente
- Do lettura della proposta in oggetto, di cui
è relatore l'Assessore alla Sanità ed Assistenza sociale:
IL CONSIGLIO
- vista la legge regionale 19 febbraio 1975, n. 2 e
successive modificazioni ed integrazioni;
- visti la legge 12 febbraio 1968, n. 132 ed il D.P.R. 27
marzo 1969, n. 128;
- richiamata la legge 23 dicembre 1978, n. 833;
- visto il Decreto del Presidente della Giunta n. 200 del 17
marzo 1981;
- ad unanimità di voti favorevoli (presenti e votanti:
ventiquattro);
DELIBERA
1) di autorizzare, ai sensi della legge regionale 19 febbraio
1975, n. 2 e successive integrazioni e modificazioni,
l'amministrazione dell'Ospedale generale regionale di Aosta ad
istituire il servizio speciale di neurologia e neurofisiopatologia.
Il servizio è dotato di un numero di posti letto comunque non
superiore a 14 unità;
2) di stabilire che nella prospettiva dell'articolazione
dell'Ospedale in armonia con i principi di cui all'art. 17 della
legge 23 dicembre 1978, n. 833, nell'ambito dell'organizzazione e
funzionamento dei servizi dell'unità sanitaria locale di cui alla
legge 22 gennaio 1980, n. 2, il servizio si avvalga del seguente
personale:
1 primario (specialista in neurologia)
2 assistenti
1 aiuto
1 capo sala
6 infermieri professionali;
3) di stabilire che il servizio provveda all'assistenza dei
pazienti neuropatici degenti, ambulatoriali ed in ambito
extra-ospedaliero, nonché collabori alle attività di prevenzione,
di recupero e rieducazione funzionale espletate nell'ambito dei
servizi della Regione;
4) di stabilire che fino ad apposite disposizioni della
Regione in materia di assistenza neurotraumatologica, tale tipo di
assistenza sia assicurata dall'amministrazione dell'Ospedale
generale regionale mediante forme di consulenza o di collaborazione
concordate con centri o di operatori neurotraumatologici o
neurochirurgici ubicati in altre Regioni;
5) di stabilire che la deliberazione n. 612, in data 19
dicembre 1979 del Consiglio regionale sia abrogata.
Presidente
- Colleghi Consiglieri, dello stesso argomento
trattano anche gli oggetti ai punti 10 e 11 dell'ordine del giorno;
pertanto la Presidenza propone di discutere abbinando i tre
oggetti. Se i Consiglieri Minuzzo e Viberti sono d'accordo, essi
hanno la parola, quali interpellanti, prima della relazione
dell'Assessore Rollandin. Essendo assente il Consigliere Berti, la
Presidenza propone che sia applicato nei suoi confronti quel comma
dell'articolo 100 del Regolamento secondo il quale, qualora
l'interpellante o gli interpellanti non si trovino presenti in Aula
nel momento in cui viene letta la loro interpellanza, questa si
considera ritirata. Direi che l'argomento è senz'altro di attualità
e pertanto lo stesso Consigliere Berti capirà che non essendo
presente oggi e non potendo illustrare la sua interpellanza non
poteva pretendere che fosse rinviata alla prossima seduta dato che
l'argomento viene discusso ed esaurito in questa adunanza. Il
Consiglio ha obiezioni a questo modo di procedere? Allora,
l'interpellanza iscritta al punto 10 all'ordine del giorno è
ritirata per assenza dell'interpellante.
Il Consigliere Viberti ha facoltà di illustrare l'interpellanza
iscritta al n. 11 dell'ordine del giorno.
Viberti (DPROL)
- Sarò brevissimo in quanto penso che con
la sua relazione l'Assessore vorrà anche rispondere alle questioni
che vengono poste attraverso questa interpellanza, oltre
naturalmente ad illustrare gli altri provvedimenti che vengono
presi con la delibera all'oggetto n. 22. Questa interpellanza ha
provocato la comparsa sugli organi di informazione di una serie di
articoli dai quali non si riusciva bene a capire che cosa stesse
succedendo, e di una lettera aperta che il Dottor Orlandoni, Aiuto
Divisione Neuropsichiatrica dell'Ospedale ha inviato, credo, a
tutti i Consiglieri regionali e ha pubblicizzato ampiamente anche
tramite gli organi di stampa. Noi quindi, non intendiamo illustrare
ulteriormente l'interpellanza in quanto ci auguriamo che
l'Assessore Rollandin sia in grado di darci una spiegazione precisa
e di prospettare delle soluzioni a questo problema che si è venuto
a creare anche a seguito di una sentenza del Tribunale
Amministrativo Regionale. Non aggiungo altro, se non una piccola
nota di colore riguardante le verbalizzazioni: parlerò ancora un
pochino affinchè chi deve poi materialmente predisporre le
verbalizzazioni abbia spazio sufficiente per poter usare la
taglierina; sono venuto a sapere, infatti che interventi troppo
brevi provocano difficoltà per la predisposizione della
trasmissione dei fogli, quindi vengo incontro a una simpatica
dipendente della Presidenza del Consiglio affinchè possa meglio
eseguire il lavoro.
Presidente
- Colleghi Consiglieri, prima di dare la
parola all'Assessore Rollandin, voglio ricordarvi che se ci sono
particolari apprezzamenti o giudizi che riguardano persone il
Consigliere che intende esprimerli deve preventivamente chiedere la
discussione in seduta segreta.
La parola all'Assessore alla Sanità e Assistenza Sociale,
Rollandin.
Rollandin (UV)
- Cercherò di limitarmi all'elencazione
dei fatti, per cercare di rendere comprensibile questa vicenda, e
illustrare l'iter seguito per risolvere a livello ospedaliero un
problema abbastanza spinoso quale è quello dell'assistenza
neurologica. Non mi soffermo adesso - e non ho voluto farlo tramite
polemiche sugli organi di stampa - su quanto era contenuto in quel
comunicato oggetto del volantinaggio che francamente pensavo fosse
abbinato a qualche prodotto pubblicitario, e mi limiterò quindi ai
fatti.
In seguito alla sentenza del TAR, avevo precisato i contenuti di
questa sentenza, che di fatto teneva conto di una situazione
giuridica ancora ingarbugliata per quanto riguardava i rapporti tra
la Regione e Ordine Mauriziano per cui non era possibile, a livello
di tribunale Amministrativo, risolvere il problema e si demandava
il tutto alla soluzione successiva dei rapporti tra le parti e, di
fatto, si teneva conto che la sentenza del Consiglio di Stato
esisteva e non vi era stata data completa ottemperanza, a giudizio
appunto del tribunale Amministrativo, e quindi si riteneva che
tutto quanto si era svolto in questi anni veniva a decadere. Qual è
stato il primo risvolto di questa faccenda? Che la sentenza del
Consiglio di Stato ha riportato la situazione, a livello teorico,
all'interno dell'Ospedale al 1972, cioè al momento della delibera
istitutiva del servizio di neuropsichiatria, anno in cui era già in
atto, a livello operativo e gestionale, il Consiglio di
Amministrazione di quell'Ente che poi la sentenza del Consiglio di
Stato ha dichiarato decaduto. Da qui si capisce come la situazione
sia estremamente difficile da portare avanti; perché, ripeto, ci
sono da tenere in considerazione due punti: uno, che a livello
ideale e a livello teorico ci si riportava a una situazione
anteriore a undici anni fa, perché si tornava praticamente non al
'72, come si diceva nella sentenza, ma più indietro ancora; al
1970. L'altro, che di fatto il servizio era andato avanti, c'era
stata un'evoluzione, c'era stata la legge n. 180 che aveva previsto
determinati adempimenti a cui il Consiglio di Amministrazione aveva
ottemperato, e in particolare c'era stata la trasformazione della
neuropsichiatria in Servizio di Psichiatria. Questo adempimento non
comportava uno sdoppiamento, come si voleva interpretare, ma si
trattava - e la delibera in questo senso parlava chiaro -
dell'abolizione del servizio di Neuropsichiatria, e
dell'istituzione di due nuovi Servizi: uno di Psichiatria, che è
quello ancora esistente e che è stato istituito a livello di
maternità e quindi è escluso dalle implicazioni legali; l'altro,
quello di Neurologia; due servizi quindi erano stati di fatto
costituiti. Il ricorrente chiedeva di far parte dell'organico del
Servizio di Neurologia. Gli atti del concorso e la Commissione,
fatto l'esame, avevano dichiarato vincitrice la dottoressa che poi
ha preso il posto e ha iniziato il servizio. Esaminato il ricorso,
il Tribunale Amministrativo aveva dichiarato nulli tutti questi
atti; quindi si è dovuto ricorrere a quelle delibere che sono state
fatte in questi giorni, che tengono conto dell'ottemperanza
necessaria alla sentenza del Tribunale,e prendendo atto che si
riportava la situazione al '72, ripercorrono l'iter con passi
successivi fino ad arrivare all'81. Di conseguenza, la dottoressa
che occupava questo posto veniva sospesa cautelativamente, mentre
naturalmente noi abbiamo fatto ricorso al Consiglio di Stato perché
le motivazioni non erano a nostro avviso sufficienti per prendere
questo risvolto. E, nel contempo, essendo indispensabile assicurare
un Servizio di Neurologia abbiamo dovuto ricorrere a specialisti
dell'Ospedale di Torino, che ne garantiscono il funzionamento 24
ore su 24; cioè si è dovuto ricorrere a un servizio di consulenza.
Servizio di consulenza che era già stato proposto prima della
delibera consiliare che istituiva il Servizio di Neurologia oggetto
del concorso cui accennavo prima. A questo punto vorrei dire
qualcosa a proposito di quel volantino, in cui si parla
essenzialmente del servizio di consulenza - io farò solo un
accenno, in quanto sarà oggetto di specifica denuncia perché ci
sono delle inesattezze, degli errori, che naturalmente saranno
confutati alla parte interessata - e si dice che la spesa è
elevata. Teniamo conto che dividendo quella cifra per 24 si ottiene
un importo di 9.700 lire all'ora: i conti non penso sia difficile
farli! Quindi non si è dato nulla di più di quello che è previsto
dalla convenzione; e poiché il Servizio copre un arco di tempo di
24 ore su 24, si arriva a quella cifra che viene presentata come
scandalosa. È chiaro che rapportata allo stipendio sembra
un'esagerazione, ma ripeto, fatti i conti si arriva a quella cifra
a cui accennavo prima. Quindi, non è assolutamente vero che è una
cifra sproporzionata, non sono assolutamente veri i fatti contenuti
in quel volantino e manderò copia del rapporto dettagliato del
Commissario e della Direzione Sanitaria che controbattono quanto è
affermato - ma questo sarà un provvedimento a parte che non penso
porti dei grossi chiarimenti al problema della Neurologia. Per il
resto, per risolvere definitivamente questa questione, è stata
predisposta - ed è appunto all'esame del Consiglio - quella nuova
delibera che tiene conto dell'evoluzione che si è avuta nei fatti e
che propone il Servizio di Neurologia e Neurofisiopatologia per
ovviare alla necessità di continuare nella consulenza e per avere
un servizio autonomo nell'Ospedale regionale di Aosta che sia
garantito dalla presenza di un Primario, un Aiuto, due Assistenti,
un Caposala, sei Infermieri, come è detto nella relazione molto
stringata che accompagna la delibera che è all'esame del
Consiglio.
Ecco, questi sono i fatti, che quindi non solo non hanno nulla
di scandalistico ma sono una prassi che non è solo del nostro
ospedale ma anche di altri. Quello che, ripeto, è grave è che in
tutta questa storia, della quale abbiamo cercato di evitare il
prolungamento e la polemica sugli organi di stampa, perché avrebbe
portato solo confusione nella popolazione che non sarebbe più
riuscita a capire che cosa succede, di fatto c'è un punto
essenziale: è la necessità inderogabile di garantire il Servizio
Neurologico, la reperibilità neurologica all'interno dell'Ospedale,
perché sappiamo benissimo che cosa comporterebbe l'assenza di
questo specialista nel caso in cui per un traumatizzato ci sia la
necessità di avere una persona che dica dove deve andare a finire
questo malato, se può rimanere, se ha bisogno di un esame
suppletivo e così via. Questa è una responsabilità che ci deriva
dalle leggi vigenti e a cui non si può derogare; quindi era
essenziale ricorrere a questo servizio di consulenza, non potendo
provvedere diversamente per le situazioni oggettive che ho cercato
di illustrare anche se con difficoltà perché la situazione non è
così semplice in quanto è ingarbugliata dalla posizione anomala di
gestione dell'Ospedale, dalla posizione anomala a cui si è dovuto
riferire il Tribunale essendo ancora in piedi la vertenza
Regionale-mauriziano; l'unica situazione oggettiva a cui fare
riferimento era quella di puntare sugli strumenti di legge
esistenti, cioè la nostra legge che prevede l'istituzione di tipo
di provvedimento che viene portato all'esame del Consiglio che si
cerca di ovviare agli inconvenienti che ho cercato di
illustrare.
Presidente
- È aperta la discussione generale.
Sull'oggetto n. 22, ovviamente, può prendere la parola il
Consigliere Viberti come presentatore dell'interpellanza.
Ha chiesto di parlare il Consigliere Péaquin. Ne ha facoltà.
Péaquin (PCI)
- Noi alla fine del mese di marzo,
esattamente nella seduta del 30 marzo, avevamo presentato in
Consiglio una interpellanza con la quale chiedevamo quali erano gli
effetti pratici della sentenza del TAR della Valle d'Aosta e quali
atti intendeva assumere la Giunta Regionale. Bene, in
quell'occasione l'Assessore ci ha risposto che non c'era alcuna
conseguenza, che tutto era nomale, che il funzionamento
dell'ospedale era garantito. Ora, ci sembra che la presentazione in
Consiglio di questa delibera con la quale si va a istituire il
nuovo Servizio di Neurologia, smentisca totalmente
quell'affermazione; infatti la sentenza del TAR ha dichiarato che
tutte le delibere dovevano ritenersi nulle, non più valido e
abbiamo poi visto che in conseguenza di questa sentenza il
Commissario dell'ospedale aveva preso un provvedimento che
annullava la delibera della Neuropsichiatria, che era stata
istituita addirittura nel '72. Ora, certamente è evidente che in
una situazione di questo tipo ci troviamo ad essere sprovvisti nel
nostro ospedale del Servizio di Neurologia. Ora, io non so, è una
domanda che voglio fare all'Assessore: vi sono dei dubbi anche per
quanto riguarda la Psichiatria, vista la delibera che è stata
annullata dal Commissario dell'ospedale? Ecco, vorrei dei
chiarimenti in merito. Io capisco che da parte dell'Assessore ci
sia la tendenza a minimizzare la gravità della situazione esistente
all'interno dell'ospedale, e trovo anche normale e giusto che sia
fatto questo; però non dobbiamo nascondere a noi del Consiglio, la
reale situazione che si trova nell'Ospedale. Sappiamo che tutta la
questione è appesa a un filo e se il TAR ha preso una decisione di
annullamento delle delibere, in seguito al ricorso presentato dal
dottore Orlandoni, potrebbe prenderne di analoghe per tutto quanto
riguarda il funzionamento dell'Ospedale. E pertanto credo che sia
abbastanza evidente la situazione di precarietà del funzionamento
dell'Ospedale. Ecco, io mi chiedo appunto: con la delibera che ora
ci viene presentata andiamo a istituire il Servizio di Neurologia e
prevediamo, in questo senso, un organico formato da un Primario, un
Aiuto, due Assistenti, un Caposala, sei Infermieri Professionali;
stabiliamo poi delle disposizioni in modo da istituire il Servizio
di assistenza neurotraumatologica, Servizio che dovrà svilupparsi
con la convenzione, con la consulenza, con la collaborazione di
centri esterni alla Valle, e questo va bene. Però, voglio fare
anche questa domanda all'Assessore: a me non risulta che sia stato
preparato del personale per fare questi servizi; come faremo fronte
al Servizio di Neurologia se non abbiamo personale preparato? Una
volta approvata questa deliberazione, in quali condizioni ci
troviamo? Nelle condizioni di non potere lavorare all'interno
dell'Ospedale perché, come dicevo prima, viene a mancarci personale
specializzato. E credo che sia necessario ricordare che nel gennaio
1978 il Consiglio regionale - e qui sta una grave carenza, a mio
modo di vedere, della Giunta regionale - approvava un ordine del
giorno con il quale tra le altre cose si impegnava la Giunta
regionale a predisporre un provvedimento legislativo che
disciplinasse la preparazione del personale per fare fronte, poi, a
tutte le esigenze di funzionamento dell'Ospedale. Come dico, per
quanto è di mia conoscenza, non sono stati fatti provvedimenti di
questo tipo, anzi, ricordiamone - abbiamo parlato nel passato
Consiglio ancora a proposito della nostra interpellanza - la
questione che riguardava il corso per infermieri, che è andato così
lontano nel tempo.
Ecco, vorrei chiedere appunto questi chiarimenti all'Assessore:
quale è la situazione oggi della Psichiatria, e con quale personale
e come si penserà di fare fronte alle esigenze che verranno
dall'istituzione di un nuovo Servizio di Neurologia.
Presidente
- Siamo sempre in sede di discussione generale
dell'oggetto n. 22.
Ha chiesto di parlare il Consigliere Viberti. Ne ha facoltà.
Viberti (DPROL)
- Devo dire che prima della trattazione
di questo avevo le idee piuttosto confuse su questa questione.
Adesso, dico molto sinceramente che non ci capisco proprio più
niente; qui non voglio fare delle accuse a livello personale nei
confronti dell'Assessore, ma della sua spiegazione, vuoi perché
implica evidentemente la conoscenza di tutta una serie di
provvedimenti dei quali noi non siamo al corrente, ovvero le
deliberazione che prende l'Ospedale, vuoi perché gli accenni sono i
più diversi, l'unica cosa che son riuscito a capire è che queste
persone che attualmente garantiscono un servizio indispensabile
lavorerebbero 24 ore di fila. Io credo che questa non sia una cosa
normale e meno male che possiamo valerci di personale altamente
specializzato che è in grado di coprire l'intero arco della
giornata; mi auguro però di aver capito male e spero che
l'Assessore mi spiegherà che invece di 7 sono 14 quelli che
svolgono questo servizio, perché ha detto che è coperto l'arco
delle 24 ore e che quindi la cifra oraria è quella che verrebbe
pagata anche a un dipendente dell'Ospedale e non solo a un
esterno.
Per il resto, mi associo alla richiesta di chiarimenti fatta dal
collega Péaquin; vorremmo proprio sapere, poi, se anche il
provvedimento che noi prendiamo non corra il rischio di suscitare
dei ricorsi. Questa è una cosa che dopo la spiegazione
dell'Assessore non so più; mentre prima pensavo che, magari noi con
un tale provvedimento mettiamo fine a una situazione pericolosa,
adesso ho paura che invece le cose non stiano proprio così, visto
che l'Assessore non è riuscito a spiegare a me in modo chiaro quale
è la situazione, che comunque permane tesa, considerato che il
Mauriziano continua a essere proprietario di questo Ospedale anche
se noi in qualche modo le gestiamo, tanto che tutte le volte che
c'è il minimo problema basta un ricorso perché tutta la macchina
s'inceppi. E poi c'è da dire che ci troviamo a dover prendere delle
decisioni sulle quali forse non siamo sufficientemente documentati,
non so; io mi auguro che l'Assessore sappia chiarire meglio,
altrimenti io sinceramente penso che non voterò, mi asterrò,
proprio perché non ho capito che cosa andiamo a fare con questa
deliberazione. Questo personale da dove sarà preso? Ci saranno dei
nuovi concorsi oppure ci si avvarrà delle stesse persone che
lavoravano prima - almeno per quel che riguarda il Primario, cioè
quello cha ha vinto il concorso? Secondo quello che ho capito io
dalla sentenza del TAR, questo personale deve essere sospeso, e
allora bisogna fare un altro concorso e poi, magari, se il
Consiglio di Stato darà ragione all'Amministrazione regionale e
quindi al Commissario straordinario, verremo a trovarci con due
Primari! La situazione è molto confusa, Assessore; io non voglio
assolutamente sollevare questioni per fare della polemica. Ripeto,
a questo punto non ho più chiaro niente. Una cosa che ho sentito è
che addirittura c'è stata una deliberazione del Commissario
straordinario che ha annullato una precedente deliberazione: non so
che senso ha quanto è stato affermato dal collega Péaquin, cioè
rispetto a quale provvedimento è stata presa questa deliberazione.
Ecco, vorrei che fosse possibile capirne qualcosa di più, anche
perché purtroppo questo è un settore delicato e non si tratta di
una strada che se si fa un mese più tardi o se si spendono anche
dei soldi in più va bene lo stesso; questo è un settore nel quale
la salute dei cittadini è direttamente interessata, e lo stesso
Assessore ha detto che non si poteva fare a meno di avere questo
servizio e perciò ci si è dovuti rivolgere all'esterno. Un altro
chiarimento: se questo tipo di servizio è stato espletato fino a un
certo periodo da certe persone, come mai oggi non può più essere
fatto da quelle stesse persone? Ecco, penso di avere esternato una
serie di perplessità che forse erano nascoste prima di questa
discussione e ora invece mi sono tornate più forti di prima; spero
che qualcuno sappia dare, anche da un punto di vista giuridico, se
non proprio delle certezze, almeno delle speranze per una migliore
gestione dell'Ospedale di Aosta.
Presidente
- Ha chiesto di parlare il Consigliere
Mafrica. Ne ha facoltà.
Mafrica (PCI)
- Poiché sono convinto che le parole
abbiano un senso, mi chiedo se è solo una questione di sinonimi o
se invece c'è qualche differenza di sostanza in questa giravolta di
nomi dati a questo Servizio; cioè io credo che l'Amministrazione
regionale dimostri di non aver le idee chiare perché nel '78 ha
istituito un Servizio di Neurotraumatologia, oggi istituisce invece
la Neurologia e la Neurofisiopatologia. Prima c'era come primario
Rio, mi sembra, un neurochirurgo, adesso il primario è un
neurologo. Ecco, io vorrei per prima cosa domandare all'Assessore
cos'è cambiato dal '78 a oggi e perché adesso si istituisce un
servizio diverso; io credo infatti che siano cose differenti la
Neurologia e la Neurotraumatologia.
Seconda cosa l'assessore mi deve spiegare che cos'è l'Ospedale
Generale regionale di Aosta. Perché se sono valide queste sentenze
che continuano a arrivare, questo Ospedale non esiste, esiste una
parte di Ospedale che è della Regione e su cui la Regione ha la
completa disponibilità; per cui utilizzare questa dizione, a mio
giudizio, può non essere opportuno perché può comportare pericoli
di attribuzioni già messe in discussione da sentenze precedenti del
Tribunale.
Queste due sono le domande che pongo.
Presidente
- Nessuno chiede di parlare? Io darei la
parola all'Assessore alla Sanità e Assistenza sociale, Rollandin,
per un intervento sempre in sede di discussione generale.
Rollandin (UV)
- Cercando di rispondere con ordine alle
richieste di chiarimenti, per quanto riguarda la smentita inviterei
- qui ci sono i verbali di quello che ho detto in quella seduta -
il Consigliere Péaquin a leggere quello che c'era scritto e a
vedere se c'è qualcosa di diverso rispetto a quello che ho detto
adesso.
Lo leggo, così magari ce ne rendiamo conto insieme: "Non è che
tutti gli atti e le deliberazioni del Commissario siano nulli,
perché altrimenti nella sentenza si sarebbe andati oltre al
petitum" - avevo usato questo termine per dire che il TAR avrebbe
preso una decisione anche su altre deliberazioni che non erano
oggetto di quel ricorso. Quindi, se avesse dichiarato la nullità di
tutto quanto aveva fatto il Commissario, di tutto quanto esisteva
all'interno dell'Ospedale, sarebbe andato oltre quello che era
l'oggetto del ricorso. "Con la sentenza si dichiarano nulli gli
atti relativi al contenzioso", quindi al ricorso del sanitario. Il
provvedimento non ha creato nessun disordine all'interno
dell'Ospedale, in quanto non solo i rappresentanti sono stati
prontamente informati ma c'è stata una riunione ad hoc svoltasi
all'Ospedale con la rappresentanza sindacale e intersindacale
medica, con le organizzazioni dei lavoratori della struttura
ospedaliera, alla presenza del Commissario. Nella riunione sono
state spiegate le motivazioni della sentenza, è stata fatta luce
sulle azioni della Giunta e si è illustrato il provvedimento che è
stato preso dalla Giunta regionale, con il quale si procede ad un
atto di nuova nomina del Commissario ad integrazione dei due
precedenti decreti. Il decreto n. 200 - si continua - "conferma la
presenza del Commissario con i poteri precedenti, quindi non c'è
stato nessun disguido né alcuna perdita di tempo..." Dico, cosa c'è
qui che anche adesso non ho detto? Ho riconfermato che quegli atti,
in forza della sentenza, son stati nulli. Per "disordine", non
intendo un fatto amministrativo o una questione legale che bene o
male ci viene imposta, ma se si fa un ricorso, se c'è un
contenzioso, una delle parti dovrà attenersi - almeno finché ha un
senso l'esistenza di una sentenza - a quello che è il dettato della
sentenza! Che noi non la riteniamo corretta, lo dimostra il
ricorso; di più, al momento, non possiamo fare, perché c'era il
rischio - e l'hanno detto più volte gli organi di stampa - che il
Commissario venisse accusato di peculato se avesse mantenuto in
servizio una persona che a quel momento, secondo la sentenza, non
doveva più esserci. Non so in quali mie affermazioni di oggi il
Consigliere Péaquin trovi una smentita a ciò che dissi allora. Io
non ritengo affatto di aver detto qualcosa di diverso!
Per quanto riguarda la preparazione del personale, l'istituzione
di servizio e la necessità di avere degli specialisti, non è che
nel nostro paese si possano creare specialisti, perché non abbiamo
disgraziatamente, nessun aggancio, al momento attuale, con gli
ospedali di altre zone dove c'è la possibilità di svolgere questi
compiti: non avendo il servizio, come preparavamo noi i medici?
Sempre che ci fossero dei medici che volevano perfezionarsi in
questo campo! Il perfezionamento si fa a livello universitario o
negli ospedali dove ci sono questi servizi; non avendo questi, il
personale chiaramente dovrà venire da altre zone. Ma non è solo per
questo servizio che ci troviamo con questa difficoltà; se noi
parliamo di altri rami, dell'oculistica e così via, gli specialisti
non ci sono! E, come ho detto, non si tratta di difficoltà di
preparazione del personale!
Per quanto riguarda la psichiatria, la delibera della
psichiatria era oggetto di un provvedimento a parte e non è stata
toccata da questa sentenza; quindi, questo settore ha continuato a
funzionare secondo il suo organico, secondo quanto disposto con
l'istituzione del servizio.
Poi, per quanto riguarda le affermazioni del Consigliere
Viberti, io capisco che non sia così semplice capire in poco tempo
- perché per riprendere tutti gli atti non basterebbe una giornata
- e ho avuto questa sensazione quando questi temi sono stati
affrontati da illustri legali, che avrebbero dovuto ufficialmente
darci la soluzione del problema. La situazione è molto complessa, e
non sono certamente io in grado di ridurre ai minimi termini delle
situazioni dove ci sono dei numeri elevati all'ennesima potenza.
Non c'è una lavagnetta luminosa dove poter fare degli schemini per
rendere comprensibili anche al Consigliere Viberti i ragionamenti
che ho cercato di ridurre, in modo semplice, in questi termini: a
livello giuridico, la questione è stata esaminata e portata avanti
in un certo modo che ha determinato tutta una serie di delibere; la
delibera, in sé, è un atto amministrativo che deriva da una
determinata sentenza; all'atto pratico, però, l'ospedale di Aosta,
malgrado la sentenza, funziona cioè è operante; certi disservizi ci
sono, ma a livello effettivo. Quando la sentenza ci riporta al '72,
dico e allora gli atti dal '72 in avanti non sono esistiti? Non c'è
stato in servizio in quel periodo? Questo è l'aspetto reale di cui
dobbiamo tener conto! Quindi sono due situazioni che vanno viste
parallelamente: noi non possiamo fare a meno di prendere in
considerazione la questione giuridica perché ne siamo obbligati;
nel contempo, non possiamo non garantire un servizio. Ecco la
difficoltà di mettere assieme queste due parti! La delibera in
oggetto, se questo può servire a chiarire le idee, riguarda - e
rispondo a quanto richiedeva il Consigliere Mafrica - l'Ospedale
Generale di Aosta, perché con questa dizione ci riferiamo al primo
Ospedale Maternità che rappresentava il nucleo fondamentale prima
della fusione per effetto del decreto istitutivo dell'Ente
Ospedaliero Regionale, che è stato oggetto dell'annullamento. Fino
a qui sono stato chiaro? Ora, noi vogliamo prendere un
provvedimento che non sia oggetto di successive impugnative.
Riferendoci all'Ospedale Generale di Aosta, che è la dizione legata
all'istituzione sul nucleo Maternità, intendiamo uno stabile che è
di pertinenza e di proprietà della Regione, in modo inconfutabile.
Questo per evitare che si ricada nello stesso tranello. Ecco, non
so se son riuscito a chiarire il perché di questa dizione. Per il
resto, non so se è il caso di leggere tutte le delibere
commissariali, posso darne copia, ma non credo sia il caso di
leggere ora le delibere che si riferiscono all'attuazione della
sentenza del Tribunale Amministrativo, per cui si prende atto che
la sentenza ha annullato tutta una serie di delibere che sono state
prese dal '72 all''81. È chiaro fino qui? Viberti, se mi guardi
così sembra che non capisci! Devi dirmi se capisci perché se no non
andiamo avanti! Non posso mica leggere un'altra volta tutto...se no
ti faccio le ripetizioni!... (
voci fuori microfono)
...
Tariffe legali, tariffe legali!
Secondo provvedimento: si è tenuto conto che la delibera a cui
ci si riferiva con la sentenza, era del Consiglio di Stato che
aveva annullato: quindi, di fatto, quel provvedimento non esisteva,
e allora si è dovuto fare ancora un passo indietro, andare ai tempi
dell'istituzione del nucleo maternità più il nucleo Mauriziano.
Ripartendo da quello si è arrivati alla creazione del Servizio di
Neurologia. Non so se sono stato chiaro; cioè, si è tornati
indietro di 11 anni per poi rifare il cammino a livello
amministrativo; si è tenuto conto che, nel contempo, era
intervenuta la legge n. 180 che non permetteva più il Servizio di
Neuropsichiatria, per cui, se io dicessi che di fatto esiste il
Servizio di Neuropsichiatria, mi si potrebbe obiettare che la legge
180 non lo consente. Quindi si è dovuto tener conto del necessario
sdoppiamento in Psichiatria e Neurologia. La neurologia è la parte
che viene trattata in questa proposta, in quanto la psichiatria è
un servizio a sé stante, con un suo organico e un suo
funzionamento. Son stato chiaro fino qui? Ecco, per quanto riguarda
la Neurologia, quando, il provvedimento che stiamo per esaminare
tiene conto di un dato di fatto, cioè che - come diceva anche il
Consigliere Mafrica - esiste già un servizio che era oggetto di una
delibera; il collega Mafrica ne ha letta solo una parte, ma io lo
pregherei di leggere tutto e di non cogliere, come al solito, solo
l'interpretazione che fa comodo! Lì si parla di Neurotraumatologia,
Neurofisiopatologia, ecc.. La Neurotraumatologia è una branca
affine alla Neurochirurgia; i punti più vicini a noi nei quali
esistono reparti neurochirurgici sono Novara e Torino e sono questi
i presidi a cui ricorriamo, non avendo strutture adeguate, quando
c'è un caso grave. Allora, per permettere un adeguamento della
situazione effettiva, si è preferito in questa deliberazione,
parlare di neurologia e neurofisiologia; cioè tutti questi termini:
neurologia, neurotraumatologia, neurochirurgia, neurofisiologia - e
rispondo così a quanto aveva chiesto il Consigliere Mafrica -
riguardano il campo neurologico con le sue branche, come la
chirurgia specifica è un settore del campo medico; la
neurochirurgia riguarda sempre la neurologia; neurochirurgo è chi
opera e interviene dopo aver fatto la diagnosi di una affezione di
campo neurologico; quindi non è che siano branche distanti. Questo
per chiarire i termini.
Ora, la delibera che ricordava il Consigliere Mafrica, parlava
di queste due branche, perché si teneva conto della nostra
necessità di avere il servizio di consulenza interna, cioè di avere
la disponibilità di specialisti che, nel caso che ricordavo prima,
potessero dare una consulenza, quali fossero neurologi
innanzitutto. Poi la delibera commissariale, attuativa della
delibera del Consiglio prendeva in esame un altro aspetto; infatti
la delibera n. 71 del Commissario, prende in considerazione la
difficoltà, al momento attuale, di creare la neurochirurgia, perché
per avere la neurochirurgia, non è sufficiente avere un numero di
posti letto, ma è necessario avere gli strumenti diagnostici per
intervenire. Non essendo ancora funzionante il TAC, non essendo
ancora pronti i locali per questo, non essendoci ancora il
personale infermieristico - perché sappiamo che ci sono altri
settori carenti - non era possibile dare attuazione,
immediatamente, a tutta quella delibera. La delibera n. 71 diceva
infatti: "In particolare, in attesa di poter dare completa
attuazione... si prevede l'istituzione del Servizio di
Neurofisiologia". Era un'attuazione parziale; tant'è vero che
nell'organico non si prevedeva il Primario, ma solo l'Aiuto, e la
Dottoressa che svolgeva la funzione era Aiuto, non Primario. La
delibera che oggi sottoponiamo all'attenzione del Consiglio prende
in considerazione una difficoltà sopravvenuta, che naturalmente non
era prevedibile a quel momento. Ora s'istituisce la Neurologia e la
Neurofisiologia per tener conto di questa esigenza che ho
richiamato prima; tant'è vero che noi nel contempo abbiamo portato
avanti il discorso del TAC, cioè lo strumento diagnostico
indispensabile per poter dare una corretta interpretazione di certi
fenomeni traumatologici, ed è il supporto indispensabile, perché,
noi attualmente cosa facciamo? Carichiamo su un'ambulanza e
trasportiamo a Torino: non possiamo fare altrimenti! Con questo
strumento, invece il neurologo, il neurofisiologo, può fare una
diagnosi corretta. Il passo successivo sarà la possibilità di
intervento operatorio che, secondo la casistica è molto limitato;
infatti in quella prima delibera...no, no, di' pure...
Mafrica (PCI)
- Perché nel servizio precedente era
previsto che il primario fosse un neurochirurgo, mentre in questo
servizio è un neurologo? Ora, è chiaro che il neurochirurgo deve
conoscere la neurologia però io non mi fiderei di farmi operare da
un neurologo, che non è chirurgo, è qualcosa di differente!...
Rollandin (UV)
- Difatti il neurologo non opera!
Mafrica (PCI)
- Appunto! Vuol dire che è cambiato
qualcosa! È cambiata la figura professionale!
Rollandin (UV)
- Ti sto dicendo che non è cambiata la
figura professionale! Se fai attenzione è quello che dico, non è
come tu sostieni, perché tu dici che avresti paura a farti operare
dal neurologo, ma il neurologo non opera, svolge la consulenza.
Sono due figure diverse, ma siccome la situazione che noi stiamo
vivendo non era prevedibile quando abbiamo fatto quella delibera -
e infatti avevamo fatto una prima attuazione e un secondo passo -
al momento attuale siamo costretti a rivedere quella prima
delibera...
(interruzione fuori microfono) ...
Esatto, ma non
cambiando i termini, i termini sono sempre quelli oggetto della
prima delibera, con la difficoltà che naturalmente abbiamo avuto
una sentenza che ha bloccato un certo iter, per cui abbiamo dovuto
fare un passo indietro. Ecco, questa è la situazione; ma non mi
illudo di aver fatto chiarezza in certe teste; spero solo che
apprezziate almeno il mio sforzo.
Presidente
- Colleghi Consiglieri, stiamo sempre
discutendo l'oggetto n. 22. Nessuno chiede la parola? Ha chiesto di
parlare il Consigliere Péaquin. Ne ha facoltà.
Péaquin (PCI)
- Quanto a teste dure qui ce ne sono tante,
e il sottoscritto ogni tanto si ricorda di averla! Comunque, mi
pare che l'Assessore...
(voce fuori microfono)
...una testa
a volte è malleabile, ma a volte è anche dura!...Comunque, non
voglio assolutamente fare polemiche, perché forse non mi sono
spiegato bene nel mio intervento, anche se cerco sempre di essere
molto conciso e il più chiaro possibile; dicevo prima all'Assessore
che nella sua risposta alla nostra interpellanza aveva dichiarato
che all'interno dell'Ospedale tutto funzionava bene, e ho anch'io
il testo di quell'intervento data la buona abitudine adottata dal
Consiglio di far avere ai Consiglieri i verbali delle sedute; in
quell'occasione l'Assessore - ricordo benissimo - aveva risposto
dicendo che atti nulli erano soltanto quelli impugnati dal
ricorrente. Al che, sul momento, replicai che sarei andato a
rileggermi bene la sentenza del TAR per vedere se quanto da lui
affermato corrispondeva a verità; e ora posso dire che è vero. Ma
io ho detto prima che tutto sta appeso a un filo, perché una volta
stabilito quel principio, altri ricorrenti potrebbero arrivare al
medesimo risultato. Ecco, quindi la condizione di estrema
precarietà nella quale ci troviamo!
Per quanto riguarda la preparazione del personale, credo che
ancora non ci siamo capiti proprio per niente; perché l'Assessore
ha parlato di preparazione di medici, preparazione che va fatta
nelle Università, e quindi al di fuori della Valle d'Aosta; ma
credo che l'Assessore non abbia in mente la delibera del 4 gennaio
1978; l'oggetto n. 32, era una delibera sull'ordine del giorno, che
al punto e) recitava: "la Giunta regionale s'impegna a presentare
in Consiglio regionale i provvedimenti legislativi necessari alla
creazione e alla organizzazione di corsi d'istruzione per il
personale non medico da destinare alle strutture sanitarie in fase
di istituzione e alla formazione, qualificazione, aggiornamento del
personale operante nelle strutture sociosanitarie". Personale non
medico, dunque. In tutti i Consigli, si può dire, discutiamo di
questo: c'è una grande carenza di personale non medico, di
personale paramedico, nel nostro Ospedale; ma la Giunta cosa ha
fatto?
(interviene l'Assessore Rollandin)
Non si trovano? Ma la Giunta cosa fa per cercarli? Vorrei
saperlo!
(interruzione dell'Assessore Rollandin)
Comunque, se non possiamo avere del personale, vuol dire che
questi servizi saranno destinati a non funzionare! Non lo so...se
non si può fare niente! Vuol dire che l'Ospedale andrà avanti con
metà personale, e poi man mano che questo si ritirerà per raggiunti
limiti di età, non so cosa si dovrà fare!
Per quanto riguarda la psichiatria, credo che l'Assessore abbia
in parte capito, ma rimangono ancora dei dubbi, perché sul
provvedimento preso dal Commissario straordinario in data 9 aprile,
si legge: "...constatato che la suddetta Divisione di
Neuropsichiatria è stata istituita con deliberazione del Consiglio
di Amministrazione dell'Ente Ospedaliero dell'Ospedale regionale
della Valle d'Aosta n. 202, in data 10 agosto 1972, ed è pertanto,
per effetto della sopracitata sentenza, da ritenersi anch'essa
nulla...
(voce incomprensibile)
...di Neuropsichiatria! So
benissimo che è stato istituito il Servizio di Psichiatria con
delibera del 5 maggio 1980; ma quali condizioni si trova, essendo
stata istituita dopo la sentenza del Consiglio di Stato del '77?
Non è stata impugnata direttamente, ma per il collegamento che
aveva, siamo tranquilli? Se l'Assessore lo afferma, sono tranquillo
anch'io, ma se vedremo arrivare in Consiglio un altro provvedimento
vuol dire che ancora una volta non ci siamo capiti.
Presidente
- Altri chiedono la parola? Ha chiesto di
parlare il Consigliere Viberti. Ne ha facoltà.
Viberti (DPROL)
- Tra i chiarimenti ricevuti, manca
proprio quello relativo all'unica cosa che avevo capito...
Rollandin (UV)
- Se l'hai capita, non hai bisogno di
chiarimenti!
Viberti (DPROL)
- No, ma io avevo fatto una domanda e non
ho avuto risposta! Per il resto, credo di essere stato un alunno
disciplinato, credo di aver capito quasi tutto. Questo non toglie,
però, che la situazione resti molto precaria...
(voci fuori
microfono)
...Sì, noi scherziamo, ma c'è della gente che
rischia magari di lasciarci la ghirba, perché non abbiamo un
servizio che funziona!... Signor Presidente, abbiamo già avuto modo
una volta di disquisire su chi avrebbe bisogno di un certo tipo di
trattamento, credo che lei ne sia uscito piuttosto malconcio!... Le
consiglio che non le conviene stuzzicare, lasci stare il cagnaccio
che dorme! Mi auguro, dunque, di sentire l'ultima spiegazione sulla
questione dei turni di 24 ore; e poi vorrei anche sapere, poiché a
me risulta che c'è almeno un altro ricorso riguardante l'Ospedale,
se è l'unico oppure no. Dovrebbe tra l'altro pronunciarsi il TAR ai
primi giorni del mese prossimo, se non sbaglio.
Vorrei avere una risposta su questi due punti, e se le mie
informazioni sono sbagliate, l'Assessore me lo dica.
Presidente
- Possiamo considerare chiusa la discussione
generale? Allora, la parola all'Assessore Rollandin.
Rollandin (UV)
- Molto brevemente. La questione della
formazione professionale dei medici, l'abbiamo chiarita: non è
possibile provvedere. Per quanto riguarda il personale paramedico,
purtroppo ci troviamo in quelle difficoltà in cui tutte le Regioni
si trovano: i corsi per Infermiere Professionale hanno un'affluenza
estremamente ridotta. Quindi, purtroppo è vero quello che dice il
Consigliere Péaquin, il problema effettivamente si pone, perché con
il numero di persone che ogni anno va in pensione, tenuto conto poi
anche della questione dell'assenteismo e di tutti i problemi ad
esso relativi, la difficoltà di disporre di personale paramedico è
reale; però non c'è altra via, non c'è un provvedimento della
Giunta che obblighi, che so, invece di fare il servizio di leva, a
fare il servizio infermieristico...magari, potrebbe essere una
proposta!
Per quanto riguarda la psichiatria, ho spiegato che il
provvedimento istitutivo era a parte, quindi quello che riguarda la
psichiatria, dovrebbe vivere di vita autonoma e non essere toccato
da questa sentenza; ulteriori garanzie, purtroppo non posso darle
su questo campo.
Per quanto riguarda la domanda del Consigliere Viberti,
effettivamente mi ero dimenticato di rispondere prima; l'esistenza
di turni di 24 ore è legata alla questione della reperibilità:
anche per altri settori c'è la guardia interdivisionale e la
copertura può riguardare le 24 ore. Però non è che queste persone
siano in officina a lavorare, e si tratta di 24 ore di
reperibilità, cioè di disponibilità del sanitario per quel tipo di
servizio. In questo arco di tempo il medico può essere chiamato, ma
gli vengono pagate comunque 24 ore di servizio.
Presidente
- Qualcuno chiede di parlare per dichiarazione
di voto? Non vi sono dichiarazioni di voto.
Metto in approvazione l'oggetto n. 22.
Esito della votazione:
Presenti: 24
Votanti: 24
Maggioranza: 13
Favorevoli: 24
Il Consiglio approva all'unanimità.
Presidente
- Passiamo all'esame dell'oggetto n. 23.
