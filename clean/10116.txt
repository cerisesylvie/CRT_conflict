Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1109 del 21 marzo 1990 - Resoconto
OGGETTO N. 1109/IX - Accertamenti previsti dall'Inail sui
lavoratori affetti da silicosi. (Interrogazione e
interpellanza).
Presidente - Do lettura dell'interrogazione e
dell'interpellanza, presentate rispettivamente dal Consigliere
Pascale e dai Consiglieri Mafrica e Bajocco, ed iscritte
rispettivamente ai punti 6 e 11 dell'ordine del giorno:
lNTERROGAZIONE
Sembra che centinaia di silicotici valdostani saranno presto
chiamati dall'INAIL ad un ricovero presso gli ospedali di Genova,
Milano e Pavia per essere sottoposti ad accertamenti relativi alla
loro malattia professionale, nonostante esistano in loco strutture
sanitarie adeguate e, soprattutto, in evidente contrasto con
l'art.3 della legge regionale n.57 del 22 dicembre 1980.
Si ha anche la sensazione che questo tipo di ricovero sia
motivato dalla volontà dell'INAIL di rivedere quanto già accertato
ed avallato per più di vent'anni dall'Istituto stesso per tale
malattia professionale.
Poichè il clima inquisitorio che, pare, si stia instau-rando su
tale tematica coinvolge migliaia di lavoratori, per lo più oggi
pensionati ed in pessime condizioni di salute, il sottoscritto
Consigliere regionale del Gruppo Socialista
interroga
il Presidente della Giunta o l'Assessore competente per
conoscere:
a) se è vero che un primo gruppo di 800 silicotici saranno
chiamati nei prossimi giorni dall'INAIL per essere ricoverati
presso ospedali di altre regioni ed ivi sottoposti ad accertamenti
relativi alla loro malattia professionale;
b) in caso affermativo, quali sono le motivazioni che hanno
portato l'Ente a compiere questa scelta e quali i criteri di
individuazione delle persone da sottoporre ad accertamenti;
c) se è vero che l'INAIL ha intenzione di procedere ad una
revisione generalizzata delle prestazioni nel tempo erogate,
coinvolgendo tutti i silicotici valdostani;
d) quali iniziative intende assumere per chiedere all'INAIL il
rispetto della Legge regionale n.57 del 22 dicembre 1980 in merito
agli accertamenti da effettuare sui silicotici nonchè per tutelare
i diritti acquisiti da migliaia di pensionati, lo status dei quali
è sempre stato valutato nel corso degli anni dall'Istituto con
metodi e con criteri dallo stesso stabiliti.
---
INTERPELLANZA
Avuta notizia che l'INAIL intenderebbe sottoporre ad
accertamenti radiologici centinaia di lavoratori malati di
silicosi, in molti casi con invalidità riconosciute da decenni;
ricordato che la legge 57 del 27 dicembre 1980 aveva introdotto,
per ragioni sanitarie, il criterio della "lastra unica", da
effettuarsi presso strutture sanitarie pubbliche della Regione;
appreso che gli accertamenti predisposti dall'INAIL sarebbero
previsti in strutture diverse da quelle individuate dalla legge
regionale;
i sottoscritti Consiglieri regionali del Gruppo co-munista
interpellano
la Giunta regionale per conoscere:
1) quali informazioni sono a conoscenza dell'Esecutivo in merito
alla vicenda degli accertamenti straordinari previsti
dall'INAIL;
2) quali sono gli intendimenti della Giunta in ordine agli
interventi da prendere per il rispetto della legge regionale
sopraricordata e per tutelare i lavoratori valdostani dai rischi di
ripetuti accertamenti radiologici.
Presidente
- Ha chiesto di illustrare l'interpellanza il
Consigliere Mafrica, ne ha facoltà.
Mafrica (PCI)
- Qualcuno ci ha chiesto perchè abbiamo
presentato questa interpellanza. Abbiamo ritenuto opportuno portare
in Consiglio la vicenda, perchè ci sembra che la questione della
silicosi rappresenti una materia di grande interesse sociale, che
ha sollevato allarme in una parte consistente della popolazione
valdostana.
Con questa nostra interpellanza vogliamo anzitutto dimostrare
che non condividiamo quella ipotesi, che alcuni hanno fatto, che la
silicosi in Valle d'Aosta sia una materia di cui non è opportuno
discutere perchè chissà cosa ci sarebbe da nascondere. A noi sembra
invece che si tratti di una questione sociale di grande interesse,
di cui è opportuno si occupi la massima assemblea legislativa ed
amministrativa di questa Regione.
Si è scritto che i casi di rendite INAIL in Valle d'Aosta sono
in una percentuale molto più rilevante di quella presente sul
territorio nazionale; si dice che in Valle d'Aosta c'è un 10% di
persone che usufruiscono della rendita INAIL, mentre nel resto del
paese la percentuale è del 3%: a noi sembra che questo dato possa
essere discusso solo alla luce della storia di questa Regione,
della storia del lavoro, della storia dell'industria nella Valle
d'Aosta. Nella nostra Regione c'è stata per decenni una industria,
la Cogne, che ha assorbito la gran parte dei lavoratori del settore
industriale; una industria dove, per le lavorazioni che si facevano
in anni passati, era pressochè implicita la possibilità di essere
ammalati di questa particolare malattia professionale.
Il processo lavorativo dell'acciaio veniva portato avanti, fino
ad una decina di anni fa, partendo direttamente dal carbone e dalla
magnetite, e proprio in Valle d'Aosta c'erano le miniere da cui
venivano tratte le materie prime; anche le miniere contribuiscono
in modo diretto alla malattia della silicosi.
Oltre a questo processo lavorativo legato all'industria
siderurgica, nella nostra Regione ci sono state delle attività
particolari che hanno occupato migliaia di lavoratori: parlo dei
trafori, parlo delle attività che hanno portato alla costruzione di
invasi e impianti idroelettrici, tutte attività per le quali il
contatto con le polveri era sicuramente terreno facile per
contrarre la silicosi.
Tutte queste condizioni del lavoro della Valle d'Aosta, che
hanno segnato la storia del movimento operaio valdostano, hanno
portato ad una concentrazione di malattie professionali che
indubbiamente è superiore a quella che si può trovare in altre
realtà, dove c'era una diversa distribuzione dell'attività
industriale, dove anche le attività nel campo dei trasporti erano
praticabili in modo differente.
Quindi, non troviamo strana questa percentuale. Direi che di
questa cosa è opportuno discutere perchè non crediamo che si possa
dimenticare la storia di questa Regione e non crediamo neanche che
la Valle d'Aosta sia una realtà in cui possono esserci stati nella
storia, nei diversi momenti, abusi generalizzati; se ci sono stati
abusi particolari, che questi abusi vengano colpiti. Il complesso
della questione invece va affrontato con molto senso di
responsabilità e con la coscienza che si tratta di una materia
difficile, che va discussa ed affrontata con strumenti scientifici
e con criteri di responsabilità.
La silicosi è una malattia particolare, il cui accertamento
dipende da due condizioni preliminari: la presenza di particolari
condizioni nell'esame radiologico e il fatto di lavorare in luoghi
di lavoro riconosciuti come silicotigeni. Il riconoscimento che
questi posti di lavoro di cui parlavo prima, le acciaierie, le
miniere, fossero silicotigeni, è venuto da sedi di indubbia
validità scientifica e credo che questo non possa essere
dimenticato. Gli accertamenti radiologici sono accertamenti che per
loro natura possono essere anche sottoposti a valutazione diversa,
però in questa situazione che riguarda la Valle d'Aosta, per la
stragrande maggioranza dei casi si tratta di accertamenti ripetuti
per decine di volte, in sedi diverse, con medici diversi, quindi ci
pare che la cosa debba essere tenuta presente.
Vogliamo portare queste riflessioni nell'affrontare la materia e
vogliamo anche far rilevare due elementi. E' indubbio che ognuno ha
i suoi compiti, che l'INAIL deve far valere le sue regole e ha la
possibilità, quando trova degli errori, di rimediare; abbiamo però
l'impressione che gli errori di cui si parla all'articolo 55 della
legge 88/89 siano errori da intendersi come errori materiali, vale
a dire se si è fatto un calcolo sbagliato sulla rendita, o se per
qualche ragione si è esaminata una lastra invece che quella di
un'altra persona. Quelli sono errori; se invece c'è una differenza
di valutazione di due tecnici competenti entrambi nella materia,
qui non si tratta di errore, si tratta di valutazioni diverse che
bisogna confrontare, di cui poi bisogna verificare quale sia la
valutazione più attendibile.
Ci sembra di dover, quindi, sottolineare che l'applicazione
dell'articolo 55 deve essere condotta con la necessaria attenzione,
distinguendo quelli che sono gli errori da quelli che sono gli
abusi, contro i quali occorre perseguire in altre sedi, da quelle
che possono essere valutazioni che per tutta la storia dei rapporti
fra istituti e patronati sono state condotte con le dovute
procedure di confronto.
C'è ancora un ultimo elemento che è la legge regionale n. 57/80.
Questa legge aveva due intendimenti: il primo, di consentire ai
lavoratori, in gran parte anziani, di essere sottoposti ad esame in
Valle d'Aosta, senza dover affrontare la difficoltà di
trasferimenti che in alcuni casi erano veramente difficoltosi,
perchè si trattava di persone con difficoltà di spostamento e che
quindi avevano dei problemi a stare fuori dalla Regione per alcuni
giorni; il secondo, di tutelare la salute dei lavoratori da
numerose, ripetute e spesso inutili esposizioni a radiazioni. Si
era detto: la lastra sia fatta una volta sola, poi si esamini in
sedi differenti questa lastra; è inutile che ogni ente intervenga,
faccia la propria lastra sottoponendo i lavoratori a ripetute
radiazioni, quando la cosa può essere condotta in modo diverso.
Ora, una legge della Regione è una legge che fino a prova
contraria ha un suo valore
erga omnes
ed essendo stata
votata dal Consiglio, vistata dal Presidente della Commissione di
Coordinamento e rimasta in vigore fino ad oggi senza essere
contestata, crediamo che questo Consiglio regionale abbia il
diritto di chiederne il rispetto.
Il rispetto di questa legge ci sembra una richiesta di cui
chiediamo conto alla Giunta; pensiamo che in Valle d'Aosta possano
essere fatti tutti gli accertamenti necessari, pensiamo che la
Regione Valle d'Aosta possa predisporre gli strumenti e i
provvedimenti necessari per l'applicazione della legge ove vi
fossero ulteriori necessità. Quindi riteniamo opportuno avere
l'opinione della Giunta rispetto a questa vicenda complessa e
sapere se la Giunta intende procedere in questa direzione, perchè
le cose siano affrontate avendo questa visione di insieme della
storia e della realtà valdostana e perchè si faccia valere una
norma che questo Consiglio ha approvato.
Presidente
- Ha chiesto di parlare il Consigliere
Bajocco, ne ha facoltà.
Bajocco (PCI)
- Quella della "lastra unica" è stata una
grande battaglia che hanno fatto i lavoratori e i patronati, perchè
già allora si pensava che queste infiltrazioni di raggi nel corpo
umano non facessero bene. E' stata una grande battaglia ed abbiamo
avuto una grande vittoria; non vogliamo perdere certe conquiste. Le
conquiste vanno rispettate, vanno mantenute.
E' per questo che abbiamo presentato questa interpellanza, per
mettere in evidenza che non siamo d'accordo per nessuna ragione
sulle iniziative prese dall'INAIL.
La Cogne di Aosta, le miniere di Cogne e La Thuile sono delle
aziende a norma di silicosi; chi ricorda la nazionale Cogne nei
tempi passati, sa che dopo un paio di anni il lavoro alle
acciaierie, agli altiforni, o in quei reparti dove si sviluppava
polvere e silicio, provocava forti malattie nei lavoratori.
Oggi questi lavoratori, per colpa non so di che cosa, sono
chiamati a rifare una gran parte di visite, e non ad Aosta ma chi a
Genova, chi a Pavia, chi da altra parte. Sono stato a Pavia e so
cosa vuol dire passare attraverso questi ospedali; non è il
discorso della lastra unica, quando si va lì le lastre sono come
minimo dieci e penso che prima di tutto dobbiamo salvaguardare la
salute del lavoratore ed impedire questi esami.
La legge regionale prevede che a tutti i residenti della Valle
d'Aosta le lastre vengano fatte nella nostra Regione, è per questo
che dobbiamo, come Consiglio regionale, batterci, perchè questi
lavoratori non vadano a farsi le lastre fuori di Aosta.
La silicosi è una malattia che nessuno guarisce; se qualcuno di
voi ha parenti silicotici, sa che durante la notte la gran parte
dorme con due o tre cuscini sotto la testa. Non penso che a questi
lavoratori, dopo 15 anni, 20 anni, 30 anni che hanno questa
malattia professionale, oggi non venga più riconosciuta. Non penso
che i medici dell'INAIL di allora fossero meno bravi di quelli di
oggi; le pratiche sono state vistate all'INAIL non dal lavoratore
ma dai medici e la silicosi è stata diagnosticata dai medici
dell'INAIL. Per questa ragione chiediamo che le visite vengano
fatte ad Aosta, che, se vi sono delle cose che non sono andate
bene, si veda di mettere una pietra sul passato e si cerchi di far
lavorare in un modo diverso nel presente.
Tutto questo crea del malessere, dello scontento, delle grandi
preoccupazioni per questi pensionati silicotici, ed è per questo
che concordo con l'ordine del giorno che andremo a votare alla fine
della discussione.
Presidente
- Vorrei ricordare che la trattazione della
interrogazione e dell'interpellanza è separata da quella della
risoluzione presentata, pertanto tutti i Consiglieri che vorranno
intervenire po-tranno farlo in tempi successivi alla trattazione
dei punti 6 e 11.
Ha chiesto di parlare l'Assessore alla Sanità ed Assistenza
Sociale Lanièce, ne ha facoltà.
Lanièce (DC)
- Le preoccupazioni esternate sia dagli
interpellanti che dall'interrogante sono condivise dalla Giunta e
fatte proprie.
Fatta questa brevissima premessa, vorrei rispondere ai quesiti
posti dall'interpellanza e dall'interrogazione. Per dare questa
risposta, abbiamo chiesto i dati precisi all'INAIL, che ce li ha
inviati per scritto e dei quali do lettura.
L'invio presso la clinica del lavoro di Torino, Pavia, Genova e
Milano riguarda solo quei titolari di rendita per silicosi che,
successivamente all'entrata in vigore della legge 88/1989, hanno
presentato tramite i rispettivi patronati domanda di revisione per
aggravamento, ma che, a seguito dei primi accertamenti sanitari di
routine, la dirigenza sanitaria della sede INAIL di Aosta ritiene
titolari di rendita in cui la silicosi è ipervalutata o dubbia. Il
numero complessivo di tali domande di aggravamento ammonta a circa
700.
Da un primo esame relativo ai primi 210 casi esaminati, i casi
ipervalutati o dubbi ammonterebbero a circa l'80% del totale,
quindi circa 160 casi di questi 210 già esaminati, secondo la
direzione sanitaria dell'INAIL di Aosta sarebbero o ipervalutati o
addirittura dubbi.
L'INAIL ritiene di dare applicazione alla legge 88/89, che
introduce il principio della revisione per errore delle prestazioni
erogate, sulle domande di aggravamento della malattia professionale
silicosi, che la direzione sanitaria ritiene non sufficientemente
fondate.
L'INAIL giustifica il ricovero per accertamento medico legale
fuori Valle come tutela e garanzia del lavoratore per la mancanza
in Regione di una clinica del lavoro; premetto di nuovo, per non
essere frainteso, che queste sono le risposte date dall'INAIL ai
quesiti posti.
L'INAIL esclude tassativamente, in assenza di una precisa
disposizione di legge, il ricorso indiscriminato e generalizzato
alle revisioni d'ufficio delle prestazioni erogate nel tempo, cioè
l'INAIL ha escluso in modo categorico che si metterà a guardare
tutti i casi, ma li guarderà nel momento in cui il silicotico
chiederà delle prestazioni per le quali è soggetto a dei controlli
sanitari.
Sulla base del disposto dell'articolo 55, quinto comma, della
legge 88/89, l'INAIL dispone il ricovero in questione per i soli
casi accennati, a cui andranno aggiunti tutti i casi - allo stato
circa 35 - per cui vi è espressa conforme richiesta della
Magistratura sulla base della nota inchiesta giudiziaria in corso.
Quindi sarebbero circa 735 quelli che oggi dovrebbero essere
inviati a ricoveri fuori Valle.
La legge 88/89 all'articolo 55, comma quinto, stabilisce fra
l'altro che le prestazioni, a qualunque titolo erogate dall'INAIL,
possono essere in qualunque momento rettificate dallo stesso
Istituto in caso di errore di qualsiasi natura commesso, in sede di
attribuzione, erogazione, o riliquidazione della prestazione.
Da quanto sopra ne consegue che l'INAIL, pur applicando le norme
suddette, ha disatteso le disposizioni della legge regionale 57/80,
che ha introdotto il criterio della lastra unica. Questo è quello
che noi abbiamo già fatto presente all'INAIL e che ribadiamo con
fermezza anche con questa risoluzione del Consiglio; noi cioè
chiediamo all'INAIL il rispetto della legge 57. Infatti, allo stato
attuale, essendo le norme degli articoli 3 e 4 della suddetta legge
regionale vincolanti per l'INAIL, tale Istituto, nei casi in cui ha
utilizzato strutture collocate fuori dalla Regione, non ha operato
in conformità alle disposizioni della legge surrichiamata, le quali
interessano sia le domande in ottenimento che in revisione di
silicosi. Cioè, il discorso non è che la lastra unica serve solo
per il riconoscimento della silicosi, ma serve sia nel caso di
prima domanda, quindi di richiesta di riconoscimento, come nei casi
di aggravamento.
Per quanto concerne le iniziative della Giunta, ci sono stati
degli incontri a livello regionale e nazionale; l'ultimo è stato di
ieri pomeriggio tra le organizzazioni sindacali e l'INAIL, dove, a
conclusione della riunione, si è messo a verbale, d'accordo anche
il rappresentante della sede locale dell'INAIL, di soprassedere per
il momento all'invio dei silicotici fuori Valle. Questo è stato
l'accordo di ieri, che oggi verrà ribadito da parte dei nostri
parlamentari nell'incontro che avranno a livello nazionale con la
direzione generale INAIL e le rappresentanze sindacali, e che verrà
confermato con più fermezza dalla risoluzione che proporrà il
Consiglio.
Quindi, la Giunta segue molto attentamente il problema silicosi,
in modo da evitare che da parte dell'Istituto sia disattesa
l'applicazione della legge regionale.
Presidente
- Ha chiesto di parlare il Consigliere
Pascale, ne ha facoltà.
Pascale (PSI)
- Ringrazio l'Assessore che ha condiviso le
preoccupazioni che sono state alla base della nostra iniziativa;
chiaramente non sono accettabili le giustificazioni date dalla
direzione dell'INAIL, che ha appena letto.
Il Consigliere Mafrica ha fatto tutta la storia di come si è
svolta questa problematica della silicosi in Valle d'Aosta nei
decenni passati: io non voglio ripeterla; vorrei ribadire e
sottolineare alcuni punti fondamentali di questa vicenda.
Anzitutto non è nostra intenzione difendere coloro che non hanno
mai contratto la malattia ed abbiano ottenuto questa rendita con la
frode o con il dolo; se ci sono di questi casi fa bene l'Istituto a
denunciarli e fa bene la Magistratura ad indagare per ricercare
eventuali colpevolezze. Noi ci siamo preoccupati e ci preoccupiamo
per la stragrande maggioranza dei lavoratori e pensionati che hanno
contratto questa malattia, che ne soffrono oggi le conseguenze e
che non solo vengono colpevolizzati indiscriminatamente - perchè
questo è il clima che si sta instaurando - ma vengono anche
costretti ad accertamenti illegittimi.
Illegittima è la sede dove si richiede il ricovero di queste
persone, perchè c'è la legge regionale n. 57 del 22.12.80 (è già
stata ricordata) recante norme integrative di attuazione del testo
unico nazionale, che all'articolo 3 prevede espressamente che gli
accertamenti radiologici per l'ottenimento o per la revisione della
rendita devono essere effettuati presso le strutture sanitarie
pubbliche della Regione.
Non so se le organizzazioni sindacali hanno fatto o meno un
accordo in sede romana, abbiano dato o meno un assenso tacito su
questo invio presso ospedali diversi da quelli della Valle d'Aosta;
i sindacati lo hanno smentito. Comunque, quand'anche avessero dato
un assenso tacito, credo che anche i sindacati non possono
legittimare ciò che è illegittimo. Quindi, questo è il primo punto
fondamentale: chiediamo il rispetto di questa legge.
L'altro punto oscuro è che non si capisce quale tipo di
accertamento l'INAIL voglia far effettuare presso queste cliniche
del lavoro. Sembra, ad esempio, che ai lavoratori, ai pensionati
che vengono inviati presso queste cliniche, si richieda, sotto la
loro responsabilità, di effettuare accertamenti, esami che
l'Istituto non è competente a richiedere; si richiede sotto la loro
responsabilità, perchè sembra siano anche pericolosi per la loro
incolumità. Questo è un altro punto che va chiarito, perchè anche
il tipo di accertamento che deve essere effettuato in sede di
revisione non può essere diverso da quel criterio che per decenni è
stato seguito ed avallato da parte dell'Istituto stesso.
Nessuno contesta all'Istituto il diritto a rivedere eventuali
errori, anche alla luce della nuova legge 88/89, però chiediamo che
questo venga fatto secondo le disposizioni vigenti, quindi in base
alla legge regionale 57, presso le strutture sanitarie della Valle
d'Aosta e seguendo quei parametri che per decenni l'Istituto ha
seguito ed ha avallato.
Un ultimo punto vorrei chiarire: ci sono state nei giorni
scorsi, anche sugli organi di informazione, delle dichiarazioni
rese su tale vicenda da un magistrato, dichiarazioni che ci hanno
molto stupito. Credo che l'ordine del giorno che è stato presentato
da esponenti di tutte le forze politiche, che esprime la
preoccupazione e l'attenzione unitaria di questo Consiglio verso
tale problematica e che conclude chiedendo la revoca dei
provvedimenti che sono stati decisi dall'Istituto, sia la risposta
più appropriata a quanti hanno tacciato la nostra iniziativa di
propaganda politica o elettorale. Ci auguriamo nel contempo che la
Magistratura concluda con solerzia un'istruttoria che dura ormai da
tre anni, perchè andando avanti di questo ritmo for-se solo fra
dieci anni avremo delle risposte giuridiche certe su questa
intricata vicenda.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Mi pare che la risposta dell'Assessore
sia da considerarsi positiva; d'altronde tut-ti i Gruppi hanno
firmato una risoluzione che verrà in seguito approvata da questo
Consiglio.
Ci sembra che siano state dette con chiarezza alcune cose: che
il Consiglio regionale della Valle d'Aosta non ha alcuna intenzione
di interferire con eventuali fenomeni di inganno o di dolo, ma
intende tutelare la salute ed anche la storia dell'industria e dei
lavoratori valdostani che hanno dato a questa Regione le condizioni
di benessere in cui oggi viviamo.
Chiediamo che, come l'INAIL vuol far valere la legge nazionale
che lo riguarda, anche la Regione Valle d'Aosta faccia valere una
legge votata sulle modalità di accertamento di questa malattia.
Siamo convinti che si tratti di diverse valutazioni e non di
errori, siamo convinti che, come si è trovato nel confronto fra chi
ha il dovere di tutelare i lavoratori e l'INAIL il risultato in
tutti i casi fi-nora presentati, questo possa essere fatto per il
futuro senza che nessuno rinunci al proprio ruolo: la Magistratura
indaghi sui casi di dolo, i sindacati lavorino per la tutela dei
lavoratori, l'INAIL verifichi la realtà dell'esistenza e delle
rendite da assegnare, il Consiglio regionale faccia valere il suo
diritto di essere portatore degli interessi generali della
popolazione e del rispetto delle leggi da lui votate.
