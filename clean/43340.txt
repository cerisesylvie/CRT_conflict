Classificazione
ASSISTENZA SANITARIA E OSPEDALIERA
SPORT E TEMPO LIBERO



Oggetto del Consiglio n. 741 del 24 giugno 2021 - Resoconto
OGGETTO N. 741/XVI - Interpellanza: "Interventi per una
celere ripresa delle visite sportive negli ambulatori specialistici
della Regione".
Bertin (Presidente) -
Punto n. 33 all'ordine del giorno.
Per l'illustrazione, la consigliera Foudraz a cui passo la
parola.
Foudraz (LEGA VDA) -
L'interpellanza che ho portato in
aula oggi, insieme al collega Brunod, riguarda la questione delle
soppressioni delle visite medico sportive e i lunghi tempi di
attesa per poter effettuare tali visite. Considerato che allo stato
attuale numerosi sono gli ambulatori specialistici che non hanno
ancora ripreso la loro normale attività a seguito del perdurare
della crisi sanitaria causa Covid-19, constatato che da marzo 2020
risultano essere numerose le soppressioni di visite sportive in
Valle, si interpella l'Assessore per conoscere quante siano
realmente le visite sportive soppresse nel corso dell'anno 2020 e
quante nel 2021, su quali numeri si attestavano le visite annuali
prima dell'avvento pandemico da Covid, quale sia la tempistica per
tornare a una situazione di normalità e quali siano le intenzioni
per addivenire alla risoluzione della problematica esposta.
Presidente -
Risponde l'assessore Barmasse.
Barmasse (UV) -
La prima domanda, quante siano realmente
le visite sportive soppresse nel corso dell'anno 2020 e quante nel
2021. Nel periodo di chiusura totale dell'ambulatorio di medicina
dello sport, cioè dall'11 marzo al 3 giugno 2020, sono state
soppresse circa 1100 visite. Alcune di quelle prenotate sono state
spostate su richiesta degli interessati a date successive. A
partire dal 3 giugno 2020 si è tornati progressivamente a visitare
gli utenti, compatibilmente con le procedure di sicurezza per
operatori e cittadini, tenuto anche conto dell'impossibilità di
eseguire prestazioni potenzialmente pericolose per la diffusione
del virus, tipo le spirometrie in cui bisogna soffiare in un tubo e
quindi questo è abbastanza pericoloso, e con la necessità di
eseguire in casi specifici, sulla base dei protocolli indicati
dalla Federazione medici sportivi italiani, esami strumentali
integrativi. In totale nel 2020 sono state effettuate 3081 visite,
nel 2021 non sono state soppresse visite.
Su quali numeri si attestavano le visite annuali prima
dell'intervento pandemico da Covid-19. Nel 2019 sono state eseguite
4486 visite per idoneità medico sportiva.
Quale sia la tempistica per tornare a una situazione di
normalità. Nel 2021 l'ambulatorio lavora con orari di apertura
ordinari, cioè normali. Si riscontra un incremento delle visite, le
liste di prenotazione - non si può parlare di vere e proprie lista
di attesa, in quanto i certificati di idoneità vengono richiesti in
periodi specifici dell'anno in base all'attività sportiva per la
quale è richiesta dai singoli cittadini e dalle società sportive,
appunto sulle esigenze di ciascuno sport - sono occupate fino al
prossimo mese di novembre. Si prevede, entro la fine dell'anno
salvo nuove restrizioni legate a eventuali recrudescenze della
pandemia, di raggiungere un numero di visite comprese tra 3200 e
3500.
Quali siano le intenzioni per addivenire alla risoluzione della
problematica esposta. Prevediamo un ritorno alla normalità nel
2022, con circa 4500 visite annue, numero di prestazioni sanitarie
ante Covid, senza attuare particolari azioni correttive.
Presidente -
Per la replica la consigliera Foudraz, ne ha
facoltà.
Foudraz (LEGA VDA) -
Sono contenta di sapere che nel 2021
non ci sono tutte queste soppressioni che sembravano esserci da
articoli di giornale che avevo potuto vedere. Anche perché una
regolare pratica sportiva previene i sintomi dell'ansia, previene i
sintomi dello stress e aiuta a rilassare le tensioni muscolari,
favorendo quindi il sonno ed è un alleato del buon umore. Ed è
importante soprattutto per i ragazzi, soprattutto nel periodo
adolescenziale, permettere ai ragazzi di fare sport.
Perché avevo portato questa interpellanza? Perché purtroppo si
era verificato l'anno scorso, con la pandemia, che numerose visite
già prenotate erano state soppresse. Giustamente, come lei ha
detto, le visite, soprattutto per chi fa sport a livello
agonistico, vengono prenotate sostanzialmente da un anno all'altro
e quando si va a fare la visita ci si riprenota per l'anno
successivo, perché la validità del certificato è di un anno. L'anno
scorso si è verificato un grosso problema, perché comunque tutte le
persone, tutti i ragazzi, tutti coloro che accedevano
all'ambulatorio, si sono visti soppresse le visite e quindi non
potevano più né allenarsi né gareggiare e questo per i ragazzi è
importante, proprio perché li aiuta anche a formarli come
persone.
La risoluzione quale è stata? È stata che tramite la USL non si
riuscivano a prenotare le visite e quindi ci si doveva rivolgere a
centri privati, che subito ti accettavano la visita, però con degli
esborsi per le famiglie, perché comunque una visita medico sportiva
costa tra i 40 e i 45 euro. Le famiglie già sostengono delle spese
quando iscrivono i ragazzi nelle varie discipline sportive e
all'interno della quota annuale di iscrizione che si paga alle
società sono già ricompresi i costi per queste visite.
Io sono contenta di sapere che nel 2021 soppressioni non ce ne
sono state. Mi spiace un po' sentire che però abbiamo ancora dei
lunghi tempi di attesa, perché prenotare una visita adesso lei ha
detto si va a novembre e cinque mesi sono tanti, anche perché se
uno decide di fare attività e iniziare in estate, per poterlo fare
deve farlo privatamente e quindi sono sovraccarichi economici per
le famiglie.
