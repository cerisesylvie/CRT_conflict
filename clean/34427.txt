Classificazione
INDUSTRIA



Oggetto del Consiglio n. 2208 del 8 febbraio 2012 - Resoconto
OGGETTO N. 2208/XIII - Interpellanza: "Iniziative per
superare la crisi aziendale della Verrès S.p.A.".
Interpellanza
Premesso che:
- Verrès S.p.A., industria valdostana dedita alla
monetazione, controllata dall'Istituto Poligrafico e Zecca dello
Stato (IPZS) e partecipata da Finaosta S.p.A., è stata messa in
liquidazione nel novembre 2011;
- durante la presentazione del piano di liquidazione, i
vertici della Regione hanno rassicurato le maestranze, anticipando
"che nel 2012 l'azienda potrà continuare la propria attività, sulla
base della conferma di alcune commesse già pervenute, stimabili in
17 milioni di euro";
- i debiti dell'azienda, calcolati in una decina di milioni
di euro, sarebbero coperti dal Poligrafico dello Stato, mediante
l'acquisizione dei macchinari, e dalla Regione, attraverso
l'acquisto dello stabilimento ad opera della sua controllata VdA
Struttura;
Appreso che:
- ad oggi risulta che la produzione sia ridotta allo
stampaggio di un solo tipo di moneta (dinaro algerino) e che non ci
sarebbero risorse finanziarie per acquistare ulteriori partite di
materiale per ottemperare integralmente all'ordinativo;
Vista la carenza di lavoro, è stata attivata la cassa
integrazione per una ventina di dipendenti e sembra prevista a
breve un'estensione della medesima ad altri lavoratori;
Considerate le legittime preoccupazioni di coloro che sono
impiegati presso la Verrès S.p.A.;
ciò premesso, il sottoscritto Consigliere regionale
Interpella
il Presidente della Regione e/o l'Assessore delegato per
sapere:
1) se gli risulta la grave situazione di stallo produttivo
denunciata in premessa e se ritiene verosimile la previsione di 17
milioni di euro di commesse per l'anno in corso;
2) se sussiste ancora l'interesse al subentro da parte di un
gruppo francese nella compagine azionaria della Verrès S.p.A. e,
nel caso, con quali intenzioni;
3) se le prospettive di liquidazione in bonis hanno tuttora
un margine di fondamento ovvero se gli intenti salvifici del
Poligrafico dello Stato e della Regione sono confermati;
4) quali sono gli intendimenti per affrontare concretamente
la criticità di tale situazione aziendale: in caso affermativo, con
quali modalità ed entro quali termini.
F.to: Tibaldi
Presidente
- La parola al Consigliere Tibaldi.
Tibaldi (PdL)
- Grazie Presidente.
La questione della Verrès S.p.A. è purtroppo all'ordine del
giorno perché, nonostante certe rassicurazioni che sono state
diffuse sia da parte sindacale che da parte politica, l'azienda da
novembre è in fase di liquidazione e proprio in queste settimane a
gruppi di 10 i vari dipendenti sono stati messi in cassa
integrazione. Quando parlo di "dipendenti", mi riferisco alla parte
produttiva, agli operai, mentre la parte amministrativa è ancora al
servizio del liquidatore, che sta svolgendo le sue funzioni di
liquidazione auspicabilmente
in bonis
. Il discorso allora è
molto semplice: da una parte, ci sono delle rassicurazioni che sono
confortanti perché, secondo un comunicato diramato il 5 gennaio
scorso, i vertici della Regione hanno rassicurato i quattro
rappresentanti sindacali e con essi le maestranze, anticipando che
nel 2012 l'azienda potrà continuare la propria attività sulla base
della conferma di alcune commesse già pervenute, stimabili in
17.000.000 di euro; dall'altra parte, c'è una messa in cassa
integrazione di dipendenti a pacchetti, che si trovano disorientati
di fronte a questa scelta che è stata intrapresa dal liquidatore.
L'azienda, fra l'altro, ha dei debiti, di cui si è parlato anche
ampiamente sugli organi di informazione, debiti che verrebbero
coperti sia con l'intervento di Finaosta per quanto riguarda
l'acquisizione dello stabilimento - abbiamo letto anche qui che la
Giunta ha dato mandato a Finaosta di avviare questa procedura -;
d'altro canto, il Poligrafico dello Stato, che è il socio di
maggioranza assoluta, ha messo invece all'asta i beni aziendali per
ricavare un'altra parte di liquidità e poter cercare di coprire
questa voragine di 10.000.000 di debiti. Sembrerebbe che a tale
situazione debitoria si aggiunga anche la voce di un ulteriore
ammanco, ma è una voce che l'Assessore magari confermerà o
smentirà, ammanco che consiste in una penale richiesta dalla zecca
tailandese, perché la produzione, che era stata commissionata a
Verrès, è stata realizzata solo in parte, non era poi conforme alle
specifiche tecniche richieste, di conseguenza la zecca tailandese
l'ha rifiutata chiedendo alla Verrès il pagamento delle penali.
Sembra che questa cifra ammonti a circa 4.000.000 di euro. Resta il
fatto che ci sono 70 operai che hanno il posto fisso e che
giustamente oggi chiedono qual è il futuro che si prospetta loro
alla luce di una crisi che nel corso degli anni ha eroso non solo
la capacità di Verrès di restare sul mercato, ma ha gradualmente
ridotto la sua potenzialità occupazionale, la sua capacità
produttiva e ha lasciato a casa prima gli operai a tempo
determinato e oggi anche gli operai a tempo indeterminato.
Sulla base di queste considerazioni, ho formulato quattro
domande, che sono molto semplici, dirette a sapere se la grave
situazione di stallo produttivo è verosimile e la previsione di
17.000.000 di euro di commesse per l'anno in corso ha un suo
fondamento e vorrei sottolineare che neanche all'epoca in cui
Verrès S.p.A. coniava l'euromoneta per lo Stato italiano ci fu una
commessa di una così enorme portata;
"se sussiste ancora
l'interesse al subentro da parte di un gruppo francese
- o
della zecca francese -
nella compagine azionaria della Verrès
S.p.A. e, nel caso, con quali intenzioni"
, a questo proposito
sappiamo che i francesi hanno fatto un sopralluogo in quel di
Verrès, non ne conosciamo gli esiti e sarebbe opportuno avere
qualche informazione in più;
"se le prospettive di liquidazione
in bonis hanno tuttora un margine di fondamento ovvero se gli
intenti salvifici del Poligrafico dello Stato e della Regione
-
tramite Finaosta -
sono confermati"
e serviranno al rilancio
di questo stabilimento; infine
"quali sono gli intendimenti per
affrontare concretamente la criticità di tale situazione aziendale:
in caso affermativo, con quali modalità ed entro quali
termini"
.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
Nel corso del 2011 la situazione della Verrès ha continuato a
deteriorarsi e ci siamo trovati di fronte al rischio di chiusura
dello stabilimento. Nel mese di agosto, unitamente al Presidente
della Regione, sono stati incontrati i rappresentanti delle
organizzazioni sindacali di categoria, dagli incontri sono emerse
le gravissime difficoltà dell'azienda, peraltro note e raccontate
con dovizia di particolari dagli organi di stampa, e soprattutto il
serio rischio di chiusura. In quella sede si è assicurato l'impegno
della Regione per addivenire ad una possibile soluzione che vedesse
il rafforzamento anzitutto della presenza del Poligrafico e di
Finaosta nell'azienda. La condizione essenziale per non arrivare
alla chiusura dell'azienda era quella di mantenere viva la presenza
del Poligrafico nella Verrès non solo come socio di maggioranza, ma
come uno dei principali possibili committenti di questa azienda.
Avevamo quindi la necessità di assicurare la continuazione
dell'impegno in tal senso. Sono stati compiuti i passi necessari,
gli incontri dovuti, numerosi e complicati, fra Poligrafico e
Finaosta, nel corso dei quali si è potuto concretizzare la volontà
comune dei due azionisti pubblici di salvare e tentare di
rilanciare la Verrès. Per fare questo, è stata messa in campo una
strategia, che doveva portare alla messa in liquidazione della
società per poter procedere poi, attraverso varie tappe, alcune
delle quali ancora da venire, alla definizione di un nuovo soggetto
che vedesse presenti Finaosta e il Poligrafico e con la
disponibilità ad accogliere eventuali altri partner, ovviamente
all'interno di un quadro aziendale risanato; tutto ciò detto in
termini banali, ma cosa non semplice da farsi. Si è giunti alla
definizione di un percorso a tappe, del quale abbiamo costantemente
tenute informate le organizzazioni sindacali, come ci eravamo
impegnati a fare e ovviamente credo che loro abbiano riportato ai
lavoratori in sede di assemblee il percorso che è stato messo in
campo.
Nell'ottobre 2011, dopo che una serie di cose erano già state
fatte, in un successivo incontro le organizzazioni sindacali erano
state informate che, entro la fine di ottobre, ci sarebbe stata
un'assemblea degli azionisti della Verrès nel corso della quale vi
sarebbe stata una riduzione del capitale sociale pari all'ammontare
delle perdite evidenziate e la convocazione di un'assemblea con
all'ordine del giorno la proposta di scioglimento della società e
della sua messa in liquidazione. Il 18 ottobre si è tenuta tale
assemblea, che ha assunto la decisione di mettere in liquidazione
la società, rinviando e quindi evitando la nomina degli
amministratori e dei sindaci, che erano scaduti dall'incarico già a
maggio 2011. Nel novembre 2011, con deliberazione straordinaria
degli azionisti Finaosta e Poligrafico - perché l'altro azionista
di riferimento non era presente come ci si aspettava -, è stato
nominato il Commissario liquidatore unico della società nella
persona del dottor Carlo Pessina. Il 5 gennaio 2012 nuovamente e
unitamente al dottor Cilea di Finaosta e il Presidente Rollandin
abbiamo incontrato le organizzazioni sindacali, a cui sono stati
indicati i percorsi individuati per il salvataggio della Verrès. In
particolare è stato ricordato che il liquidatore unico aveva
potestà di compiere tutti gli atti per la conservazione
dell'azienda, compreso il suo esercizio provvisorio e
l'acquisizione di contratti per acquisire nuovi ordinativi. Da ciò
si spiega la ragione della cifra della quale si parlerà in seguito,
perché è stato dato mandato al liquidatore di acquisire commesse.
In questa fase era già acquisito il principale punto di forza del
piano, che si intendeva sviluppare, ossia la presenza effettiva del
Poligrafico all'interno dell'azienda, rischio che è stato
scongiurato solo negli ultimi mesi, perché con la situazione
esistente in Italia e con tutte le questioni in ballo anche dal
punto di vista economico, la presenza del Poligrafico nell'azienda
non era assolutamente garantita, anzi era in una fase di massima
incertezza. Il 19 gennaio 2012 è stato presentato agli azionisti il
piano di liquidazione della società, gli azionisti presenti erano
Finaosta e l'Istituto poligrafico Zecca dello Stato; è stato questo
l'atto conclusivo della vicenda che ha visto di fatto l'uscita del
socio privato della Verrès.
Quali erano gli obiettivi che ci si era posti - poi arrivo alla
risposta nel concreto alle domande -: il primo era quello di
tentare di salvare l'azienda, assicurando la presenza del
Poligrafico per il prosieguo futuro dell'attività, cosa che è stata
fatta con grande perizia da parte di Finaosta, che ha mantenuto
sempre rapporti costanti con il Poligrafico; assicurare la
continuazione dell'attività attraverso acquisizioni di commesse
in primis
dal Poligrafico, che al momento dell'uscita del
socio privato può affidare adesso direttamente alla Verrès la sua
necessità di monetazione, senza l'esperimento di gare come in
passato, perché la presenza di un socio privato comportava a detta
loro il fatto di dover rispettare gli obblighi di concorrenza e non
consentiva l'affidamento diretto; continuare ad acquisire commesse
anche da altri soggetti che possono concorrere a mantenere i
livelli produttivi dell'azienda; mantenere i livelli occupazionali
dei dipendenti a tempo indeterminato attraverso il salvataggio
dell'azienda; ricercare eventuali partner che potessero entrare
nella compagine societaria.
La richiesta è se sia verosimile la previsione di 17.000.000 di
euro di commesse per l'anno in corso; parliamo dell'anno in corso,
perché il processo di liquidazione si dovrebbe concludere entro il
2012, primi mesi del 2013. Ovviamente, malgrado queste commesse che
sono state acquisite recentemente, è stato necessario procedere da
parte dell'azienda - cioè del liquidatore - a dei periodi di cassa
integrazione sulla base delle previsioni operative dell'azienda,
ma, per quanto riguarda il fatturato, secondo quanto risulta dal
piano di liquidazione del liquidatore, nel corso del 2012 sono
previste commesse per Algeria, Perù, Filippine, Bulgaria, Francia,
Italia e Belgio per 17.000.000 di euro, la cui produzione e i
relativi incassi producono i loro principali effetti nel primo
semestre 2012. Cito la questione Tailandia, anche se non richiesta:
questo paese non ha effettuato il pagamento degli ordinativi che le
sono stati consegnati e il liquidatore ha già aperto una vertenza
per procedere all'eventuale incasso di queste somme, perché esse
rappresentano un problema nel bilancio della società e delle
procedure di liquidazione.
Seconda questione:
"se sussiste ancora l'interesse al
subentro da parte di un gruppo francese nella compagine
azionaria..."
, il liquidatore ha incontrato i rappresentanti
del gruppo francese che hanno confermato il loro interesse
all'attività produttiva del sito di Verrès.
Terzo quesito:
"se le prospettive di liquidazione in bonis
hanno tuttora un margine di fondamento..."
, l'intervento del
Poligrafico dello Stato e della Regione è destinato a salvaguardare
l'integrità della struttura produttiva, la prosecuzione
dell'attività per il 2012, con la volontà di mantenere per il
futuro l'attività produttiva del sito. Come è noto, tale intervento
dovrebbe permettere la chiusura
in bonis
della liquidazione
nel breve periodo.
"Quali sono gli intendimenti..."
: come si evince dalle
precedenti risposte, tutto quanto posto in essere è finalizzato
alla prosecuzione dell'attività per il 2012, alla chiusura
in
bonis
della liquidazione, tenuto conto della ferma volontà
dell'Amministrazione regionale
in primis
di mantenere per il
futuro l'attività produttiva nell'attuale sito industriale. Tutto
questo si è confermato con la delibera di Giunta n. 97/2012, che ha
conferito a Finaosta l'incarico di procedere all'acquisizione degli
immobili di proprietà della Verrès per un importo di 4.467.000 euro
e questo a fronte della contestuale acquisizione degli impianti
della Verrès da parte del Poligrafico dello Stato per un importo di
5.533.000 euro; questo significa che da parte dei due soggetti che
diventano proprietari di tali impianti vi sarà un forte
impegno.
Concludo sottolineando come nel corso degli ultimi mesi vi sia
stato un impegno constante per salvaguardare l'attività della
Verrès attraverso tutti gli atti messi in campo, culminati con
l'acquisizione degli impianti e degli immobili e grazie all'impegno
costante di tutti i soggetti che hanno operato. Si chiederà il
collega Tibaldi se questa sia la parte conclusiva. In effetti siamo
ancora in una fase di divenire, perché l'obiettivo è di giungere a
costituire, passata la fase della liquidazione e della gestione
commissariale, una società che vedrà presenti Poligrafico e
Finaosta e, come noi speriamo, anche qualche altro soggetto
all'interno di questa compagine azionaria.
Presidente
- La parola al Consigliere Tibaldi.
Tibaldi (PdL)
- Come si suol dire, se sono rose
fioriranno e speriamo che la primavera sia vicina nonostante il
grande freddo che sta attanagliando il Paese e in questo caso anche
la Verrès S.p.A.. Prendo atto delle sue risposte, Assessore, che
hanno una visione positiva prospettica per questa azienda. Mi sono
annotato meticolosamente tutto quello che ha detto: lei ha
affermato che l'intervento di Finaosta e del Poligrafico sono volti
proprio a risanare questa situazione. Vivaddio aggiungo io, perché
sono tre anni che la Verrès chiude con un bilancio in negativo e
sappiamo che l'amministrazione che c'era non si è distinta per
efficienza o per capacità di orientarsi in nuovi mercati.
Da parte dei lavoratori c'è preoccupazione, penso che anche a
lei sia giunto questo messaggio, anche perché i lavoratori, che
sono quelli che stampano le monete, vengono mandati a casa in cassa
integrazione per quattro, cinque settimane e si chiedono come mai a
loro tocca andare a casa per quattro, cinque settimane, mentre
tutto il comparto impiegatizio - proveniente peraltro anche da
fuori Valle, anche da Torino con tanto di auto, viaggi e vitto
pagati - sia invece ancora reclutato e al servizio dell'azienda,
come lo sono ancora due pensionati della stessa, che sono stati
riassorbiti come consulenti. Ci sono alcuni fattori che stridono e
spero che quanto prima il liquidatore, essendo un professionista
stimato e apprezzato, sappia risolvere queste contraddizioni. Nei
giorni scorsi è stato distribuito a tutti gli operai un documento
da parte dell'INPS con la dichiarazione di immediata disponibilità
ad un percorso di riqualificazione professionale e all'adesione di
una proposta di lavoro congrue, come dire: "sappiate che qui il
futuro non è così certo, preparatevi anche se avete 50 anni o più
ad imparare ad utilizzare
word
,
excel
, altri
programmi perché non è detto che continuerete a stampare
monete".
Alla luce di queste considerazioni e soprattutto delle sue
risposte, che sono la parte autorevole di questo dibattito, non
posso che prenderne atto, farne tesoro e auspicare che quelle che
sono state delle dichiarazioni oggi rese in aula si concretizzino
nei prossimi mesi.
