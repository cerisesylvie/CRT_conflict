Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 66 del 13 marzo 1972 - Resoconto
OGGETTO N. 66/72 - Costruzione dell'edificio delle Scuole
Medie Inferiori per i Comuni di Avise, Arvier, St. Nicolas, Valle
di Rhêmes e Valsavaranche, Introd, Villeneuve e St. Pierre.
(Interpellanza)
Manganoni (P.C.I.)
- Dalle informazioni che ho avuto e
non so se sono esatte, risulterebbe che l'edificio scolastico per
le scuole medie inferiori che si deve costruire in quella zona,
cioè, per servire i Comuni di cui Andrione ha dato lettura, si
prevede la costruzione di questi edifici in una zona a mezzanotte,
cioè dove, per diversi mesi invernali, il sole non lo si vede o lo
si vede per pochi istanti. Noi sappiamo tutti gli inconvenienti,
perché i bambini devono avere, fra l'altro, quando è possibile,
sole, particolarmente nei mesi invernali. Ora, questo inconveniente
lo si potrebbe evitare costruendo la scuola in una zona soleggiata,
perché un edificio scolastico non è come una roulotte che la si può
spostare: un edificio scolastico, quando è costruito, per molto
tempo vi rimane ed allora i bambini dovrebbero frequentare la
scuola in un edificio che sole non ne vede.
Ora, sia molto chiaro, io non voglio assolutamente intervenire o
consigliare le località... cioè, a me, la questione, chiamiamola un
po' di "campanile", tra i vari Comuni, a me non interessa
assolutamente: che se la vedano i Comuni, che la costruiscano dove
vogliono. Però io mi permetterei di insistere affinché venga scelta
una zona soleggiata: che sia Villeneuve, che sia Saint Pierre, che
sia Arvier, non importa, scegliere però una zona esposta a
mezzogiorno, ove i bambini prendano il sole anche d'inverno, magari
anche per poche ore, ma prendano il sole, e non a mezzanotte, dove
il sole non lo vedono. Se fosse possibile - ma questo non è molto
importante - scegliere anche una località possibilmente non molto
lontana dalla stazione ferroviaria. Sia chiaro, oggi, non è che il
treno lo si usi molto, comunque, questo è una raccomandazione
secondaria; quella principale è quella della zona soleggiata.
Rollandoz (D.P.)
- Dar torto al Consigliere Manganoni per
quanto è esposto, è difficile, però io ritengo che, su questo
problema, dato che è un problema - voglio precisarlo - strettamente
comunale e a livello di comprensorio, è necessario fare un po' di
cronistoria.
Il problema della scuola media del comprensorio media alta Valle
parte dal 1961, con riunioni, successive riunioni, a cui hanno
partecipato un po' tutti gli amministratori, credo, della Valle,
senza mai giungere a delle conclusioni.
Nel 1966, dopo una riunione dei Sindaci del comprensorio, fu
deciso di scegliere come zona Saint Pierre. Dal 1966 al 1971, il
problema si arenò nuovamente. Nell'autunno del 1971 scrivemmo
questa lettera alle amministrazioni comunali interessate:
"In relazione alla situazione attuale dell'edilizia
scolastica in Valle d'Aosta e, in modo particolare, alla necessità
di soddisfare la prevedibile crescente domanda di servizi che
rispondono alle esigenze della popolazione scolastica, si ritiene
doveroso far presente alla S.V. Ill.me quanto segue:
1)  da tempo è risultato evidente all'Amministrazione
regionale la necessità di una scuola media per il comprensorio dei
Comuni da Voi amministrati; tale necessità è ampiamente
giustificata dall'attuale disagio di una popolazione scolastica che
deve subire l'onere e la fatica di trasporti giornalieri e di
difficoltà psicologiche ad inserirsi, in giovane età, in ambienti
profondamente diversi da quelli tradizionali di vita. Ne va
dimenticato il problema del congestionamento creato dal Comune di
Aosta, meta obbligatoria per gli studenti del compreso in
oggetto.
2)  L'Istituzione della scuola media è il problema che
deve, in primo luogo, interessare Amministrazioni comunali che
hanno la consapevolezza dell'importanza dell'elevazione
dell'istruzione, della cultura della popolazione e, in modo
particolare, del rispetto della obbligatorietà della frequenza
scolastica fino al quattordicesimo anno di età.
3)  La Giunta regionale ha proposto e il Consiglio
regionale ha approvato, all'unanimità, con deliberazione n. 87 del
28.4.1971, un piano di lavori pubblici che prevede, fra l'altro,
uno stanziamento di 50 milioni per la scuola in oggetto.
Fino ad oggi, malgrado numerosi interventi operati da questa
Amministrazione, non è pervenuta a questo Assessorato nessuna
decisione da parte delle Amministrazioni comunali interessate in
merito alla realizzazione dell'opera.
Mentre ci permettiamo di sottolineare, ancora una volta,
l'importanza di un problema che interessa tanta parte della
popolazione e l'avvenire stesso della nostra Valle, vogliamo
invitare la S.V. a dare urgentemente l'avvio delle operazioni
necessarie per giungere alla realizzazione dell'opera, ricordando
che un perdurare, una perdurante inerzia può pregiudicare la
realizzazione della Scuola Media comprensoriale e far cadere questa
pesante responsabilità sulle Amministrazioni comunali in
indirizzo."
Dopo questa lettera, le Amministrazioni comunali si mossero,
fecero alcune riunioni e l'anno 1972, addì 28 del mese di gennaio,
quindi quest'anno, una riunione presso il Municipio di Villeneuve,
presenti il Sindaco di Villeneuve, Carlin, Lale-Gérard, Sindaco di
Saint Pierre, Sindaco di Arvier, Jacquemod, Sindaco di Avise,
Gerbelle, Sindaco di Valgrisenche, Fusinaz, in rappresentanza del
Sindaco di Introd, Ronc, Sindaco di Rhêmes St. Georges, Lanièce,
Sindaco di Rhêmes Notre Dame, Berthod, Sindaco di Valsavarenche e
Gerbore Sindaco di Saint Nicolas, quindi tutti i Sindaci dei Comuni
interessati, dopo ampia discussione giunsero ad una votazione che
dette i seguenti risultati:
- 6 voti favorevoli per Villeneuve
- 2 voti favorevoli per Saint Pierre
- 2 astenuti.
E mi risulta che, successivamente, la settimana scorsa, il
Comune di Rhêmes Notre Dame, il Sindaco, che si era astenuto,
l'Amministrazione comunale abbia dato a maggioranza il voto
favorevole a Villeneuve.
Quindi è questo che volevo dire: è un problema... noi, come
Amministrazione regionale, riteniamo indispensabile la costruzione
di una scuola media comprensoriale, nella media-alta Valle, però la
scelta dell'area, la scelta del Comune su cui deve sorgere la
scuola, deve essere una scelta comprensoriale. Come Amministrazione
regionale abbiamo dato mandato alla Commissione di tecnici per la
scelta delle aree, di fare un sopralluogo per l'esame delle
aree.
Questi tecnici daranno un parere sulle aree e sceglieranno le
aree, ma non potranno fare la scelta fra un Comune e l'altro
Comune.
Quindi, il problema rimane esclusivamente comunale. Se queste
amministrazioni ritengono urgente la costituzione del Consorzio e
la costruzione della scuola media, devono trovare tra di loro un
ragionevole accordo.
Manganoni (P.C.I.)
-
Qui ci sarebbe una
discussione molto lunga da fare, perché effettivamente vi è un
numero notevole di scambi di lettere, di pareri, ecc... fra i... in
un primo tempo. Effettivamente, il Consorzio, lo Statuto approvato
dai Comuni prevedeva la costruzione della scuola a Saint
Pierre.
Ora, che qui le cose siano andate per le lunghe, è vero, perché
vi sono delle lettere già del 1969, del Comune di Saint Pierre che
chiedeva il sopralluogo della Commissione per la scelta d'area,
perché è anche comprensibile che un Comune, prima di andare a
vincolarsi, ad impegnarsi, per un'area che poi magari viene
respinta dalla Commissione. La Commissione prima faccia il
sopralluogo e, poi, c'impegneremo per la scelta d'area. Vi sono
stati altri scambi di corrispondenza in cui si è parlato anche
della Crête, Villeneuve, zona soleggiata ed anche vicino alla
stazione.
Ora, il Comune di Saint Pierre, si è anche impegnato, ha cercato
delle aree, ha fatto delle convenzioni, vero, sempre in attesa del
sopralluogo della Commissione.
Comunque, dice l'Assessore, la maggioranza dei Comuni si sono
pronunciati per Villeneuve.
È molto chiaro, io rispetto democraticamente il parere,
l'espressione dei Consigli comunali, però io dirò questo: anche
Villeneuve vi sono delle zone soleggiate; se noi prendiamo la
Crête, è una zona magnifica, ora io... ci sono altre zone
soleggiate su Villeneuve, per esempio la zona di Erbourna, beh,
lasciamo perdere, perché è troppo ripida, lontana, ecc... ma la
zona delle Crête effettivamente è una zona ottima, vicino alla
stazione ferroviaria, soleggiata quanto Saint Pierre... difatti,
confina con Saint Pierre.
La strada c'è da attraversarla in qualsiasi modo, perché se noi
la costruiamo a mezzogiorno, quelli che provengono da mezzanotte
devono attraversare la strada e se noi la costruiamo a mezzanotte,
quelli che provengono da mezzogiorno devono attraversare la strada.
Quindi il problema dell'attraversamento della strada c'è in un caso
come nell'altro caso, perché, per esempio, costruendola a La Crête,
tutti quelli di Villeneuve e tutti quelli di Saint Pierre, non
attraversano nessuna strada statale; perché anche se quelli di
Saint Pierre, quelli che abitano a Valle della strada, ci sono i
sottopassaggi a Saint Pierre, per passare nella zona a monte della
circonvallazione, cioè della statale e possono recarsi... quindi
questo problema c'è, ma c'è in entrambi i casi, intendiamo.
La questione dei pullman. La questione dell'attraversamento
della strada c'è in entrambi i casi. Ora, quindi il problema rimane
sempre quello della zona soleggiata. Ora, io penso che la
Commissione della scelta d'area dovrà sceglierla a Villeneuve, dato
che dice la maggioranza dei Comuni si è pronunciata per
Villeneuve.
Comunque, io dico: a me non interessano queste questioni di
Villeneuve, Introd... io sono di Introd, dovrei dire costruiamola a
Introd, sia molto chiaro...
Io prescindo da questo fatto, anche se, perché per me i ragazzi
di Introd, è meglio che d'inverno prendano del sole e frequentino
una scuola soleggiata che...
Quindi io non voglio insistere, non voglio dare lettura...
d'altronde l'Assessore conosce molto bene tutti questi scambi di
corrispondenza fra i Comuni, che prima prendono delle decisioni e
poi ne prendono un'altra, e va beh, i Comuni sono sovrani e quindi
le decisioni dei Comuni, io sono del parere che vadano rispettate,
però, a mio parere, non va dimenticato il buon senso e la salute
dei bambini: quella vale quanto l'autonomia dei Comuni. D'altronde,
se hanno deciso per Villeneuve...
E io penso che se la Commissione per la scelta d'area esaminerà
il comprensorio del Comune di Villeneuve, anche nel Comune di
Villeneuve troverà la zona adatta, la zona soleggiata, la zona che
si presta molto bene per la costruzione della scuola.
Montesano (P.S.D.I.)
- Si passa all'oggetto n. 10.
