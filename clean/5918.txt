Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 341 del 9 febbraio 1984 - Resoconto
OGGETTO N. 341/VIII - SITUAZIONE DELL'INDUSTRIA IN VALLE
D'AOSTA CON PARTICOLARE RIFERIMENTO ALLA CRISI OCCUPAZIONALE NEL
SETTORE TESSILE. (Interpellanza).
PRESIDENTE
: Do lettura dell'interpellanza presentata dai
Consiglieri Millet, Cout e Bajocco:
INTERPELLANZA
RICORDATI gli impegni presi dall'Assessore regionale
competente, in merito al futuro del settore tessile, nel corso
della seduta del Consiglio regionale del 26 ottobre 1983, in
risposta ad un'interpellanza del Gruppo comunista;
CONSIDERATO che in data 25 novembre è stato trasmesso ai
Consiglieri uno studio sull'industria tessile valdostana
VENUTI a conoscenza dell'impegno assunto dalla Giunta
regionale per la presentazione alle organizzazioni sindacali di una
"mappa" delle aziende in crisi e delle possibili attività
sostitutive alternative nel settore industriale;
i sottoscritti Consiglieri regionali
INTERPELLANO
l'Assessore all'Industria, Commercio, Artigianato e Trasporti
per conoscere:
1)
il contenuto di detta "mappa" della situazione
industriale valdostana;
2)
le intenzioni della Giunta in merito alle
conclusioni dello studio sul settore tessile valdostano;
e per sapere:
3) se sono state individuate soluzioni per le lavoratrici
dell'INTEVA, licenziate senza cassa integrazione da oltre un anno e
ormai neppure più assistite dalla disoccupazione speciale;
4)
quali proposte concrete sono state elaborate per
dare prospettive di lavoro alle lavoratrici della SIV;
5)
quali soluzioni occupazionali si prospettano per le
lavoratrici della Fortuna West che non hanno trovato occupazione
nella SAIFORM.
PRESIDENTE:
Ha chiesto di illustrare l'interpellanza il
Millet, ne ha facoltà.
MILLET - (P.C.I.):
Abbiamo voluto presentare questa
interpellanza perché riteniamo, come ha detto più volte l'Assessore
all'Industria, che sia necessario mantenere l'attenzione sui vari
settori industriali.
Avevamo già presentato in ottobre un'analoga interpellanza per
sapere cosa sta succedendo nel settore tessile, però, nonostante
alcune proposte, non ci risulta che si riesca a concretizzare una
qualche soluzione.
Vorremmo sapere intanto a che punto è la "mappa" delle aziende
in crisi promessa ai Sindacati, se è già stata elaborata oppure
quanto tempo occorre ancora, perché riteniamo che sia importante
avere le idee chiare.
L'altra cosa che vorremmo sapere è in che misura l'Assessore
tiene conto di quello studio che ha inviato a noi Consiglieri, nel
novembre 1983, sull'industria tessile e dell'abbigliamento, cioè se
ne ritiene valide le conclusioni. In esse, tra l'altro, si afferma
che è necessario rimpiazzare quanto già esistente per articolare il
settore produttivo, poiché ci sono già degli stabili ed una
professionalità che riteniamo validi.
In particolare, per l'INTEVA di Pollein ci era stato detto
allora che esistevano alcune proposte, però noi non ne abbiamo più
avuta notizia: dobbiamo tener conto del fatto che per quei
dipendenti la situazione è tragica!
Per quanto riguarda la SIV, a che punto siamo con le varie
proposte che c'erano? Mi sembra che sia stata erogata la Cassa
Integrazione ad altre realtà valdostane, ma non alla SIV e vorremmo
avere notizie in merito.
Infine, la Fortuna West: si era trovata la soluzione della
SAIFORM, ma per i dipendenti della Fortuna West che non sono stati
assorbiti dalla Saiform cosa si pensa di fare? Vorremmo avere
informazioni sulla Saiform, perché dai giornali si è appreso che il
relativo dossier era stato messo sotto sequestro: questa notizia
corrisponde al vero?
Poiché nel corso del 1983 sono state fatte alcune deliberazioni
ed è stata approvata una convenzione, vorremmo sapere quando questa
ditta ha iniziato la sua attività poiché da quel momento inizia una
serie di adempimenti, tra cui l'assunzione di dieci persone subito
e, dopo dodici mesi, di altre venticinque. Tra questi nuovi assunti
quanti erano dipendenti della Fortuna West? Mi pare di ricordare
che c'era stata una polemica, lo scorso anno, perché non si
privilegiava l'assunzione degli ex dipendenti della Fortuna West;
in effetti nella convenzione si dice che le assunzioni devono
riguardare in primo luogo i residenti di Arnad e dei Comuni
limitrofi.
Nella delibera la Regione si impegna per una quota di 430
milioni del capitale sociale: vorremmo sapere chi sono i soci della
Saiform, quanto hanno versato, qual è il capitale sociale e a che
punto è tutta la procedura. Vorremmo avere, in definitiva, un
quadro esauriente di questa nuova iniziativa.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Pollicini, ne ha
facoltà.
POLLICINI - (Fed. DP-UVP):
Nell'interpellanza si chiede
innanzitutto di conoscere la situazione complessiva dell'industria
nella nostra Regione, in definitiva ciò che va sotto il nome di
"mappa" della situazione industriale della nostra Regione.
Stiamo elaborando (ed è in via di definizione) questa mappa che
si propone di presentare la situazione complessiva nel settore
dell'industria, le ipotesi di nuovi insediamenti, le richieste
degli imprenditori, gli impegni circa il numero degli occupati
nelle nuove iniziative.
Sarà quindi sulla base di questo documento globale, che verrà
presentato alla Commissione Consiliare per l'occupazione e alle
Organizzazioni sindacali, che la Giunta assumerà le determinazioni
di sua competenza.
Per quel che riguarda invece la seconda parte
dell'interpellanza, cioè le intenzioni della Giunta circa lo studio
di 80 pagine per l'industria tessile e dell'abbigliamento, devo
dire che l'esercitazione ci pare degna di rispetto; però se
cerchiamo delle proposte concrete (a meno che non siano scritte con
inchiostro simpatico) non si riesce a leggerle .... o almeno io non
le ho trovate. E' vero che sono corto di vista .... ma nonostante
gli sforzi fatti anche con la lente, si tratta solo di
considerazioni e non di conclusioni.
Nello studio si fa presente che episodi pregiudizievoli per
l'occupazione, proprio nel settore tessile, hanno suscitato dubbi
circa l'opportunità di favorire oltre l'insediamento in Valle in
questo ramo dell'industria. questo capoverso (che è il primo delle
conclusioni) si intenderebbe concludere che non è opportuno
procedere nella direzione di insediamenti nel settore tessile e di
abbigliamento.
Poi pero si dice: "Se tuttavia si considera che c'è una scarsa
diversificazione dell'industria nella nostra Regione, che c'è una
forte concentrazione nelle aziende oltre i 500 dipendenti (57%
degli addetti contro una media del 19% nel resto d'Italia) si
conclude che la presenza del tessile potrebbe recare un contributo
al riequilibrio in termini di diversificazione. Quindi, si dice
tutto il contrario di quanto affermato nella prima parte ed è un
po' difficile trarre delle conclusioni.
Si continua affermando che, in vista di attività che dovrebbero
rimpiazzare quelle citate, non si scorgono elementi obiettivi e
precisi per escludere iniziative nello stesso ramo, privilegiando
altri rami manifatturieri: io ho delle perplessità
sull'interpretazione di questo termine.
Continuando: "a favore di un rimpiazzo di unità tessili giocano
questi fattori: esistono già stabilimenti attrezzati, c'è la
presenza di personale qualificato, c'è una contiguità fra la
Regione Valle d'Aosta e il territorio dove sorgono le industrie
tradizionali tessili (Lombardia e Piemonte) e questo fatto potrebbe
far affluire imprenditori nella nostra Regione.
Sarebbe opportuno privilegiare iniziative autonome che tendono
alla realizzazione dei prodotti per il consumo, possibilmente
sofisticati, piuttosto che iniziative aventi per oggetto la
produzione di semi-lavorati (cioè i filati-tessuti come per la
SIV)".
L'ultimo punto, il settimo, relativo alle conclusioni dà la più
rigida applicazione dei criteri generali: l'individuazione di
imprenditori del tessile, il cui decollo in Valle conviene
favorire, scaturirà da una seria e sistematica selezione caso per
caso. E' quello che stiamo già facendo da tempo come Giunta senza
però poter trarre ipotesi molto ottimistiche!
Al documento è allegata una nota della FULTA, il Sindacato di
categoria del tessile-abbigliamento, in cui si afferma che la
Commissione speciale aveva il compito di analizzare la situazione
del tessile, di studiare eventuali
prospettive (con riferimento alla situazione regionale e
nazionale volte a reperire imprenditori per attività sostitutive, e
di definire il concetto principale emerso dai lavori e concernente
la validità della permanenza del tessile in Valle d'Aosta, tenuto
conto che la crisi che attraversa il settore in Valle d'Aosta è da
collocarsi nel contesto più generale della crisi dell'industria nel
nostro paese.
La Commissione speciale aveva il compito di reperire gruppi o
imprenditori per attività sostitutive. Debbo dire, a malincuore,
che questo importante obiettivo non è stato raggiunto, perché
avrebbe eliminato problemi che invece sono ancora presenti.
Purtroppo in conclusione, non esiste nessuna proposta concreta in
questo studio; è un'analisi fatta con molta buona volontà e
capacità, però manca di proposte concrete.
Siamo in via di definizione per nuove possibilità nel settore,
però c'è una richiesta costante e specifica per l'industria
tessile: poiché il costo dell'energia elettrica è pari al 50% del
costo del personale oppure al 25% del valore aggiunto, tutte le
iniziative che sono state presentate alla Regione richiedono
l'energia elettrica a prezzo di autoproduttore, pari cioè ad un
quinto del prezzo dell'energia elettrica praticato normalmente
dall'ENEL, con una riduzione di circa 80 lire al KW/h. La Regione
procede in questa direzione attraverso l'acquisizione delle
Centrali Cravetto e la formazione - abbiamo rivolto un quesito al
Ministero ed all'Enel - di un consorzio che consenta di avere
l'energia elettrica a prezzo di autoproduttore per chi nel
consorzio è inserito.
Per quanto riguarda specificamente il problema dell'INTEVA, sono
in corso delle verifiche rispetto a iniziative interessanti sotto
l'aspetto della possibilità di mercato, però vi sono delle
difficoltà circa le garanzie patrimoniali che queste sono in grado
di fornire rispetto ad interventi finanziari che la Regione
metterebbe a disposizione attraverso la FINAOSTA, cioè mutui a
tasso agevolato.
Per quanto riguarda le prospettive della SIV di Arnad, vi sono
due ipotesi serie, però ambedue pongono come pregiudiziale
l'ottenimento dell'energia elettrica al costo di autoproduttore di
cui ho parlato poc'anzi.
Il problema della Fortuna West è sicuramente il più complesso
fra quelli che oggi dobbiamo affrontare. Intanto la Saiform, che è
subentrata nel capannone della Fortuna West, sta portando avanti la
sua attività iniziata nel mese di agosto: attualmente lavorano due
linee, ed è in programma la terza con altri 25 addetti, però devono
verificarsi certe condizioni. E' vero, il dossier riguardante la
Saiform è stato sequestrato dalla Guardia di Finanza ed oggi si
trova presso la Magistratura. Non conosciamo le motivazioni del
sequestro, possiamo solo dire quali sono stati gli adempimenti da
parte della Saiform. Poiché non sono Pico della Mirandola e non ho
il dossier riguardante la Saiform, alle domande riguardanti tutti
gli azionisti posso rispondere solo che l'azionista principale è il
Sig. Paracchi, però non conosco né il numero degli azionisti né la
composizione del Consiglio di Amministrazione.
Quindi a specifiche domande, per la serietà che debbo nel
rispondere, o le risposte sono precise o preferisco non darle.
PRESIDENTE
: Ha chiesto di replicare il Consigliere
Millet, ne ha facoltà.
MILLET - (P.C.I.):
Per la questione della "mappa" spero
che tra breve si possano avere delle proposte di cui discuteremo
nelle sedi competenti.
Se ho ben capito il giudizio sul documento (al di là di un
omaggio a chi ha partecipato alla stesura) non è positivo; si
ritiene che non possa essere la base per operare, anche se a me
pare che l'indirizzo proposto di non fare nuovi insediamenti e di
impegnarsi per rimpiazzare quelli in crisi sia già una linea per
procedere. E' chiaro che comunque questo studio non poteva trovare
delle soluzioni, ma poteva presentare solo delle prospettive e dare
delle indicazioni.
Penso che il problema del costo dell'energia debba essere
approfondito, in quanto i costi energetici non sono cosa di poco
conto; si cerchino quindi quelle soluzioni che possono essere un
elemento particolare di incentivazione per le industrie ad
insediarsi in Valle d'Aosta.
Per quanto riguarda l'INTEVA e la SIV, posso capire le
difficoltà, però non si sono fatti grossi passi in avanti.
Sulla questione della Fortuna West, mi riservo di porre le
domande in modo più specifico in un altro momento.
Riteniamo che, essendo la Saiform una delle poche soluzioni
concrete in atto, debba essere tenuta ben sotto controllo, per
evitare che fra un anno o due, per questioni di mercato o altro,
questi imprenditori decidano di licenziare o mettere in cassa
integrazione il personale, aggiungendo così un'altra perla a questa
collana non molto soddisfacente.
Ci riserviamo in seguito di approfondire l'argomento e comunque
l'Assessore sa che noi lo terremo, per così dire, "sotto tiro".
