Classificazione
CASA DA GIOCO



Oggetto del Consiglio n. 1473 del 21 settembre 2005 - Resoconto
OGGETTO N. 1473/XII - Eventuale avvio di azioni formali nei
confronti dell'ex Direttore generale della Casa da gioco di
Saint-Vincent. (Interpellanza)
Interpellanza
Premesso che
- La Casinò spa, il cui capitale sociale è detenuto dalla
Regione per il 99%, ha proceduto al licenziamento per giusta causa
del capo del personale;
- Tra le motivazioni che hanno portato alla risoluzione del
rapporto di lavoro vi sono le contestazioni sulla gestione dei
cartellini segna orari dei dipendenti e l'erogazione di ingenti
fuori busta annui corrisposti in natura ad alcuni
dirigenti;
- È stato accertato che tali prassi irregolari risalgono
indietro negli anni, interessando anche il periodo della Gestione
Straordinaria della Casa da gioco;
- Il dirigente licenziato ha dichiarato in un'intervista
giornalistica che "tutto quello fatto negli anni in cui sono stato
il direttore del personale era noto ai vertici dell'azienda... la
decisione di riconoscere ed erogare le attribuzioni in natura è
sempre stata assunta dai massimi vertici aziendali, che ne hanno
anche adottato le scelte sul regime contributivo e
fiscale";
- Nel decennio 1994-2004 la gestione della Casa da gioco di
Saint Vincent era accentrata nelle mani del direttore generale -
Roberto Trentaz - che nell'ultimo anno, antecedente al suo
licenziamento, ha pure assunto il ruolo di amministratore
delegato;
- Nella relazione al bilancio 2003 della Casinò Spa il nuovo
CdA ha denunciato che all'interno dell'azienda vi era "una
situazione di vertice condizionata da una funzione di Direzione
generale (prima con la gestione Straordinaria) e di una carica di
Amministratore delegato/Direttore generale (dopo con la
costituzione della S.p.A.) condizionate entrambe da un forte
accentramento sulla medesima persona di ampi poteri gestori. Tale
situazione ha contribuito a porre l'azienda in una situazione di
estrema precarietà con una struttura di vertice molto
carente...";
i sottoscritti Consiglieri regionali
Interpellano
il Presidente della Regione e l'Assessore delegato per
conoscere:
1) se sono state avviate azioni formali nei confronti dell'ex
Direttore generale in relazioni alle gravi irregolarità, che hanno
determinato il licenziamento per giusta causa del Direttore del
personale.
2) quali considerazioni e quali provvedimenti intendono,
eventualmente, adottare in seguito alle dichiarazioni a mezzo
stampa effettuate dall'ex direttore del personale.
F.to: Frassy - Tibaldi - Lattanzi
Presidente - La parola al Consigliere Frassy.
Frassy (CdL) - Vorrei sapere se risponde il Presidente o
l'Assessore....
Caveri (UV) - ... se non arriva Aurelio, rispondo io.
Frassy (CdL) - Sul casinò c'è sempre da imparare, perché queste
deleghe hanno spesso il dono di essere interscambiabili. Se
risponde il Presidente, è la massima autorità dell'Esecutivo.
Questa è una interpellanza che non porta elementi nuovi al
dibattito consiliare, ma quanto meno ha l'aspettativa di acquisire
elementi nuovi o chiarezza sugli intendimenti che la Giunta vorrà
adottare su una vicenda che sembra essere infinita del casinò,
delle sue differenti gestioni, Gestione straordinaria e S.p.a.
adesso. Abbiamo appreso come durante la pausa estiva dei lavori
istituzionali del Consiglio ci siano stati dei provvedimenti
importanti che hanno riguardato la casa da gioco, adottati dai
vertici della casa da gioco; abbiamo appreso che ci sono state
altre novità importanti, delle quali abbiamo in parte iniziato a
parlare stamani.
L'interpellanza si incentra su quello che è già accaduto e su
quello che è certo, nel senso che qualche settimana fa è stato
licenziato uno dei massimi dirigenti della "Casinò S.p.a.", il dr.
Pirami, responsabile del personale, dopo essere stato oggetto di
una contestazione disciplinare nella quale gli si contestava
un'allegra gestione delle presenze attraverso il meccanismo della
timbratura dei cartellini orari, oltre che una serie di "fuori
buste" e di "benefits" che erano stati erogati ai dipendenti negli
anni passati. Il dirigente ha risposto a queste contestazioni
all'azienda che gliele aveva mosse, ma ha risposto anche
pubblicamente con una lettera aperta, che è stata in parte
riportata dagli organi di informazione. Nella lettera dice il
dirigente - che poi è stato licenziato, in quanto le sue
giustificazioni non sono state ritenute dal "CdA" della S.p.a.
giustificative del suo comportamento - che le iniziative e i
comportamenti contestatigli dal "CdA", in realtà sono state prassi
che nel tempo sono state condivise dai massimi vertici aziendali.
Precisa ancora che, a volte, addirittura con l'ausilio di
consulenze esterne, sono stati definiti i regimi fiscali e
previdenziali da adottare su questi "benefits", poi contestati nel
provvedimento disciplinare. Dice:
"Non corrisponde al vero che
abbia omesso di informare la Presidenza..."
- immagino che si
riferisca alla Presidenza del "CdA" -
"... in ordine al regime
giuridico e amministrativo applicato alle attribuzioni patrimoniali
in natura".
Detto questo, non possiamo non fare un passo indietro nella
storia recente della casa da gioco e tornare alla vicenda dell'ex
Direttore generale, Trentaz. Sappiamo bene che il licenziamento di
quel dirigente è avvenuto formalmente per una determinazione
politica e amministrativa, che azzerava la figura della direzione
generale a beneficio di una diversa impostazione. In quella vicenda
abbiamo contestato le modalità con cui si è arrivati a chiudere
quel rapporto di lavoro, cioè abbiamo contestato l'ingente buona
uscita - 1,3 milioni di euro - e soprattutto una clausola che
esonerava da responsabilità quel dirigente per eventuali situazioni
che gli potessero essere successivamente imputate.
All'epoca l'Assessore Marguerettaz, già responsabile dei
rapporti "Regione-casinò", disse che quel tipo di esonero di
responsabilità si riferiva alla responsabilità per colpa lieve e
non ad una responsabilità per dolo o colpa grave, che di
conseguenza non avrebbe escluso assolutamente la possibilità da
parte dell'Amministrazione regionale - trattandosi all'epoca di
"GS" - di intentare, se ci fossero stati i presupposti, un'azione
di responsabilità.
Allora perché giungiamo, oggi, ad unire questi due ragionamenti?
Lo facciamo perché riteniamo che su questa vicenda debba essere
fatta chiarezza per quanto riguarda i rapporti al vertice della
casa da gioco. Quello che sto per dire, non lo dico io, stando
all'opposizione, ma ripeto quanto è stato scritto ed è noto ai
colleghi, ai giornalisti e a quanti hanno avuto la volontà di
concentrarsi sul casinò, è quello che sta scritto nella relazione
al bilancio 2003 della "Casinò S.p.a." in relazione al bilancio che
è stato scritto dal nuovo "CdA", subentrato all'era Trentaz.
Dicevo, una situazione di vertice quella del casinò, condizionata
da una funzione di direzione generale, prima, con la Gestione
straordinaria, poi, di una carica di amministratore delegato,
Direttore generale dopo con la costituzione della S.p.a.,
condizionate entrambe da un forte accentramento sulla medesima
persona di ampi poteri gestori. Tale situazione ha contribuito a
porre l'azienda in una situazione di estrema precarietà con una
struttura di vertice molto carente. Risparmio il resto, ma i
colleghi che lo avessero dimenticato, lo possono trovare nella
relazione al bilancio 2003, in particolare nelle pagine 20 e
seguenti.
Il dirigente responsabile del personale è stato licenziato e
avete ritenuto, di conseguenza, della responsabilità in capo al
dirigente su questa irregolarità o su quelli che verificheremo in
seguito che possono definirsi "illeciti". Penso che le affermazioni
fatte dal dirigente licenziato, messe in lettura comparata con le
affermazioni contenute nella relazione al bilancio fatte dal "CdA"
della S.p.a. debbano quanto meno imporre all'Amministrazione
regionale di verificare quale sia stato il ruolo del massimo
dirigente, al quale era attribuita una posizione di forte
accentramento di poteri, perché Pirami dice in maniera chiara che
questi comportamenti erano condivisi ai massimi vertici. Non fa
ovviamente nomi e cognomi, ma i massimi vertici portano un nome e
un cognome, perché sopra Pirami c'è una persona che era il massimo
vertice della "Casinò S.p.a." per almeno un decennio,
1994-2004.
Non voglio aprire la vicenda "dossier liquidatore rag. Bo",
perché avremo modo di parlarne successivamente, non voglio
sottrarre tempo all'illustrazione di questa interpellanza. Noi
vogliamo conoscere se sono state avviate delle azioni formali nei
confronti dell'ex Direttore generale, per verificare se le
dichiarazioni fatte dal dr. Pirami abbiano o meno fondamento e
quali provvedimenti ritenete di adottare a seguito delle
dichiarazioni pubbliche fatte dall'ex Direttore del personale.
Pensiamo che su questa vicenda, al di là del provvedimento
disciplinare, che è stato preso dalla "Casinò S.p.a.", ci sia un
interesse diretto dell'Amministrazione regionale, perché per 10
anni la Gestione straordinaria coincideva con quella che può essere
definita una gestione diretta della casa da gioco; di conseguenza
se ci sono state irregolarità che possono avere creato dei danni di
tipo patrimoniale, è diritto di questa Amministrazione, in
particolare di chi ha il potere esecutivo, di verificare la
fondatezza di accuse precise e concordanti fra le affermazioni del
dirigente licenziato e le affermazioni di quel Consiglio di
amministrazione.
Penso di essere stato chiaro nell'illustrare la problematica
posta a fondamento di questa interpellanza, mi auguro che le
risposte possano essere altrettanto puntuali per poter contribuire
a chiarire un altro pezzo della storia recente di questo
casinò.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Rispetto all'interpellanza, se dovessimo
rispondere in modo puntuale credo che la risposta possa occupare
solo qualche minuto, perché rispetto alla prima domanda sarebbe
sufficiente rispondere con la comunicazione che ci è stata fornita
dagli amministratori della "Casinò S.p.a.", dove dicono che non è
stata avviata nessuna azione formale nei confronti dell'ex
Direttore generale, sulla base dell'affermazione dell'ex Direttore
del personale; quindi ad oggi non è stato fatto nulla.
Vorrei approfittare per fare alcune sottolineature, perché mi
pare fondamentale. Qui si confonde sempre l'Amministrazione
regionale con la S.p.a., cioè gli amministratori su fatti gestori
sono gli unici deputati ad assumere e a svolgere l'azione
conseguente; per quanto attiene l'attività dell'azionista, è un
azionista che può approvare eventuali azioni di responsabilità nei
confronti degli amministratori, non dei dirigenti.
Nella sua esposizione il collega Frassy mette a raffronto due
situazioni diverse: da un lato, esiste il licenziamento del
Direttore del personale; dall'altro, il licenziamento dell'ex
Direttore generale. Sono due fattispecie completamente diverse,
riconducibili a due tipologie completamente diverse e in qualche
modo, il collega Frassy si risponde da solo: il "CdA" nel procedere
alla risoluzione del contratto con l'ex Direttore generale ha
voluto riorganizzare una struttura, che aveva un'organizzazione che
mancava di tutta una serie di figure dirigenziali e aveva un
accentramento. Per quanto attiene il licenziamento del Direttore
del personale invece abbiamo una situazione di altro genere, cioè
una serie di mancanze che hanno causato dei danni all'azienda. Le
affermazioni che il collega Frassy riprende dalla stampa, non sono
state date solo alla stampa...
(interruzione del Consigliere Frassy, fuori
microfono)
... sono già sulla seconda domanda:
"... quali considerazioni
e quali provvedimenti intendono, eventualmente, adottare in seguito
alle dichiarazioni a mezzo stampa effettuate dall'ex direttore del
personale
", nel senso che l'ex Direttore del personale queste
dichiarazioni non le ha fatte solo alla stampa, ma il "CdA" mi
segnala che sono le stesse controdeduzioni fornite all'azienda e
l'azienda ha ritenuto queste deduzioni non adeguate a dare una
giustificazione; quindi, di fatto, rispetto alle dichiarazioni
dell'ex Direttore del personale il "CdA" ha ritenuto di non
prenderle in considerazione perché non adeguate, tanto che ha
proceduto al licenziamento. Da questo punto di vista pertanto non
c'è la necessità di controbattere, sono state ritenute inadeguate,
tanto che si è proceduto al licenziamento. L'azione di
responsabilità nei confronti del Direttore del personale, quindi
l'azione eventuale di responsabilità nei confronti dell'ex
Direttore generale, è assolutamente non preclusa, è da prendere in
esame, ma è un qualcosa che dovrà avere degli ulteriori
approfondimenti.
Rispetto al discorso - che non c'entra con l'interpellanza, ma
che il collega Frassy ha voluto riportare all'attenzione -
dell'esonero, ribadisco che l'esonero, quindi la possibilità di
procedere nei confronti dell'ex Direttore generale in termini di
responsabilità non è preclusa qualora vi sia dolo o colpa grave.
Ricordo che sono le stesse condizioni che permettono l'azione di
responsabilità nell'ambito della pubblica amministrazione, la colpa
lieve è difficilmente perseguibile, per cui nessun impoverimento
rispetto all'azione in capo al "CdA". Rispetto all'azione degli
amministratori il discorso è diverso e poi avremo modo di tornarci,
perché quella sì che, invece, è in capo all'Assemblea, quindi alla
Regione.
Spero di aver risposto in modo puntuale. Riepilogando: i due
licenziamenti che vengono evocati sono da ricondurre a due
tipologie diverse, se queste poi avranno delle verifiche che
porteranno a delle responsabilità condivise, quello sarà un
discorso in divenire. Rispetto alle dichiarazioni fatte dall'ex
Direttore del personale sui giornali, sono state considerate non
sufficienti e non adeguate a giustificare un comportamento che il
"CdA" ha sanzionato con la pena massima nei confronti di un
dipendente, e quindi il licenziamento.
Presidente - La parola al Consigliere Frassy.
Frassy (CdL) - Nella replica vorrei sottolineare alcuni aspetti
che sono emersi dalla risposta dell'Assessore, ma che dovranno
essere oggetto di ulteriori approfondimenti, perché ci sembra di
aver capito che su questa vicenda la parola "fine" è tutta da
scrivere e ci sembra di aver capito altresì che quelle azioni di
responsabilità sono tuttora esercitabili e non sono state spuntate
da quella transazione a suo tempo siglata all'atto del
licenziamento dell'ex Direttore generale.
Quello che però va evidenziato è che se possiamo condividere le
conclusioni del "CdA" che dicono: "Caro Direttore del personale, le
tue argomentazioni non le riteniamo sufficienti per poterti esimere
dalle responsabilità che ti competono in base al ruolo che tu eri
pagato per esercitare, di conseguenza riteniamo che rimangano i
presupposti del licenziamento per giusta causa", però il fatto che
il Direttore del personale sia stato ritenuto responsabile di
questi fatti accertati non vuol dire che il suo comportamento esima
da ulteriori approfondimenti sugli stessi fatti, perché le
dichiarazioni fatte sono chiare: ai massimi vertici aziendali.
Allora, o ai massimi vertici aziendali... e, ancora una volta, ne
facciamo una questione politica e andiamo ad individuare il livello
politico, oppure ai massimi vertici aziendali c'era un direttore
generale, di conseguenza il "CdA" riteniamo che abbia il dovere - e
l'azionista che è la Regione, rappresentata dall'Assessore
Marguerettaz, ha il dovere di pretenderlo - di effettuare una
verifica di queste affermazioni, perché se effettivamente c'era una
condivisione delle decisioni, ci deve essere una condivisione delle
conseguenze, perché immaginiamo che al di là della risoluzione del
rapporto di lavoro per giusta causa, la "Casinò S.p.a." intenterà
l'azione di responsabilità e si attiverà per ottenere il
risarcimento dei danni patrimoniali, patiti a seguito di questa
"allegra politica del personale". Se così è, questa responsabilità
- se condivisa - va imputata a chi l'ha condivisa! Perciò la prima
considerazione è che la "Casinò S.p.a." deve fare questo
approfondimento, che l'azionista - la Regione, rappresentata
dall'Assessore Marguerettaz - deve formalmente chiedere al "CdA" di
verificare la fondatezza delle affermazioni fatte dal dr. Pirami,
affermazioni che non vanno ad alleggerire la posizione di Pirami,
ma che vanno forse a pesare anche su altre persone aventi ruoli
apicali.
L'altro aspetto riguarda la Gestione straordinaria, perché
questa non è nelle competenze della "Casinò S.p.a.", tanto che la
liquidazione della "GS" è affidata ad una persona che ha un
distinto incarico con un Collegio di revisori che verifica...
Allora, nell'ambito della Gestione straordinaria, visto che stiamo
parlando di un periodo che va dal 1994 al 2004, se effettivamente
queste vicende hanno interessato questo ampio spazio temporale,
vogliamo che qualcuno ci dica con quali provvedimenti formali verrà
avviata la verifica, perché si tratta di fare un lavoro di tipo
istruttorio in prima fase, per verificare se ci sono i presupposti
per contestare determinati fatti specifici. Riteniamo però, anche
in questo caso, che a fronte delle affermazioni precise del
dirigente licenziato e richiamando le affermazioni contenute in
quella relazione del bilancio 2003, qualcuno dovrà chiedere al
liquidatore - e questo "qualcuno", Assessore, non può che essere
lei, perché la Gestione straordinaria, oggi come oggi, con un solo
liquidatore penso che sia legata a doppio filo, più di quanto non
lo siano le S.p.a. pubbliche all'Esecutivo, e se lei ha delega sul
casinò, è lei che dovrà chiederlo al liquidatore - di verificare se
il Direttore generale ha partecipato nella condivisione decisionale
e, di conseguenza, nell'assunzione di responsabilità di queste
iniziative... irregolari, per ora, illecite... lo vedremo... che
hanno portato al licenziamento del capo del personale.
Con queste precisazioni prendiamo atto della risposta
dell'Assessore, ma annunciamo fin d'ora che a seguito di questa
risposta, che andiamo a catalogare nella categoria delle risposte
interlocutorie, verificheremo i passi concreti che lei
intraprenderà nell'andare ad effettuare quelle considerazioni di
cui ha detto che qualcuno comunque si deve far carico. Auspichiamo
che non passino altri 10 anni per arrivare a delle conclusioni,
perciò su questo argomento ci riserviamo di ritornare nel
medio-breve periodo.
