Classificazione
ENERGIA
Energia idroelettrica



Oggetto del Consiglio n. 3066 del 5 dicembre 2017 - Resoconto
OGGETTO N. 3066/XIV - Interpellanza: "Annullamento da parte
di CVA di una selezione interna per una figura di capo
turno".
Rosset (Presidente) -
Punto n. 24 all'ordine del giorno.
Per l'illustrazione, ha chiesto la parola il consigliere Restano.
Ne ha facoltà.
Restano (AC-SA-PNV) -
Nel mese di ottobre scorso la CVA
ha indetto un bando interno di selezione aperto a tutti i
dipendenti per un posto da capoturno alle telecomunicazioni e alle
conduzioni. L'attuale capoturno andrà in pensione a fine anno con
cinquant'anni di servizio e settant'anni di età. Credo che vada
ringraziata questa persona per la sua disponibilità e la sua
dedizione al lavoro, perché ha ricoperto un ruolo di alta
responsabilità.
Ma cosa fa il capoturno delle conduzioni? Si tratta di
telecomandare da remoto il funzionamento di tutti i componenti di
impianto e degli impianti stessi: aprire, chiudere le dighe,
accendere gli impianti; se un operatore è particolarmente bravo
riesce a produrre più energia, perché - come potete ben ipotizzare
- se si apre la centrale più a monte, per esempio quella di
Valpelline, a cascata si devono aprire con i tempi giusti le
centrali di Signayes, Quart, Châtillon e, a scendere, tutte le
altre centrali fino ad arrivare a Quincinetto. Questa persona può
fare la differenza in positivo, ma se non è capace a fare il
proprio lavoro, può anche causare dei danni alle strutture, ma
anche mettere a rischio l'incolumità delle persone. Il 15 novembre,
quando vi erano iscritte quindici persone, il bando è stato
annullato, quindi noi chiediamo di sapere per quali motivi si è
proceduto all'annullamento del bando e come si intende risolvere il
posto vacante, che avremo a fine anno.
Presidente -
Per la risposta, ha chiesto la parola il
Presidente della Regione. Ne ha facoltà.
Viérin (UVP) -
Ringrazio il collega Restano per questa
dettagliata iniziativa. Credo che sia importante conoscere ciò che
avviene nelle società partecipate e come sempre, come
Amministrazione regionale, noi chiediamo le informazioni
direttamente alle società medesime. Chiaramente, al di là dei
dettagli di chi fosse e di che ruolo ricopriva questo dipendente, a
fronte di una nostra richiesta, CVA ci ha comunicato che la
necessità di procedere al bando interno in argomento è sorta
proprio perché c'era una domanda di pensionamento presentata da
questa risorsa attualmente impiegata in qualità di capoturno, con
questa mansione di teleconduzione.
La prova scritta per il bando interno avrebbe dovuto svolgersi
lunedì 20 novembre 2017 alle ore 8:30 presso la sede di CVA a
Châtillon in via della Stazione, 31. I candidati sono stati
convocati mediante lettera. Io ho dovuto richiedere queste cose,
probabilmente voi avete avuto dei contatti diretti con qualcuno; io
poi - non so quanto sia il nostro ruolo o meno - comunque ci dicono
che i candidati sono stati convocati mediante lettera inoltrata
tramite posta interna. Parimenti, è stata data comunicazione anche
alle organizzazioni sindacali. In data 17 novembre 2017 è pervenuto
all'organismo di vigilanza (ODV) di CVA, tramite posta ordinaria,
una nota di segnalazione anonima, datata 10 novembre 2017, a
seguito della quale l'ODV ha avviato un'indagine interna, nella
massima trasparenza, per individuare eventuali violazioni o profili
di rischio, ai sensi del decreto legislativo n. 231 del 8 giugno
2001 in materia di disciplina della responsabilità amministrativa
delle persone giuridiche, delle società e delle associazioni anche
prive di personalità giuridica.
Quindi, per consentire lo svolgimento dell'indagine interna,
l'azienda ha dovuto rimandare la prova a data da destinarsi, quindi
non si tratta di un annullamento.
In queste società ognuno cerca di avere degli appigli politici,
probabilmente delle sollecitazioni, quando io credo che sia
sufficiente rivolgersi alla propria azienda. Io da studente facevo
le stagioni in un supermercato e, quando avevamo dei problemi
sindacali, agivamo attraverso le nostre organizzazioni sindacali,
si andava all'azienda e state tranquilli che le problematiche si
risolvevano. Comunque è giusto che tutto il Consiglio discuta di
ciò che è successo.
Quindi si è rimandata questa prova a data da destinarsi, non si
è deciso di annullare il bando. Come avviene nelle aziende, questa
decisione è stata comunicata ai candidati, dapprima telefonicamente
e successivamente anche via
e-mail
.
Si fa presente poi - questo è un pezzo che aggiungiamo proprio
per completare l'esposizione, - sempre dall'azienda è stato
comunicato che dall'indagine interna non sono emersi alcuna
violazione e alcun profilo di rischio ai sensi del decreto
legislativo n. 231/2001. Nel contempo, per ovviare allo slittamento
della tempistica per l'individuazione del sostituto di questo
attuale capoturno che lei citava, è stato chiesto al medesimo (che
ha accettato) di posticipare la data del pensionamento, quindi non
esiste la problematica - che giustamente lei sottolineava - di non
ricoprire quel ruolo.
Quindi nei prossimi giorni verrà definita e comunicata la nuova
data dello svolgimento della prova scritta e, come per ogni lieto
fine, speriamo che ci sarà il sostituto che noi tutti - credo -
auspichiamo possa arrivare.
Presidente -
Per la replica, ha chiesto la parola il
consigliere Restano. Ne ha facoltà.
Restano (AC-SA-PNV) -
Ovviamente ognuno, come ha ben
detto lei, conosce la propria versione dei fatti, che a breve le
spiegherò. Però voglio premettere che non è importante la
trattazione del caso individuale. Quello che mi preme di più è far
emergere la necessità di un cambiamento, ma di un cambiamento vero
di cui sempre abbiamo discusso in questa sala riguardo a questo
genere di selezioni.
È prassi consolidata - fin da quando lavoravano all'ENEL, e poi
ripresa dalla CVA - che per certe sostituzioni interne, quali
questa di cui discutiamo (particolarmente delicate), la selezione
avvenga attraverso gli assistenti, perché in turno vi sono un
assistente e un capoturno. Generalmente vengono promossi gli
assistenti, proprio perché conoscono la procedura. Questa volta si
è derogato a questa prassi e si è aperto a tutti dipendenti della
CVA. Così facendo, si rischia di portare a fare il capoturno una
persona meno esperta di chi fa da assistente. Ma perché? Perché il
posto è molto appetibile, è ben remunerato. Rispetto ad un pari
livello si hanno delle promozioni che possono essere anche di più
di 500 euro al mese. Se si guarda alla possibilità di fare dei
turni, si è ancora più remunerati, quindi è un posto molto
appetibile. Cosa è successo in questo caso? Si è aperto il bando e
una persona si è iscritta, un assessore di un comune dell'alta
valle, di un movimento politico di maggioranza relativa anche in
questo contesto e componente di una sezione. Evidentemente i
colleghi si sono sentiti toccati, perché non in buoni rapporti,
così hanno saputo del bando e in parecchie persone hanno presentato
la domanda. Se non che l'interessato aveva già organizzato i
festeggiamenti per l'addio al proprio posto di lavoro, con tanto di
sponsor
appartenente al consiglio d'amministrazione
dell'azienda. E questo ha ulteriormente infastidito la gente! Forse
da qua l'origine di quella segnalazione, di cui io proprio non
conoscevo nulla, ma di cui mi ha portato lei, molto correttamente e
onestamente, a conoscenza. Secondo il nostro punto di vista, che un
componente del consiglio d'amministrazione partecipi al
festeggiamento sembra alquanto inopportuno; è una questione un po'
di sensibilità nei confronti di tutti, proprio perché il concorso
non è ancora avvenuto e quindi ha messo un po' in difficoltà tutti.
Queste persone dovrebbero avere un alto senso di responsabilità,
dovrebbero premiare un po' il merito, la trasparenza delle persone
che partecipano alla selezione.
Non ho affrontato questo argomento lo scorso Consiglio per una
questione di sensibilità rispetto alle persone già coinvolte in
argomenti similari, però sembra che in questi ultimi anni le
sezioni giovanili di certi movimenti siano le migliori fornitrici
di lavoro all'interno di questa azienda. Se andiamo a vedere,
abbiamo sorelle di noti esponenti politici, sorelle di sindaci
della bassa valle, fidanzati di esponenti politici. È vero che
siamo tutti parenti e affini, però ci sono veramente dei parenti
stretti di sindaci della bassa valle.
Io dico che tutti dobbiamo avere la stessa dignità, quindi
pregherei di vigilare, di dare un indirizzo e, se del caso, di
rifare il bando con le modalità vecchie, che forse renderebbe onore
non solo a chi dirige la società, ma anche a questo contesto.
