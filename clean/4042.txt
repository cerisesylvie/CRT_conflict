Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 361 del 8 luglio 1981 - Resoconto
OGGETTO N. 361/81 - RISTRUTTURAZIONE DI ALCUNI ASPETTI DELLA
"S.p.A. CENTRALE LATIERE D'AOSTE" - APPROVAZIONE LAVORI,
AUTORIZZAZIONE DI SPESA.
Presidente
- La parola all'Assessore all'Agricoltura e
Foreste, Marcoz. Ne ha facoltà.
Marcoz (UV)
- Ho voluto approfittare di questo Consiglio,
prima della pausa estiva, per informare i Consiglieri
sull'andamento delle varie relazioni che sono state effettuate e
per poter provvedere, così, durante i periodi di vacanza, a far sì
che il Consiglio di Amministrazione della Centrale di Aosta possa
adempiere alle richieste che il Consiglio regionale in questo
momento discute. Faccio menzione a tutti i Consiglieri delle
singole relazioni che loro hanno ricevuto; sia in Commissione che
il altre sedi, si è visto che la Centrale del Latte, e qui non
scopro l'acqua calda, deve essere ristrutturata in quanto, secondo
noi, il costante passivo della Centrale del Latte, sia perché deve
controbattere i produttori sul prezzo del latte, e quindi svolgere
un'azione di freno, sia perché è costretta ad aumentare il prezzo
del latte al rivenditore, cioè al consumatore, sebbene tutti
condividiamo la funzione sociale della Centrale, è necessario che
si prenda una serie di provvedimenti.
Dopo le varie discussioni svoltesi in sede di Commissione, si è
visto che la prima azione che si deve eseguire alla Centrale del
Latte è proprio quella della raccolta del latte, non più tramite la
raccolta solita, tradizionale con bidoni, ma tramite
refrigerazione. Da un primo preventivo fatto dall'Assessore ai
Lavori Pubblici si era vista la possibilità di realizzare una nuova
parte di ricevimento della Centrale del Latte separando, quindi, il
Caseificio della Centrale dalla sezione di imbottigliamento.
Attualmente c'è da costruire due tramezze in mattoni per la
chiusura di due porte e la chiusura della parte compresa tra il
trattamento del latte e la cottura dei formaggi. Si era, poi,
prevista una pensilina per il ricevimento del latte industriale ed
il lavaggio dei bidoni, ma questa soluzione è stata scartata, per
cui dopo un sopralluogo effettuato in Centrale, si è visto che la
Centrale già dispone di un locale, cioè di una caldaia-cisterna di
circa 100 quintali, utilissima e valida per fare la raccolta con i
refrigeratori. Allora, come spese murarie, mentre all'inizio si era
preventivata una spesa di circa 150 milioni, (punto 1 della
relazione) da conti fatti sommariamente con una spesa modica - tra
muratura di separazione, tra il caseificio e il reparto
imbottigliamento, collegamento della cisterna preesistente con
l'impianto di sterilizzazione della centrale ed i collegamenti da
parte esterna - di 10 milioni si risolvono tutti questi problemi di
collegamento. In sostanza si abolisce la prima parte del discorso
che dicevo prima, cioè relativo alla parte di ricevimento, e si
sostiene, invece, una spesa molto inferiore di quella
preventivata.
Per rispondere poi al punto 2, certamente bisogna sistemare i
famosi refrigeratori ai produttori. Dopo un attento esame, valutato
anche assieme ad alcuni funzionari della Centrale del Latte, si è
visto che a parecchi produttori, e in parte a quelli che
conferiscono giornalmente, tutto l'anno, il latte, è necessario
venire incontro con la messa in opera di questi refrigeratori,
refrigeratori che, secondo un calcolo fatto approssimativamente
dall'Assessorato, ma che eventualmente con più cognizione di causa,
potrà essere fatto dal Consiglio di Amministrazione della Centrale,
si valutano in numero di circa 40-50. Questo, ripeto, è il numero
di refrigeratori da mettere a disposizione di questi produttori che
conferiscono latte continuamente per tutto l'anno.
La spesa può aggirarsi sui 50 milioni circa, mentre, - e di
questo parlo a titolo personale - è mia impressione condivisa
peraltro anche dalla Giunta, che si possa vedere di diminuire la
dotazione per i conferitori saltuari, cioè quelli che conferiscono
solamente nei mesi invernali, in quanto è nostra convinzione che i
produttori di latte dovrebbero, dove è possibile, dove hanno il
caseificio, avvalersi delle latterie turnarie, in quanto il latte
trasformato in fontina rende parecchio di più che il latte
pastorizzato per uso e consumo alimentare. Quindi, bisogna vedere
di eliminare, dove è possibile e il più possibile, i produttori che
conferiscono il latte solo saltuariamente. Con una spesa sui 50
milioni, quindi, si possono acquisire questi refrigeratori, mentre,
per quanto riguarda le strutture di cui ancora è carente la
Centrale del Latte, oltre a quello che si era già detto, si rende,
penso, indispensabile l'acquisizione di una zangola, in quanto
quella attuale, dopo un lungo servizio, non è quasi più in grado di
funzionare. Si rende, inoltre, necessaria una impacchettatrice e,
forse, anche una titolatrice, scrematrice del latte. La spesa non
dovrebbe superare i 250 milioni, in quanto una titolatrice, una
impacchettatrice, una zangola, secondo i miei calcoli, dovrebbero
costare al massimo sui 180/200 milioni al massimo.
L'altro discorso, conclusivo, sulla Centrale del Latte, e che ci
interessa maggiormente, è quello della propaganda che si dovrebbe
fare per il latte alimentare nelle scuole. Chiaramente, con la
dotazione di questi apparecchi, e poi se fosse possibile durante la
lavorazione del latte, bisognerebbe vedere di introdurre anche i
famosi yogurt dei quali tanto si parla e che potrebbero dare un
incentivo soprattutto in direzione delle scuole. Occorre, quindi,
vedere la possibilità di fare anche questa opera di convincimento e
di pubblicità per la Centrale del Latte. Dopo di che, visto
l'andamento di quest'anno, in quanto il bilancio della Centrale si
è chiuso, abbastanza positivamente , con un passivo di circa 35-37
milioni, dato che si deve sostenere un onere sociale, la Centrale
dovrebbe viaggiare tranquillamente. Rimane ancora il discorso
finale che è quello del capitale sociale. Analizzando con i tecnici
i 220 milioni di capitale sociale che attualmente possiede la
Centrale come S.p.A. che è il minimo indispensabile per poter fare
una S.p.A., la richiesta alla Centrale è quella di apportare un
aumento di capitale a 400 milioni. Io penso che, forse, sia più
conveniente una fidejussione, in quanto, anche se noi portassimo il
capitale sociale a 440 milioni, viste le disposizioni di legge che
non permettono nel modo più assoluto di toccare questi fondi,
potrebbe venir fuori il discorso che le banche, sapendo che la
Centrale ha un capitale sociale di 440 milioni, anticipino altro
denaro liquido, sempre, però, dietro pagamento degli interessi
passivi. Tanto vale, allora, che la Regione si renda conto e
conosca con precisione quanto si paga con la fidejussione, cioè
quanto vengono a costare gli interessi passivi a questa Centrale.
Ecco, facendo questa operazione e sentendo adesso le giuste
osservazioni dei singoli Consiglieri, credo che, malgrado tutte le
discussioni e le varie osservazioni, la Centrale del Latte si
metta, per quanto è di nostra competenza e di nostro conoscimento,
più o meno sulla strada di un pareggio annuale della gestione.
Presidente
- È aperta la discussione. Ha chiesto di
parlare il Consigliere Nebbia. Ne ha facoltà.
Nebbia
(PSI)
- Noi siamo favorevoli ad una prima
ristrutturazione della Centrale del Latte, quale quella qui
illustrata.
Anche nella relazione, infatti, si dice che si ritiene di
individuare, almeno per ora, determinati interventi, però vorremmo
chiedere alcuni chiarimenti circa una più chiara interpretazione
del testo allegato.
Sul problema, per esempio, dei 50 refrigeratori circa, ci
sembra, - e qui vorremmo sapere qualcosa di più anche in base alle
caratteristiche di questi refrigeratori - che l'importo previsto
sia, forse, insufficiente; quindi desidereremmo avere un
chiarimento circa le modalità di raccolta del latte - difatti,
nella relazione si parla di raccolta di una sola volta al giorno, a
giorni alterni - il tipo di impianti che verrebbero installati, se
questi impianti vengono installati nelle sedi dei diversi
produttori, o in sedi separate.
L'altro aspetto che ci sembra importante, al quale si dovrebbe,
forse, maggiormente fare attenzione, è quello relativo alla
pubblicità, al consumo e al miglioramento della distribuzione, come
si dice nella relazione, con particolare riguardo alla media e
bassa Valle. Ora, risulta che la distribuzione in tutta la Regione
è piuttosto carente, pur essendoci una notevole richiesta, in
particolar modo, nei periodi a più forte affluenza turistica. C'è
un grosso smercio di latte sterilizzato, forse anche per il costo
minore, ma in confezioni da un litro e da mezzo litro, e in
pochissime località, invece, si trova il latte pastorizzato della
Centrale del Latte di Aosta e, quando si trova, è sempre in
quantità molto ridotta, proprio perché la distribuzione è
insufficiente e non è sufficientemente capillare.
Un'altra domanda che vorrei fare riguarda la possibilità di
vendere il prodotto in confezioni da mezzo litro, poiché molto
latte sterilizzato viene acquistato proprio perché è disponibile in
confezioni più ridotte, particolarmente utile alle persone sole -
ricordiamoci che il numero delle persone sole è in continuo aumento
percentuale - mentre invece la confezione della Centrale del Latte
è di un litro soltanto.
Gradirei avere risposte su questi argomenti, pur premettendo
che, in linea di massima, siamo favorevoli al provvedimento,
ritenendo che questa attrezzatura debba essere potenziata e portata
a livelli di efficienza notevoli, in modo da costituire un
efficiente servizio pubblico.
Presidente
- Ha chiesto di parlare il Consigliere Tonino.
Ne ha facoltà.
Tonino
(PCI)
- Non ho sentito nella relazione che
ha fatto l'Assessore all'Agricoltura e Foreste Marcoz,
sufficientemente chiara, una premessa che è indispensabile, secondo
noi, ed è che la Centrale del Latte deve, anche gradualmente,
ritornare a svolgere la sua funzione originaria che era, e resta,
quella di garantire al consumatore un alimento sano; per
raggiungere questo obiettivo la Centrale del Latte provvede al
trattamento igienico e sanitario del latte. Sappiamo tutti, lo
abbiamo detto parecchie volte, che nella storia della Centrale del
latte di Aosta sono stati commessi alcuni errori che io chiamerei
di impostazione. Il primo è sicuramente quello di aver voluto
accorpare in un solo edificio la lavorazione del latte alimentare e
la lavorazione dei prodotti caseari.
Altro elemento che, più volte si è detto, è stato negativo ed ha
pesato sulla situazione della Centrale, è quello di un aumento che
si potrebbe definire incontrollato dei conferimenti che ha portato,
in alcuni periodi, ad una accumulazione di eccedenze che hanno
avuto delle punte, a quanto mi risulta, anche di 120 quintali circa
di latte al giorno. Allora, i problemi, secondo noi, sono
essenzialmente due, deve essere detto con chiarezza, questa è la
premessa che, secondo noi, andava fatta: la prima è di ritornare a
privilegiare la produzione di latte e dei derivati freschi del
latte, eliminando il caseificio e facendo in modo che i
conferimenti eccedenti siano convogliati presso i caseifici di
Saint-Marcel e di Villeneuve che appositamente sono stati costruiti
per la trasformazione del latte...
(interruzione fuori
microfono)
... Cosa vuol dire? Io sto dicendo semplicemente
questo: che le eccedenze di latte debbono essere convogliate verso
altre produzioni tipiche dei caseifici che sono a Saint-Marcel e a
Villeneuve, dunque, il problema di scelta produttiva della Centrale
è legato anche ad una scelta di eliminazione di queste eccedenze.
Questa dovrebbe essere l'impostazione di base, che molte volte
abbiamo discusso anche nelle Commissioni. La proposta di
ristrutturazione dovrebbe essere, naturalmente, conseguente, e noi,
in effetti, ci eravamo allarmati quando abbiamo visto una cifra di
150 milioni per la separazione del caseificio dai reparti che
producono e trasformano il latte, perché ci sembrava
sostanzialmente una scelta che voleva mantenere il caseificio
potenziando questo tipo di produzione. Secondo noi, è
indispensabile, invece, e non è detto con sufficiente chiarezza,
che la produzione di toma e di fontina deve cessare all'interno
della Centrale: su questo vogliamo sentire quali sono le opinioni
della Giunta regionale. Quello che oggi viene chiamato caseificio
dovrebbe, in effetti, trasformarsi in un reparto in cui si
producono i derivati freschi del latte. Rispetto alle proposte di
oggi sono evidentemente interventi minimi e necessari. Alcuni di
questi interventi sono estremamente opportuni: l'istituzione dei
centri di raccolta e di refrigerazione del latte, in modo
particolare, la necessità di pubblicizzare il consumo del latte, di
migliorarne la distribuzione, di fare un'opera promozionale, sono
elementi, indubbiamente, indispensabili, mentre non chiediamo
all'Assessore competente perché si erano previste, o si sono
previste, cifre così grosse dal momento che ho sentito nella
relazione introduttiva, in effetti, che i lavori di
ristrutturazione muraria costeranno una decina di milioni, anziché
150; se ho ben capito anche il problema della sostituzione, della
revisione delle attrezzature della Centrale dovrebbero costare
molto meno di 250 milioni. Sembrano anche eccedenti i 100 milioni
per gli impianti di raccolta e di refrigerazione del latte. La
richiesta che voglio fare è, appunto, se è intenzione
dell'Assessore modificare oggi queste cifre e, in caso contrario,
perché si indicano delle cifre così elevate nella delibera.
Un ultimo aspetto riguarda il tipo di azione che intende fare la
Giunta per pubblicizzare il consumo del latte nelle scuole. Si
tratta di una cosa di notevole importanza, secondo noi;
probabilmente, se viene fatta bene questa distribuzione del latte
nelle scuole, si ha un incremento di circa 12 quintali di
produzione di latte al giorno, rispetto ai circa 80 quintali di
produzione attuale. Si tratterebbe, perciò, di un incremento
notevole che andrebbe nella direzione che noi auspichiamo, cioè di
un potenziamento del settore del latte alimentare a discapito,
invece, di lavorazioni del caseificio che sono state, soprattutto
alcune, dai dati che abbiamo finora avuto, tutt'altro che
redditizie.
Ecco, la domanda è questa: in che modo, con quali tempi, con
quale piano si intende portare avanti questo discorso di
distribuzione del latte nelle scuole?
Presidente
- Ha chiesto di parlare il Consigliere Voyat.
Ne ha facoltà.
Voyat (UV)
-
Visto che la situazione della
Centrale del Latte non è così allarmante come lo era anni fa, e da
centinaia e centinaia di milioni di deficit si sono ridotti al 1980
a poco più di 30 milioni, penso che non sarà il caso di
ricominciare tutto il discorso sulla Centrale del Latte, se va
bene, in quanto S.p.A., se andrebbe meglio in quanto cooperativa,
se fosse il caso di regionalizzare o cose di questo genere. Ritengo
che sia più giusto parlare, in questo momento, di una
ristrutturazione per dare una possibilità a questa Centrale di
migliorare il suo funzionamento o poter ancora ridurre questo
deficit che ha e anche, ad un certo punto, di svolgere l'attività
per la quale era sorta. Sulle proposte presentate dall'Assessore
all'Agricoltura e Foreste noi, evidentemente, come già detto in
Commissione, siamo d'accordo, e l'unica cosa che facciamo rilevare
anche noi, come è stato fatto rilevare da altri, è che per i nuovi
ricevimenti di latte la spesa di L. 150 milioni è esagerata, in
quanto, in quella Commissione, tra funzionari dell'Assessorato
dell'Agricoltura e Foreste ed il responsabile della Centrale del
Latte si era previsto che il lavoro per il nuovo ricevimento
dovrebbe costare poco più di una decina di milioni o, al massimo,
venti milioni.
Sulla refrigerazione del latte siamo d'accordo, perché non solo
è una questione di funzionalità, di riduzione di lavoro e di
personale, ma è anche una questione di leggi sanitarie.
Quanto all'aggiornamento delle attrezzature, riteniamo che esso
sia giusto in quanto richiesto esplicitamente già da tempo da parte
del Consiglio d'Amministrazione.
La commercializzazione e la pubblicità: la cosa ci lascia
piuttosto dubbiosi perché, giustamente, si viene a dire che le
capacità lavorative sono di 120-130 quintali di latte alimentare al
giorno, ma se ne lavorano e se ne vendono solo 80. Allora, a che
serve, ad un certo punto, se non si vuole lavorare questo latte, se
non si vuole distribuirlo, fare della pubblicità? Non mi risulta
che ci sia bisogno di pubblicità, basterebbe non distribuire questo
latte giustamente come diceva Nebbia, solo ad Aosta e nel
circondario, ed in totale in poco più di 10 Comuni su 74. Se la
distribuzione del latte fosse fatta, non dico in un modo più
razionale, ma con altri sistemi, non a ore fisse, forse non ci
sarebbe bisogno di tanta pubblicità,e a questa distribuzione
basterebbe affiancare la distribuzione del latte nelle scuole e nel
famoso "Bar Bianco", centro di distribuzione e di pubblicità di
prodotti della Centrale di Aosta.
Un'altra cosa che ci terrei a sottolineare, e che forse può
spiegare perché la Centrale del Latte va meglio, è che ultimamente
il Consiglio di Amministrazione ha fatto un po' più il Consiglio di
Amministrazione e un po' meno, diciamo, il braccio lungo delle
Amministrazioni regionali. Riteniamo che il Consiglio di
Amministrazione debba avere la possibilità di funzionare, in quanto
Consiglio di Amministrazione, ed avere un'autonomia finanziaria.
Bisogna, inoltre precisare, in merito a queste voci che correvano
in senso contrario alla Centrale del Latte, che esse erano dovute
alle scelte del prezzo politico del latte, però bisognerebbe
spiegare qualcosa in merito al latte acquistato dalla Centrale. È
vero che ci sono state, da parte dell'Amministrazione regionale,
delle imposizioni, se così le possiamo chiamare, per l'acquisto di
latte in più, ma era altrettanto vero che questo latte non veniva
né lavorato ad Aosta, in certi periodi né venduto ad Aosta.
Addirittura il latte della centrale in certi periodi veniva
rivenduto fuori Valle ad un prezzo inferiore a quello al quale era
acquistato qui ad Aosta. Quindi, giustamente, Tonino dice: scelte
anche sbagliate fatte dall'Amministrazione della Centrale del Latte
nel passato.
Presidente
- Ha chiesto di parlare il Consigliere
Minuzzo. Ne ha facoltà.
Minuzzo
(PSDI)
- Questo progetto di
ristrutturazione era stato diffuso anche nella III Commissione
consiliare permanente. Mi dispiace che non ci sia il Presidente
della Commissione, perché in quella sede aveva espresso un parere
di questo genere: che non si esprimeva alcun parere su questo
progetto, fintanto che non fosse stata presentata una proposta
esecutiva sulla ristrutturazione della Centrale del Latte.
Di fatto mi sembra che questa non sia una ristrutturazione della
Centrale del Latte, qui mi sembra che autorizziamo la Giunta a
spendere un bel po' di milioni, per l'esattezza 580 milioni, per
farne ciò che vuole, tenuto conto anche delle dichiarazioni fatte
dall'Assessore all'Agricoltura e Foreste Marcoz, in fase di
illustrazione di questo oggetto, quando ha detto che i costi sono
inferiori, almeno mi sembra di aver capito, di quelli che sono
proposti in delibera.
Detto questo ritengo che nell'ambito di una ristrutturazione
globale della Centrale del Latte, si debba esaminare anche la
questione deficitaria che attualmente sta attraversando la Centrale
del Latte, perché io ritengo che non possiamo andare ad una
ristrutturazione della stessa con un impegno di spesa per
ristrutturazioni varie, senza conoscere gli indirizzi della Giunta
regionale e del Consiglio regionale sulla questione del capitale
sociale della Centrale del Latte.
Sappiamo che ogni anno andiamo a dare dei contributi per
ripianare, in un certo qual modo, il deficit della stessa, dando
atto, comunque, certamente che l'attuale Consiglio di
Amministrazione ed il suo Presidente sono arrivati a un deficit che
si può definire accettabile per quella che, secondo noi, è la
funzione che la Centrale del Latte dovrebbe svolgere.
Detto questo, ritengo che l'unica cosa chiara di cui noi siamo
in possesso, è quella prevista al punto 2 della delibera dove si
parla di refrigerazione e raccolta del latte.
Unica cosa chiara, diciamo, in quanto c'è una delibera del
Consiglio di Amministrazione, mi sembra, o una presa di posizione
del Presidente della Centrale del Latte , che dice che dal primo
agosto non si ritira più il latte, se non verranno installate
queste celle di refrigerazione nei centri di raccolta del latte.
Questo potrebbe anche andare bene, però tutto il resto che è
spiegato in delibera, ritengo che non sia assolutamente sufficiente
per esprimere un parere positivo, o negativo che sia, per quanto è
di nostra competenza su quella che, secondo la Giunta, viene
chiamata la ristrutturazione della Centrale del Latte. Poi, quando
si parla di commercializzazione e pubblicità del latte, mi sembra
che sia stato fatto rilevare da alcuni colleghi che mi hanno
preceduto, mi pare il collega Tonino, che la Regione Valle d'Aosta
è al secondo, o al terzo posto fra le Regioni per quanto riguarda
il consumo di latte pro-capite annuo. Fintanto che noi facciamo
della pubblicità per il consumo del latte, come sta facendo la CEE
attualmente, chiaramente, non andiamo incontro alle esigenze della
Centrale del Latte, perché evidentemente, se la Centrale
pubblicizza il consumo del latte, l'eventuale incremento del
consumo non riguarda quello acquistato alla Centrale del Latte, per
cui il fine non è raggiunto.
Un'altra cosa di cui sono venuto a conoscenza solo recentemente,
circa 20 giorni fa, è il fatto che la Centrale del Latte si limita
alla commercializzazione dello yogurt che non è produzione della
Centrale, ciò mi ha abbastanza stupito, anche perché ritengo che
scrivere sulle bottiglie: "yogurt della Centrale del Latte" quando
poi viene fatto non so in quale paese del Piemonte, mi sembra che
sia una cosa poco corretta. Se poi a questo aggiungiamo che capita
sovente che questo yogurt, oltre a non essere della Centrale del
Latte, addirittura non si trova nelle latterie, o nei punti di
vendita, come è successo recentemente che per quattro giorni non si
trovava yogurt nei punti di vendita, ecco che le perplessità
aumentano.
Probabilmente ci sono altre cose che sarebbero da dibattere,
però, ritengo che tutto questo discorso della Centrale del Latte
non possa essere contenuto su un foglietto a due facciate, nelle
quali c'è una specie di relazione su quello che intende fare la
Giunta e poi ci sono 15 righe di cifre con le quali la Giunta
chiede l'autorizzazione a spendere dei soldi a giustificazione di
questa ristrutturazione.
Noi riteniamo che, a meno che l'Assessore non ci dia una
spiegazione nella replica...
(interruzione fuori microfono -
incomp.)...
... Le relazioni, Sig. Assessore, sono fatte da studi tecnici e
io ritengo che quelle relazioni riguardino gli indirizzi della
Giunta regionale, perché allora, a questo punto, prendiamo la
relazione fatta dallo studio svizzero, prendiamo la relazione fatta
da altri Istituti, e poi vediamo.
Io sto parlando di indirizzo della Giunta regionale. Non abbiamo
alcuna relazione della Giunta regionale sulla Centrale del Latte,
se non questo foglietto. Io ritengo che questo foglietto allegato
all'ordine del giorno non sia un indirizzo valido che consenta ai
Consiglieri regionali di votare a favore o contro, una
ristrutturazione della Centrale del Latte, così come è stata
prospettata con questo allegato.
Presidente
- Ha chiesto di parlare il Consigliere
Viberti. Ne ha facoltà.
Viberti
(DPROL)
- La centrale del Latte, o "S.p.A.
Centrale Laitière d'Aoste", è una voragine che ha già inghiottito
molto denaro pubblico. La delibera che ci viene proposta, - e in
questo non posso che trovarmi d'accordo con chi mi ha preceduto
criticando la Giunta in questo senso - non può essere considerata
valida, perché non tiene conto, al contrario di quanto afferma
l'Assessore all'Agricoltura e Foreste, cercando di calmare il
collega Minuzzo, non contiene, dicevo, assolutamente, quelle che
sono state le implicazioni, per esempio, dello studio fatto dagli
svizzeri. Gli svizzeri ci hanno detto chiaramente: se voi volete
risolvere il problema, siccome avete una percentuale di lavoratori
che è superiore a quella di qualsiasi altra Centrale del Latte
rispetto al prodotto lavorato, dovete togliere del personale, o
aumentare il latte che lavorate. Questo ci hanno detto, molto
chiaramente. Ecco come hanno risolto loro il problema. Non dico che
questa sarebbe stata la soluzione ideale dal mio punto di vista,
però noi, rispetto a questo punto, da parte della Giunta, non ci
vediamo proporre niente e anche le altre relazioni esaminavano non
tutto e compiutamente il problema del consumo del latte in Valle
d'Aosta.
Sono cose che ho già detto in Commissione. Noi non siamo
contrari a che ci sia una ristrutturazione della Centrale del
Latte, anzi, sarebbe ora che finalmente questa Centrale, che tanti
problemi ha procurato, trovi - visto anche che c'è un Consiglio di
Amministrazione che è riuscito a portare avanti un certo tipo di
discorso, a migliorare, almeno apparentemente, le condizioni del
bilancio della Centrale - il modo di mettere la parola fine ad una
serie di errori dovuti a responsabilità diverse che riguardano i
politici, i tecnici e gli stessi conferitori. Ognuno di questi
gruppi ha le responsabilità proprie. Mettiamo la parola fine, ma
non ripetendo le cose che ci erano state dette molto tempo fa. Io
non vorrei sbagliarmi, ma sono convinto che se vado a cercare in
mezzo a tutte le scartoffie che riguardano la Centrale del Latte,
io ritrovo questa proposta di delibera, se non proprio identica,
comunque molto simile ad una prima proposta che si era stata
portata all'esame nella Commissione Consiliare permanente Sviluppo
Economico.
Io chiedo all'Assessore all'Agricoltura e Foreste Marcoz come
può pretendere che noi votiamo la delibera quando lui stesso ci
dice che la cifra di 150 milioni di cui al primo punto, e che
troviamo, poi, puntualmente, al punto 2 del deliberato, resta
quella che è, quando lui stesso ci dice che la cifra di cui ha
bisogno non è questa. Io non capisco, tanto per fare un discorso
che esula dalla Centrale, ma che si riferisce semplicemente alla
gestione del bilancio, come può permettersi l'Assessore Marcoz di
tenere dei fondi bloccati, in misura molto superiore a quelle che
sono le necessità sue, in un momento in cui i soldi, purtroppo,
vengono a mancare e abbiamo delle difficoltà per la gestione
normale dell'andamento dell'Amministrazione.
Naturalmente, questo vale anche per tutti gli altri punti perché
le cifre, ci è stato detto dall'Assessore all'Agricoltura e Foreste
Marcoz, non sono quelle che sono scritte sulla delibera. Questa è
stata consegnata ai Consiglieri e fa parte del primo ordine del
giorno; abbiamo ricevuto quasi venti punti nuovi. L'Assessore
all'Agricoltura e Foreste Marcoz ha dato una delibera, nei termini
normali, ma poteva benissimo provvedere a far pervenire al
Consiglio, insieme agli allegati suppletivi che sono arrivati in
ben due riprese successive, una spiegazione e una proposta di
modifica della delibera stessa che ci viene chiesto di votare.
Tutti quanti ripetono che bisogna avere latte fresco, ma io non
ho ancora sentito dire dall'Assessore quali sono le reali esigenze
della popolazione valdostana rispetto al consumo del latte fresco.
È stata fatta un'indagine in questo senso? Queste cose le abbiamo
chiese in Commissione.
Quello che spiace è che tutte le volte si è costretti a rifare
le stesse domande senza ottenere delle risposte. Io dico: a cosa ci
è servito spendere dei soldi per tutti questi studi, quando poi non
si risolve il problema conferitori-Centrale, che è quello che ha
sempre provocato tutti i disagi.
Credo che questo lo abbiano, ormai, capito anche i sassi. Io non
ho alcuna esperienza in questo settore, l'ho ammesso in più
riprese, ma informandomi attraverso interrogazioni con risposta
scritta, vedendo quale è stato lo sviluppo di questa Centrale,
penso che il nodo centrale del problema sia quello, appunto, del
conferimento e dell'impossibilità di poter lavorare quantitativi
adeguati di latte.
È chiaro che, poi, se si vuole inserire il problema Centrale
all'interno della Regione e si vuol dare il latte, come credo sia
giusto, a tutti i cittadini della Valle d'Aosta, dobbiamo anche
cambiare nome a questa Centrale e chiamarla Centrale del Latte
della Valle d'Aosta e non più di Aosta.
Io sono d'accordo: il latte deve arrivare in tutti i Comuni: ci
sono per fortuna dei Comuni dove si beve il latte fresco, quello
veramente fresco che io vorrei poter bere al posto di quello
pastorizzato, perché credo che sia più adatto all'organismo di un
essere umano, ma comunque, visto che ormai il progresso è arrivato
dove è arrivato e si considera latte fresco non quello appena
munto, ma quello pastorizzato, mi pare giusto che questo arrivi in
distribuzione in tutti i Comuni della Regione. Però, se noi non
sappiamo neppure qual è il fabbisogno, e io, lo ripeto, l'ho
chiesto molte volte in Commissione e in quest'aula e non ho ancora
ricevuto risposta, se non sappiamo quello di cui abbiamo bisogno
come facciamo a programmare la ristrutturazione della Centrale?
Questa Giunta continua ad affrontare i problemi con
approssimazione, a seconda delle spinte che vengono da un settore o
da un altro. Questo problema della Centrale del Latte si trascina
da mesi; c'è gente che ha la buona volontà di arrivare alla
conclusione, ma purtroppo da parte politica non si fa alcun
tentativo serio per risolvere il problema. Ripeto, questa pagina
non è una cosa seria; qui mi ritrovo l'importo di 150 milioni per
il ricevimento del latte, tale importo si riferiva a un progetto
che, quando io l'ho visto, mi sono messo a urlare in Commissione,
perché ho detto che non è possibile che si spendano 150 milioni per
fare delle cose del genere, cioè una tramezza e una pensilina. Sono
cose pazzesche e noi ci ritroviamo a dover impegnare questa stessa
cifra.
Chi mi dice che poi la soluzione non sarà quella, magari anche
contro la volontà dello stesso Consiglio di Amministrazione della
Centrale del Latte? Quindi, stando così le cose, io, già da adesso,
dico che non voteremo a favore di questa delibera, non voterò
contro perché sono convinto che qualcosa si deve fare, però non è
con l'approssimazione che si risolvono i problemi, non è impegnando
più di mezzo miliardo senza dare spiegazioni. Occorre elaborare un
progetto che spieghi bene che cosa si intende fare, dando chiare
indicazioni. Per esempio, anche circa il tipo di refrigeratore,
bisogna spiegare in che modo si effettuerà la raccolta del latte,
c'è tutta una serie di domande che restano con il loro bel punto
interrogativo e non hanno avuto risposta.
Va bene, facciamo maggior pubblicità, perché ci sia un maggior
consumo di latte, il latte è un alimento completo, che fa bene,
d'accordo, ma questi 80 milioni come intendiamo spenderli? C'è un
programma per questa pubblicità al latte pastorizzato? Il latte
nelle scuole? Benissimo, ma ho visto, per esempio, certi manifesti,
mandati alle scuole superiori, che invitano i ragazzi di 18 anni a
mettere una crocetta se e quando devono il loro bicchiere: queste
sono cose che vanno bene alle scuole elementari, dove il bambino
impara metodicamente a gestirsi, ma un ragazzo di diciotto anni che
va a mettere la crocetta sulla sua mucchina con i quadrati, è
chiaro che scriverà delle sconcerie anziché fare la crocetta.
Quindi, cerchiamo di avere dei piani precisi, cerchiamo di fare
delle cose serie, non di fare sempre delle cose approssimative tipo
quei "campanili" che fanno certi giocatori quando rinviano, perché
qui è arrivata una palla e l'Assessore la ributta indietro, perché
poi la realtà tragica di questi problemi è questa: arriva una palla
e qui c'è qualcuno che la rinvia, poi dall'altra parte si ributta
la palla e da questa parte la si rinvia, ma nel frattempo i
problemi diventano sempre più gravi.
Anche se la gestione di quest'anno è stata migliore, è evidente
che c'è un tentativo di migliorare le cose, ma, se noi non
interveniamo in modo serio, l'anno prossimo avremo, molto
probabilmente, nonostante tutti gli sforzi del Consiglio di
Amministrazione, di chi lavora in questa Centrale, dell'Assessorato
dell'Agricoltura Foreste che fa la sua parte, un situazione di
crisi perché non ci sono programmi validi.
Ormai di inviti ne ho fatti tanti, credo di essermi stancato da
solo a fare inviti - figuriamoci poi se questa Giunta prende in
considerazione gli inviti della Nuova Sinistra - ma io non voglio
perdere la buona volontà, non voglio saltare un fosso che è quello
di considerare istituzioni un luogo nel quale non si possa proprio
mai riuscire a combinare niente di buono. Non ho ancora intenzione
di saltarlo questo fosso. Quindi, rivolgo l'invito a tornare a
settembre, non per un esame di riparazione, ma per dimostrare che
questa Giunta sa fare delle scelte serie.
La Giunta ha la possibilità, in via d'urgenza, di assumere i
poteri del Consiglio; se, prima della ripresa dei lavori del
Consiglio dopo la pausa estiva, troverà una soluzione che ritiene
adeguata può benissimo sottoporre alla Quarta Commissione
permanente per lo Sviluppo Economico quelli che sono i suoi
intendimenti e, nel frattempo, tramite deliberazione, può procedere
immediatamente alla realizzazione di questo piano che, però, ci
deve essere, non deve essere ridotto ad una paginetta, perché, se
togliamo l'intestazione e scriviamo con una macchina da scrivere
con un carattere più piccolo, questa diventa una paginetta.
Assessore Marcoz, non si possono fare le cose a questo livello,
non si può continuare a giocare a ping-pong, a ributtare la palla:
o si assume una responsabilità, oppure non deve venire in Consiglio
con delle cose di questo genere.
Presidente
- Non c'è più nessuno iscritto a parlare
sull'argomento.
Do, quindi, la parola all'Assessore Marcoz.
Marcoz (UV) -
Mi riallaccio alle ultime parole del
Consigliere Viberti: ognuno si assume le proprie responsabilità.
Noi ce le siamo assunte. All'inizio del discorso sull'illustrazione
della situazione della Centrale del Latte, ho anticipato che non mi
resta possibile fare dei preventivi per conoscere la spesa della
ristrutturazione; i 150 milioni erano frutto di quello studio fatto
dall'Assessorato dei Lavori Pubblici su cui si preventivava
giustamente, secondo il loro punto di vista, tutta la
ristrutturazione anche del piano della Centrale del Latte.
Quindi, il costo era senz'altro giustificabile, ma poi, con
successivi sopralluoghi, si è visto che è inutile fare certe spese,
per cui la spesa che dicevo all'inizio è sufficiente.
Comunque, tutto quanto deve essere portato in Consiglio ogni
volta che si delibera, non è che oggi noi autorizziamo la Giunta a
fare una spesa del genere. Se si legge al punto 3 si dice anche che
si impegnano i successivi esercizi finanziari in quanto oggi in
bilancio non ci sono fondi fermi.
Dei 100 milioni una parte serve per ripianare il capitale
sociale di quest'anno, di 37 milioni di passivo, gli altri
rimangono per realizzare l'opera indispensabile: la refrigerazione
del latte.
Al Consigliere Tonino rispondo dicendo che, sui 150 milioni di
cui parlavo all'inizio per la refrigerazione, voglio lasciare ampio
mandato al Consiglio di Amministrazione che finora, almeno tutti
così hanno detto, ha fatto qualcosa di buono. Quindi, diamogli la
possibilità di continuare su questa via, non voglio imporre le
scelte sui refrigeratori. I refrigeratori vanno installati
convocando 4 o 5 produttori assieme facendo un certo tipo di
scelta. Però io non voglio imporre la scelta come Assessorato, non
avrei neanche le competenze, e poi anche la competenza dovrei
esercitarla sul tipo di refrigeratore? Io ho qui cinque o sei
offerte di refrigeratore, però il lato tecnico lasciamolo a chi è
competente, a chi gestisce la Centrale del Latte, quindi al
Consiglio di Amministrazione.
Volevo solamente obiettare al Consigliere Tonino, a proposito
del caseificio della Centrale del Latte, che in un vostro diagramma
ho visto un'ascesa costante, diciamo quasi a punta, mentre è
diminuita la passività della Centrale del Latte. Ciò vuol dire che
il latte lavorato nel caseificio ha portato ad una diminuzione dei
costi della passività della Centrale del Latte.
Il Consigliere Nebbia, invece, mi chiedeva come mai non è
possibile fare il mezzo litro; è una vecchia richiesta, si era
tentato di fare il mezzo litro con una macchina che serviva
precedentemente, però la richiesta di mercato ed i costi che la
Centrale deve assumere per fare il mezzo litro sono enormi, quindi
tale produzione non era remunerativa. Questo è il primo discorso.
In secondo luogo, con la nuova macchina che si è acquistata si fa
solamente più latte, cioè la macchina riuscirebbe a fare latte a
pacchetti da mezzo litro, però non riuscirebbe a chiuderli, quindi
c'è anche una difficoltà tecnica da questo punto di vista.
Quanto al discorso della pubblicità del latte nelle scuole
riconosco che un programma ci vuole e bisogna farlo, però penso di
poter dire, in questo momento, che cosa pensa di fare l'Assessore
alla Pubblica Istruzione con i vari Presidi delle varie sezioni
dislocate in Valle d'Aosta, cioè che tipo di programma si vuole
fare.
Lo yogurt, chiaramente diceva prima il Consigliere Minuzzo,
bisogna vedere di farlo qui da noi, quindi ci vuole una macchina
che rientra nei costi dei 250 milioni, costi preventivati di
massima che devono essere di nuovo sottoposti al giudizio del
Consiglio regionale. Non è che la Giunta con la delibera di oggi
può spendere questi soldi liberamente.
Per chiudere diciamo che questa delibera è solamente composta di
un foglio, ma è un foglio che riassume anni di incontri e
sintetizza sei perizie, cioè non si potevano dire tante cose di
più.
Chiedo scusa Consigliere Minuzzo, se mi permetto di rammentarti
che nell'ultima riunione della Commissione fatta il 4 giugno u.s.
nell'esprimere il giudizio di massima, così leggo nel verbale, tu
dichiaravi di essere d'accordo in linea di massima.
Comunque, chiarite le intenzioni della Giunta contenute in
questa delibera, io pregherei il Consiglio di approvare il
provvedimento.
Presidente
- Colleghi Consiglieri, per completare la
situazione dal punto di vista formale, prima di dare la parola al
Presidente della Giunta, mi corre l'obbligo di dire al Consiglio,
lo ha ricordato l'Assessore all'Agricoltura e Foreste Marcoz, che
l'Assessorato alle Finanze non ha indicato l'impegno di spesa per
mancanza di fondi.
Pertanto, tutti i successivi provvedimenti riguardanti la parte
spesa, dovranno essere adottati con provvedimenti ad hoc.
La parola al Presidente della Giunta.
Andrione (UV)
- Ci sono degli argomenti in questo
Consiglio che portano jella e la Centrale del Latte è uno di
quelli. Si fanno, infatti, delle discussioni che mi sembrano non
solo disordinate, ma marginali rispetto al problema concreto. Qui
vi è un'indicazione di massima su alcune opere necessarie per
sistemare dei locali che sono vecchi - sono stati costruiti, se
ricordo bene, nel 1956 - per rinnovare le attrezzature e sono state
aggiunte delle spese di ammodernamento per i refrigeratori e per
ripianare i 37 milioni, e poi occorre stabilire una previsione di
spesa, da discutere, per propagandare il latte.
Le considerazioni che sono state svolte, riguardano invece,
quello che non è ancora stato definito, cioè la gestione della
Centrale del Latte. Ora, a costo di apparire noioso, mi permetto di
ripetere quanto è stato detto in questa aula diverse volte e cioè
che la gestione è sempre una questione di costi, e che la Centrale
del Latte è nata in un periodo legislativo in cui esistevano le
zone bianche e la raccolta del latte è stata fatta ed è continuata
a essere fatta secondo quella legislazione che adesso non è più in
vigore. Di conseguenza, c'è un vizio d'origine, poiché, visto che
il latte in Valle d'Aosta può essere trasformato, a certe
condizioni e con certi lavori, in un prodotto pregiato, cioè in
formaggio fontina, per cui il latte trasformato in formaggio
fontina vale lire x, c'è una tendenza a voler pagare il latte alla
stalla più o meno al valore del latte trasformato.
Ora, noi dichiariamo ancora una volta di essere assolutamente
contrari a questo metodo, non solo per quanto riguarda i costi
della Centrale del Latte, ma perché esso costituisce un'indebita
concorrenza alla fabbricazione di fontina.
Il conferimento di latte prodotto in Valle d'Aosta rappresenta
più o meno un terzo del venduto, forse un po' di più, dalla
Centrale del Latte, e le perdite sono tanto inferiori quanto più si
può acquistare del latte, diciamo in genere, all'estero, mentre
alla stalla costa meno, anche per una questione di quantità e di
trasporto.
È evidente che il latte pastorizzato non può essere distribuito
su tutta la Regione Valle d'Aosta, perché per vendere cinque o sei
litri di latte pastorizzato dalla Centrale Laitière nel Comune di
Gressoney, giornalmente il costo del trasporto che farebbe sì che
quel latte dovrebbe avere più o meno il prezzo di vendita di 5.000
lire al litro. Evidentemente, in certe località, per quantità di
consumo, per altri motivi anche orografici, dovrà essere venduto
del latte a lunga conservazione e non del latte pastorizzato, che è
a breve conservazione e quindi non può essere accumulato in grande
quantità per la vendita. Successivamente vedremo in questo
Consiglio quali sono le possibilità reali per lo sviluppo delle
Centrale, per cui, anche secondo quanto detto dalla Giunta e da
molti Consiglieri, è auspicabile che si arrivi quanto prima a
conferimenti di latte 365 giorni all'anno, 366 negli anni
bisestili. Questo perché? Perché il numero di conferitori di questo
genere è effettivamente inferiore e può essere giustificato un
aiuto indiretto.
Il prezzo del latte alla stalla in Valle d'Aosta, infatti, è
superiore al prezzo del latte franco porto quando viene dalla
Normandia. Evidentemente, questo sistema può essere adottato tanto
più facilmente e tanto più seriamente, quanto più saranno
sviluppati i caseifici che potranno utilizzare il latte proprio in
Valle d'Aosta, in produzioni pregiate e di conseguenza, dando una
remunerazione a quel latte superiore a quella che ha il latte
alimentare.
Senza un sistema di questo genere saremo perennemente in crisi
sui due fronti. Intanto valga in questa materia l'esempio del
parmigiano che, come sapete tutti, ha avuto alti e bassi con
pesanti ripercussioni proprio su quegli stessi produttori di latte
che, invece, credevano in un primo tempo di avere trovato una
soluzione ai loro problemi. Di conseguenza, questa delibera non è
che preveda un ammodernamento delle strutture attuali. Quando
avremo i mezzi si potrà ripartire per un'intera ristrutturazione
del settore.
Quanto detto oggi per la Centrale Laitière dovrà essere ripetuto
in un discorso molto più approfondito e molto più difficile per la
Cooperazione Fontina e per altre attività agricole parallele.
Presidente
- Non c'è più nessuno iscritto a parlare?
Possiamo considerare con ciò chiusa la discussione generale e
passare alla dichiarazione di voto?
Allora, con gli interventi dell'Assessore all'Agricoltura e
Foreste Marcoz e del Presidente della Giunta si è chiusa la
discussione generale.
Ha chiesto di parlare il Consigliere Minuzzo per dichiarazione
di voto. Ne ha facoltà.
Minuzzo (PSDI)
- Le dichiarazioni fatte dal Presidente
della Giunta proprio al termine del suo intervento hanno, per così
dire, confermato le mie perplessità ed i miei dubbi. Mi sembra, che
le parole dette dal Presidente della Giunta abbiano il significato,
nel portare questa delibera al nostro esame, di insabbiare il
problema della Centrale del Latte: lo ha detto lui stesso, la cosa
dovrà essere portata in Consiglio per discuterne.
Intanto, si può dire che il Consiglio ha deliberato 570 milioni
per la ristrutturazione della Centrale del Latte, poi possiamo dire
che questi 570 milioni non ci sono, ma che comunque, quando ci
saranno inizieremo questa ristrutturazione. Detto questo, io
ritengo che nell'ambito di questa ristrutturazione debba essere
considerata anche la questione della distribuzione che, a mio
avviso, potrebbe essere collegata con la raccolta, si tratta cioè
di attuare un servizio promiscuo raccolta-distribuzione che
consentirebbe di ammortizzare certi oneri. È antieconomico fare due
servizi nettamente disgiunti, per lo meno per alcune località, le
più lontane della nostra Regione, per cui possiamo, in un certo
qual modo, fornire il prodotto della Centrale del Latte anche a
zone lontane da Aosta; il Presidente a questo proposito ha fatto
l'esempio di Gressoney.
Per questi motivi ci asteniamo sulla votazione di questa
delibera, appunto perché riteniamo che ci sia voluto proporre detta
delibera per zittire tutte le voci che si sono levate sul problema
della Centrale del Latte.
Presidente
- Ha chiesto di parlare per dichiarazione di
voto il Consigliere Tonino. Ne ha facoltà.
Tonino
(PCI)
- Io sono d'accordo con il Presidente
della Giunta che ha definito questa discussione sfortunata. In
realtà, più che di un discussione si è trattato di aria fritta, nel
senso che noi oggi non decidiamo niente; questo ho capito alla fine
della discussione. Noi non decidiamo un piano di ristrutturazione -
ormai più nessuno ha osato chiamarlo in questi termini - ma
decidiamo alcuni piccoli interventi dei quali la maggior parte non
si fanno perché non ci sono i soldi. Se ho ben capito l'unica cosa
che si dovrebbe fare è quella di intervenire subito
nell'istituzione dei centri di raccolta e di refrigerazione del
latte; questo ho ben capito dalle parole dell'Assessore
all'Agricoltura e Foreste Marcoz. Ci auguriamo che sia così, perché
quello è oggi l'intervento necessario. È necessaria la riunione dei
conferitori, per il resto, invece, non si decide niente.
La ristrutturazione, di cui tanto si è parlato in questo
Consiglio, non è venuta fuori, perché noi sicuramente non
intendiamo per ristrutturazione semplicemente l'intervento su
alcune opere murarie, o su alcuni macchinari. Per noi la
ristrutturazione significa analisi della produzione e interventi su
tutto il sistema produttivo e commerciale della Centrale, riducendo
alcune produzioni, potenziando altri tipi di produzione.
Questo discorso, purtroppo, non solo non c'è stato, ma la
risposta dell'Assessore Marcoz mi è sembrata anche abbastanza
ambigua. In sostanza, io sono riuscito a capire che questo è un
intervento piccolo per lasciare le cose come stanno, per fare un
modestissimo intervento, senza fare alcuna di quelle scelte che
nella premessa avevo detto, scelte che, secondo noi, sono
indispensabili per tornare alla funzione originale della Centrale,
potenziando certe produzioni a discapito di altre. Non si chiude
oggi, perciò, la discussione sulla Centrale, ma credo che
l'argomento rimanga aperto. D'altronde lo stesso Presidente della
Giunta ha annunciato che bisognerà discuterne più a fondo in altre
occasioni. Noi siamo, evidentemente, d'accordo sulla necessità di
avere un equilibrio sui prezzi, tra prezzi di vendita e costi di
produzione. Siamo anche dell'avviso che molte delle difficoltà del
passato erano dovute a questa disparità tra prezzi di vendita e
costi di produzione.
Oggi alcune cose sono migliorate in senso positivo, da quel
punto di vista, però nella gestione bisogna mettere mano anche, lo
abbiamo detto, a deficienze produttive, a problemi produttivi
dell'azienda.
Io, per esempio, posso ricordare che eliminando le lavorazioni
sul latte tiepido, così come è stato definito, possono essere
subito evitate operazioni che sono costose e che occupano personale
eccedente, come la lavatura dei bidoni, la pesatura, ecc.
Eliminando questo tipo di produzione noi avremmo probabilmente tre
addetti in meno all'interno della Centrale. Allora, il problema
della struttura della Centrale si pone in termini diversi. Sono
tutti aspetti, questi, che, secondo noi, debbono essere affrontati.
Invece, non sono affrontati in questo documento, che è
insufficiente, approssimato, che non dice niente e non ci fa
decidere niente.
Questa è la sostanza delle cose.
Anche noi ci asteniamo, ci asteniamo perché non siamo
assolutamente soddisfatti di questa proposta, anche se riconosciamo
che vi sono contenuti quei piccoli interventi immediati che
potevano essere fatti alcuni mesi fa, senza tanti studi, senza
tante ricerche, interventi che già altre volte avevamo indicato
come indispensabili.
Presidente
- Ha chiesto di parlare per dichiarazione di
voto il Consigliere Nebbia. Ne ha facoltà.
Nebbia (PSI)
- Avevamo premesso che, in linea di massima,
il parere era favorevole, dando, però, a questo parere favorevole
un senso limitato rispetto al provvedimento così come viene
presentato. Praticamente, almeno così come lo abbiamo inteso, siamo
di fronte a un incremento del fondo di dotazione dell'azienda,
perché il Consiglio di Amministrazione a giudizio, mi pare unanime,
ha bene operato, incremento che il Consiglio di Amministrazione può
utilizzare per migliorare quelle caratteristiche dell'azienda
attualmente carenti.
Quindi, in questo senso, e sono in questo senso, il nostro
parere è favorevole. È chiaro che riteniamo il problema molto
importante, che debba essere affrontato in toto e che si debba
presto arrivare ad una discussione del Consiglio sulla
riorganizzazione complessiva di tutto questo settore. Per inciso
vorrei solamente ricordare che l'aspetto della commercializzazione
e della distribuzione potrebbe e dovrebbe essere affrontato in modo
diverso - mi riferisco alla distribuzione capillare - in quanto non
ritengo sia sempre necessario che la distribuzione sia esclusiva,
ma può essere attuata appoggiandosi, eventualmente, a reti già
esistenti. Il prodotto, in sostanza, può essere distribuito assieme
a moltissimi altri prodotti, per cui anche i piccoli Comuni o le
piccole Comunità della Regione potrebbero avere quella quantità
necessaria di latte pastorizzato, che oggi non hanno, a prezzi
decisamente competitivi.
Se vediamo che i prodotti lattiero-caseari freschi sono
distribuiti ovunque, non vedo perché non possa essere fatto
altrettanto anche per il prodotto della Centrale del Latte. Quindi,
ripetiamo che il nostro parere favorevole è limitato a sanare
solamente le carenze attuali, a fare in modo che attrezzature ormai
vecchie vengano rinnovate con quei minimi indispensabili, necessari
miglioramenti, volti alla raccolta e alla distribuzione.
Presidente
- Ha chiesto di parlare per dichiarazione di
voto il Consigliere Voyat. Ne ha facoltà.
Voyat (UV)
- Noi, evidentemente, votiamo a favore perché
siamo convinti che quanto stiamo per votare, verrà fatto.
L'interpretazione che diamo noi, a quanto è stato detto dal
Presidente della Giunta e dall'Assessore all'Agricoltura e Foreste,
è che c'è la volontà di fare quanto è scritto nelle delibera, anche
se, evidentemente, speriamo che la cifra che qui è scritta sia
molto inferiore, come già dicevo all'Assessore, al costo reale.
Riteniamo, inoltre, che questo provvedimento che oggi dobbiamo
votare, sia solo l'inizio di quello che si deve fare nella Centrale
del Latte. Questo sarà l'intervento, chiamiamolo così, "pensante"
perché comporta dei finanziamenti, comporta delle spese. Gli altri
interventi che dovremo fare in seguito, evidentemente, non
comporteranno impegni finanziari, perché saranno limitati. Si
parla, ad esempio, di aumento di capitale sociale, ma io penso che
per la Centrale del Latte, sarà la catena della distribuzione,
perché è inutile che si dica che si deve fare la pubblicità. Ma a
che serve la pubblicità se non abbiamo il latte? A che serve la
pubblicità in tutta la Valle se il latte viene distribuito solo in
18 comuni? Volete spiegarmi a che cosa serve questa pubblicità se
non viene distribuito il latte? Cominciamo a distribuirlo,
cominciamo a dare la possibilità alla gente di comprare il latte,
dopo di che si potrà anche ampliare la distribuzione.
Ma volete spiegarmi perché il latte lavorato dalla Centrale del
Latte qui ad Aosta non deve essere distribuito ad Ivrea oppure in
altri piccoli Comuni, giustamente come diceva Nebbia, collegandosi
a delle ditte specializzate e che distribuiscono questi
prodotti?
Sinceramente qui c'è la volontà di affossare questa società, non
si vuol dare possibilità a questa gente di andare avanti. Mi si
viene a parlare del latte all'estero, ma c'è qualcuno che si rende
conto di queste cose? Il latte che viene comprato in Francia arriva
qui dopo tre o quattro giorni, quindi è trattato con dei
conservanti, viene distribuito sul mercato il quinto giorno: e qui
si parla di latte fresco?
Giustamente, però, ritengo che il latte possa essere acquistato
nelle zone di Ivrea, o a Torino, o in altre Cooperative, in
Piemonte, ma sinceramente non mi permetterei mai di continuare
l'esperienza che è stata fatta dalla Centrale del Latte. Che
risulti o meno sui libri contabili, questo non lo so: un giorno si
partiva per distribuire questo latte, il giorno dopo si faceva il
giro a ritirare il latte perché era avariato. Cerchiamo un po' di
renderci conto di queste cose! Parlare di 80 milioni di pubblicità
è assurdo.
Io spero che non vengano spesi perché non servono a niente, se
non c'è il prodotto sul mercato.
Presidente
- Non c'è più nessuno iscritto a parlare.
Tanto per la chiarezza ribadisco che qualsiasi successivo
provvedimento riguardante la parte spesa dovrà essere adottato in
modo formale.
Metto in approvazione l'oggetto di cui al punto n. 9 dell'ordine
del giorno.
Esito della votazione:
Presenti: 23
Votanti: 17
Magg. Richiesta: 12
Favorevoli: 17
Astenuti: 6 (5 comunisti, ad eccezione di Bajocco e Carral
assenti dalla votazione e il PSDI Minuzzo)
Il Consiglio approva.
Presidente
- Il Consiglio sospende qui i suoi lavori che
riprenderanno oggi alle ore 16 con la trattazione dell'ordine
dell'oggetto di cu al punto 10 dell'ordine del giorno.
La seduta è tolta.
La seduta termina alle ore 13.
