Classificazione
ASSISTENZA SANITARIA E OSPEDALIERA
Servizio di emergenza sanitaria (118)
LAVORO



Oggetto del Consiglio n. 2673 del 4 aprile 2017 - Resoconto
OGGETTO N. 2673/XIV - Interpellanza: "Modalità di assunzione
di operatori addetti ai servizi di ambulanza del 118".
Rosset (Presidente)
- Punto n. 13 dell'ordine del giorno.
Ha chiesto la parola il Consigliere Guichardaz per l'illustrazione;
ne ha facoltà.
Guichardaz (PD-SIN.VDA) -
Torniamo a parlare di 118,
stavolta con particolare riferimento agli organici.
La Valle d'Aosta, a differenza di molte altre Regioni italiane,
è riuscita a mantenere nel pubblico buona parte del servizio
professionale di soccorso territoriale. L'USL infatti garantisce,
attraverso i propri operatori assunti direttamente con contratti a
tempo indeterminato tramite agenzie di somministrazione, le
attività di soccorso e trasporto sanitario urgente. Fino a qualche
tempo fa l'USL si avvaleva anche della CRI (Croce Rossa Valle
d'Aosta), la quale operava in regime di convenzione fornendo una
decina di professionisti e le relative ambulanze. Naturalmente qua
parliamo del servizio di soccorso che, per semplificare, definisco
"professionale", ma non bisogna dimenticare il fondamentale
supporto delle associazioni di volontariato, compresi i volontari
della Croce Rossa Italiana, i quali permettono di fornire un
servizio capillare su tutto il territorio assicurando un'eccellente
copertura, anche delle zone più periferiche. Era doveroso
ricordarlo.
Dicevo all'inizio della presentazione che la nostra Regione è
riuscita a mantenere il servizio di soccorso territoriale
professionale quasi esclusivamente in seno al 118, ad eccezione di
quello della Croce Rossa (CRI). Dal mese di marzo di quest'anno
anche il personale della CRI, che operava direttamente in regime di
convenzione, a causa di un processo di dismissione del servizio non
volontario, credo avvenuto su tutto il territorio italiano o
comunque in via di ultimazione in alcuni territori, è stato
assorbito dall'USL mediante contratti di somministrazione lavoro
(mi sembra che parliamo di dodici lavoratori). Gli operatori
professionisti della CRI non sono potuti transitare direttamente
negli organici USL attraverso processi di mobilità, in quanto
assunti originariamente dalla Croce Rossa con contratti a tempo
determinato. Per questo motivo sono stati assorbiti attraverso
contratti di somministrazione, che speriamo un giorno possano
essere trasformati, attraverso procedure concorsuali pubbliche, in
contratti a tempo indeterminato. Per precisione, questi operatori
non si aggiungono a quelli in pianta organica svolgenti le funzioni
già in capo agli operatori USL del 118, ma coprono sostanzialmente
quei servizi che la CRI forniva già in regime di convenzione. Per
essere più chiaro, la Croce Rossa era a tutti gli effetti computata
nell'ambito dell'attività di soccorso territoriale e ad oggi gli
operatori assunti con contratti interinali non aggiungono nulla al
servizio in essere fino al 1 marzo, ma permettono la continuità
delle attività già precedentemente effettuate in convenzione.
Aggiungo ancora che esiste un piccolo gruppo di operatori in
possesso dei requisiti di anzianità con almeno cinque anni di
esperienza professionale nel corrispondente profilo in pubbliche
amministrazioni e imprese private, assunti tramite agenzia
interinale, i quali attualmente sono impiegati nei cosiddetti
"servizi secondari", quelli non rientranti nel soccorso e trasporto
urgente: il trasporto dializzato, i trasferimenti dei pazienti
stabilizzati da un reparto all'altro, le dismissioni, eccetera, e
che potrebbero, completando la propria formazione, essere utilmente
impiegati anch'essi nei servizi di soccorso ed emergenza.
La situazione per cui la quasi totalità dei servizi di soccorso
professionale - parlo sempre del servizio professionale - è
direttamente in capo all'azienda sanitaria non è la norma sul
territorio nazionale. In molte regioni, infatti, parte del servizio
istituzionale è reso da enti privati che operano in regime di
convenzione con le ASL, a volte sostituendo del tutto gli operatori
del 118 (quando parlo di imprese private mi riferisco anche a
quelle facenti riferimento alle ANPAS, alle "Misericordia", e via
dicendo). Questa nostra peculiarità pubblica, che io ritengo
assolutamente positiva, anche solo per una questione di uniformità
nelle procedure operative, nei percorsi formativi, nelle verifiche
dei requisiti psicofisici degli operatori, che sono costantemente
monitorati dai servizi di prevenzione e dai medici competenti
aziendali, presuppone l'attivazione di percorsi assunzionali a
carico dell'USL, così come previsti dalla disciplina contrattuale
pubblica. Il contratto di lavoro del comparto sanità fissa,
infatti, dei requisiti obbligatori che non possono essere derogati
quando si tratta di assunzione diretta di personale, e sono: il
possesso di patente di tipo B, acquisita secondo il Codice della
strada con mi sembra almeno tre anni di pratica, e almeno cinque
anni di esperienza professionale nel corrispondente profilo come
operatore tecnico specializzato, maturata in pubblica
amministrazione o in aziende private. Per capirsi, chi indossa la
divisa del 118 deve possedere questi requisiti, a cui si aggiungono
naturalmente una serie di certificazioni che attestano
l'acquisizione di una specifica formazione effettuata - dice la
legge n. 4/2008 - in coerenza con il piano di formazione continua.
L'USL fornisce periodicamente gli aggiornamenti del BLSD
(rianimazione cardiopolmonare), del BTLS (intervento sui
politraumatizzati) e tutti gli altri necessari percorsi operativi
utili allo svolgimento dell'attività di autista soccorritore.
Qui, in Valle d'Aosta, con la legge regionale n. 4/2008 e
successive modifiche si è istituita la figura dell'operatore
tecnico specializzato autista soccorritore, una figura un po'
anomala, visto che il contratto collettivo nazionale di lavoro
individua solo ed esclusivamente la figura dell'autista di
ambulanza. Dicevo che con legge regionale è stata istituita nel
2008 la figura dell'autista soccorritore, che opera nel servizio di
emergenza/urgenza sanitario previa - lo dice la legge e lo riporta
nell'allegato A - specifica formazione e certificazione
riconosciuta dall'azienda USL e in coerenza con il piano di
formazione continua sulla base delle disposizioni regionali. Questo
infernale combinato disposto tra l'esperienza professionale nel
corrispondente profilo in pubblica amministrazione o imprese
private - i famosi cinque anni previsti dal contratto - e la previa
formazione/certificazione riconosciuta dall'azienda USL della Valle
d'Aosta prevista dalla legge regionale, nella nostra Regione crea
di fatto una barriera insuperabile ai processi assunzionali,
impedendo proprio all'USL di bandire concorsi che abbiano almeno
l'aspettativa di una sufficiente partecipazione in termini di
iscrizione. È un problema che evidenziavo tre anni fa, quando
ponevo la questione all'ex Assessore Fosson e che non ha poi
trovato una soluzione adeguata neppure con il suo successore, il
collega Viérin.
Naturalmente l'interpellanza vuole sollecitare una soluzione a
questo problema che diventa, Assessore, sempre più grave ed
impellente, anche in considerazione dei pensionamenti già
effettuati e di quelli previsti per i prossimi anni. Si tenga conto
tra l'altro che il mestiere dell'autista soccorritore è piuttosto
logorante, quindi bisogna prevedere eventuali defezioni anche
dovute ad infortuni o addirittura inidoneità per motivi di salute
con obbligo di ricollocamento. Credo che qui sia quindi da aprire
un ragionamento articolato che abbia come obiettivo nel breve
periodo, e prima che la situazione diventi irreversibilmente
critica, di recuperare all'attività di soccorso, attraverso anche
un meccanismo di riconoscimento dei crediti e un adeguato percorso
formativo certificabile - una sorta di riqualificazione -, il
personale fidelizzato attraverso contratti interinali e in possesso
dei famosi requisiti di anzianità prescritti dal contratto
collettivo nazionale di lavoro; di predisporre un idoneo percorso
formativo e abilitante per il personale della Croce Rossa Italiana
che è transitato in USL con contratti di formazione e che ad oggi
non possiede la famosa certificazione prevista dalla legge
regionale. Teniamo conto comunque che tale personale possiede un
patentino CRI ottenuto attraverso un percorso formativo attestato
dalla Croce Rossa, e credo quasi tutti i lavoratori siano in
possesso dei requisiti prescritti contrattualmente (forse due o tre
non lo sono).
Resta poi da risolvere il nodo dei venticinque - adesso non so
quanti ne siano rimasti - che hanno sostenuto il corso con l'USL,
ma che a causa della mancanza del requisito di anzianità non
possono indossare questa benedetta divisa del 118. Costoro sono
purtroppo a bagno da diversi anni e, a parte le mille promesse, non
riescono ad essere collocati utilmente nel servizio di
emergenza/urgenza sanitario a causa della disposizione contrattuale
la quale prevede che i requisiti di accesso siano gli stessi
previsti per il tempo indeterminato: i fatidici cinque anni di
anzianità. Credo si debba prendere il toro per le corna e decidere
una volta per tutte come fare a far acquisire loro questi benedetti
cinque anni di anzianità nel corrispondente profilo in aziende
pubbliche o private. Assessore, lo dico anche consapevole del fatto
che a livello nazionale non si vedono all'orizzonte cambiamenti
normativi e contrattuali relativamente alla figura dell'autista
soccorritore. Credo - e lo dico all'ex Assessore Fosson che se ne
era interessato anche nella sua qualità di Senatore - per
opposizioni trasversali di soggetti che hanno tutto l'interesse a
che non siano tolti cinque anni di anzianità prescritti per
l'accesso al profilo.
Penso che in futuro ci sarà bisogno di tutti gli operatori
disponibili: sia quelli della CRI, che - come ho detto - oggi
continuano a coprire i turni fino allo scorso febbraio svolti in
convenzione con l'USL ma sotto l'egida della Croce Rossa, sia gli
interinali di vecchia data, e almeno una parte dei ragazzi che
fecero tra la fine del 2013 e l'inizio del 2014 il famoso corso di
qualificazione per operatore addetto al soccorso e trasporto
infermi. Li definisco così (ragazzi), perché per poter accedere a
quel corso - non so se si ricorda - era stato messo il limite dei
trentacinque anni. Oggi qualcuno sfiorerà probabilmente i
quarant'anni e, se andiamo avanti così, rischiano di avere i
capelli bianchi.
Dalle ore 11:49 assume la presidenza il Vicepresidente
Fosson.
Fosson (Presidente) -
Ha chiesto la parola l'Assessore
Bertschy per la risposta; ne ha facoltà.
Bertschy (UVP) -
Collega, mi limiterò a rispondere alle
domande che ha posto attraverso la sua interpellanza, ma condivido
con lei che l'argomento è molto più complesso e merita un
approfondimento in Commissione, perché è il risultato anche di
scelte effettuate negli anni. Ho avuto modo di incontrare alcune di
queste persone in questi primi giorni, mi hanno rappresentato le
difficoltà e anche un po' le speranze non esaudite. Ripeto: per
avere una visione forse più globale del panorama valdostano, ma
inserito in questo contesto di norme nazionali che non cambiano e
delle aspettative che sono rimaste, credo sia opportuno un
approfondimento in Commissione.
Rispetto ai temi e alle domande che mi pone: "se vi è
l'intenzione di procedere alla copertura dei posti in organico
resisi vacanti e che si renderanno tali nei prossimi anni a causa
di pensionamenti o di altre cause; in particolare si vuole avere
precisa notizia del piano assunzioni e delle modalità
assunzionali", nel piano assunzioni dell'azienda per l'anno 2017,
che sarà nel prossimo periodo portato dalla Giunta regionale, è
prevista l'indizione di un concorso pubblico per l'assunzione a
tempo indeterminato di numero dodici operatori tecnici
specializzati autisti di ambulanza. È intervenuta una recente
internalizzazione dei servizi di trasporto in ambulanza, prima
erogati dalla Croce Rossa Italiana con il proprio personale
dipendente, in convenzione con l'azienda, ha aumentato il
fabbisogno aziendale di lavoratori con il suddetto profilo
professionale. La graduatoria degli idonei, che avrà validità
triennale, sarà utilizzata per la copertura dei posti attualmente
vacanti e che si renderanno successivamente vacanti per qualsiasi
motivo nei limiti di quanto stabilito dall'articolo 18, comma 7,
del decreto 27 marzo 2001 n. 220 e successive modificazioni. Nelle
more dell'espletamento del concorso di cui sopra, l'azienda ha
attivato dei contratti di somministrazione di lavoro con l'agenzia
interinale Randstad. Le convenzioni attive tra l'azienda, la
Federazione regionale dei volontari del soccorso, l'Associazione di
promozione sociale e la CRI prevedono l'espletamento dei servizi
con il solo personale volontario.
Secondo quesito: "se il personale attualmente assunto tramite
rapporti diretti o attraverso agenzie interinali è in possesso dei
requisiti previsti dalla normativa e dai contratti nazionali del
lavoro vigenti, si chiede di dettagliare per ogni operatore o
gruppi di operatori i requisiti considerati ai fini
dell'assunzione". Dei diciassette operatori tecnici specializzati
autisti di ambulanza attualmente operanti presso l'azienda in
regime di somministrazione lavoro, quattordici operatori hanno
un'anzianità di servizio superiore ai cinque anni (requisito
previsto dal contratto), mentre tre operatori hanno un'anzianità
inferiore ai cinque anni. Il criterio utilizzato è quello
dell'anzianità di servizio. I suddetti diciassette operatori sono
tutti in possesso dei requisiti previsti dalla vigente normativa
per la guida dei mezzi d'emergenza, ai sensi degli articoli 115,
116 e 117 del vigente Codice della strada: essere titolare di
patente B o superiore da almeno tre anni e avere un'età minima di
ventuno anni.
Terzo quesito: "che cosa si intende per "specifica formazione e
certificazione", in coerenza con il piano di formazione continua".
Per "specifica formazione continua" si intende l'aggiornamento
professionale che qualsiasi operatore deve acquisire nell'arco
della sua vita professionale dopo la formazione di base per
garantire un aggiornamento costante delle proprie competenze.
Infine: "se l'azienda è stata oggetto di censure o di
osservazioni da parte delle autorità competenti per il mancato
rispetto delle disposizioni in materia contrattuale e, se sì, in
relazione a quali specifici casi". L'azienda non è stata oggetto di
censure e di osservazioni da parte delle autorità competenti.
Detto questo, come ho detto in premessa, insieme all'azienda
stiamo ricostruendo nel dettaglio il
dossier
ed è mia
intenzione portare questa discussione, anche perché il requisito
dei cinque anni complicherà oggi e in futuro questo tipo di
procedure di programmazione. L'azienda ha individuato una possibile
soluzione e, appena sarà definitiva, la daremo come possibilità di
discussione in Commissione facendo un programma che tenga in
considerazione le cose da lei dette nell'interpellanza, perché la
ricaduta di queste scelte è a lungo periodo ed è di estrema
importanza per i servizi di soccorso che abbiamo sul
territorio.
Mi unisco a lei nel ringraziare i tanti volontari che fanno il
loro lavoro e che ci aiutano a mantenere d'eccellenza il nostro
servizio.
Presidente -
Ha chiesto la parola il Consigliere
Guichardaz per la replica; ne ha facoltà.
Guichardaz (PD-SIN.VDA) -
Mi sono permesso di suggerire e
di dare dei suggerimenti in un'ottica costruttiva, per far capire
che noi non siamo qui solo ad attaccare o a mettere davanti alle
proprie le contraddizioni la maggioranza.
Riconosco a lei, a chi l'ha preceduta e anche al Governo
precedente, che in sanità comunque si è fatto un buon lavoro,
almeno per quanto riguarda il piano assunzionale che comunque credo
vada incontro alle necessità e alle carenze di organico. Questo poi
ovviamente non assolve dalla gestione organizzativa e dall'invito
che le ho fatto con la precedente interpellanza, di monitorare
comunque le questioni organizzative interne e i rapporti
relazionali tra comparto e dirigenza, perché spesso questi sono un
po' tesi e creano anche problematiche di tipo organizzativo.
Vorrei solo ribadire che su questo tema, al di là della nuova
ala dell'ospedale che probabilmente è una delle priorità, noi non
possiamo perdere altro tempo. I venticinque ragazzi di cui
parlavamo prima hanno fatto quel benedetto corso più di tre anni
fa, sono a bagno, sono in attesa, è stata loro garantita una
possibilità di reimpiego, tanti hanno investito in quello pensando
che presto o tardi si sarebbe risolta la questione. Io credo che
questo argomento necessiti di un
refresh
ovviamente di tipo
formativo, perché molti di quei corsi inseriti all'interno di
questo piano sono scaduti, e poi di una soluzione che porti queste
persone ad acquisire questi benedetti cinque anni che attualmente
sono una barriera invalicabile.
Rispetto agli operatori della CRI - lo ribadisco - questi ad
oggi non possono essere neanche inseriti all'interno di un percorso
di assunzione, perché manca loro, ai sensi della legge regionale,
questo corso regionale che la legge individua in maniera abbastanza
generica. Lì basterebbe fare, a mio parere, sia per loro e sia per
gli interinali cosiddetti "fidelizzati", anche semplicemente una
delibera di Giunta regionale ben studiata che individui un percorso
e la possibilità di crediti all'interno di un eventuale percorso di
riqualificazione. Siccome è la legge regionale che demanda al
cosiddetto "percorso formativo" stabilito dalla Giunta, ed è la
Giunta che fino ad ora ha sempre individuato come devono essere
attivati questi percorsi, l'invito è di lavorare affinché il
percorso sia creato attraverso un ragionamento all'interno della
Commissione con gli operatori, in modo tale che tutti siano messi
nella condizione di arrivare poi al concorso e di avere quella
benedetta qualifica o riqualifica regionale che permetta di poter
assumere le persone. Con questo io non voglio dire che noi dobbiamo
assumere solo valdostani, perché ovviamente i percorsi e le
procedure concorsuali sono aperti al mondo intero, ma la nostra
legge regionale è chiara nell'individuare dei percorsi formativi
che sono riconosciuti dall'USL. Pertanto anche su questo aspetto
noi dobbiamo probabilmente lavorare in sinergia con l'USL, con
l'Assessorato e con tutte le persone che si occupano di questo tema
per dare finalmente un senso a questo combinato disposto che,
Assessore, fra qualche mese o qualche anno ci porterà davvero a non
avere più operatori in grado di poter svolgere le emergenze e il
soccorso urgenza. Non vorrei che questo poi ci costringesse in una
seconda fase a dover ricorrere ai privati, perché se vuole gliene
racconto centinaia di situazioni di imprese private che purtroppo
poi alla fine non riescono ad assolvere, per problemi vari, ad un
compito che io sempre reputato debba rimanere rigorosamente nel
pubblico.
Dalle ore 12:05 riassume la presidenza il Presidente
Rosset.
