Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 2601 del 4 aprile 2007 - Resoconto
OGGETTO N. 2601/XII - Razionalizzazione degli investimenti
per la realizzazione di campi da golf. (Interrogazione)
Interrogazione
Appreso dagli organi di stampa che prossimamente i soci del
Golf Club di Courmayeur insieme a quelli del Rotary Club
Courmayeur-Valdigne attraverso l'organizzazione di una conferenza
nella quale verrà lanciata l'idea di ampliare il campo da golf
della Val Ferret;
Considerato inoltre che, negli ultimi tempi, stanno venendo
alla luce idee, studi di fattibilità, progetti preliminari tesi a
realizzare un numero crescente di campi da golf nella nostra
Regione senza peraltro che traspaia un disegno complessivo sul
futuro del golf nella nostra regione;
Constatato che la realizzazione e la necessaria manutenzione
dei campi da golf è oggetto di uno specifico contributo a fondo
perso previsto dalla Legge regionale n. 43 del 31 dicembre
1999;
Ritenuto opportuno conoscere più dettagliatamente la realtà
sportiva-economico-sociale che ruota intorno al Golf
valdostano;
il sottoscritto Consigliere regionale
Interroga
l'Assessore competente per conoscere:
1) a quanto ammontano i contributi per la realizzazione e la
manutenzione dei campi da Golf in Valle d'Aosta concessi dal 1999
fino ad oggi;
2) quanti soci sono attualmente iscritti ai Circoli
golfistici valdostani e di questi quali sono i soci che provengono
da fuori regione;
3) se è stato predisposto un piano regionale che, analizzando
la realtà, le potenzialità e il possibile sviluppo dell'attività
golfistica nella nostra regione, detti le linee guida per
razionalizzare spese, investimenti, risorse e
progettualità.
F.to: Venturella
Président
- La parole à l'Assesseur au tourisme, aux
sports, au commerce et aux transports, Pastoret.
Pastoret (UV)
- Chiede, il collega Venturella:
"a
quanto ammontano i contributi per la realizzazione e la
manutenzione dei campi da golf in Valle d'Aosta"
... faccio un
breve riassunto e poi do la tabella. È entrata in vigore la legge
che finanziava queste attività nel 1999, non era stata impegnata
alcuna somma; se non ricordo male, si era deciso che nel 2000 si
sarebbero messe insieme, infatti do un dato del 2000 che è
"contributi per il ripristino funzionale e manutenzione dei campi
da golf", pari a 333.000 euro e un finanziamento per investimenti
relativi alle strutture golfistiche di 36.000 euro. Per il 2001 è
stato erogato un contributo per il ripristino funzionale e
manutenzione dei campi da golf pari a 166.000 euro. Per tutti gli
anni successivi ad arrivare al 2006 - non conto il 2007, perché non
sono ancora stati erogati - sono stati erogati contributi per il
ripristino funzionale e manutenzione dei campi da golf, per una
somma di 175.000 euro annui, sulla base della ripartizione che
viene fatta fra i vari club. Sono poi stati fatti degli
investimenti, nel 2001, pari a 356.000 euro; nel 2002, 175.000
euro; nel 2003, 175.000; nel 2004, 600.000; nel 2005, 459.000; nel
2006, nulla, perché quelle erano le somme che erano state previste
per gli investimenti per l'ampliamento del golf a 18 buche a
Cervinia. Il totale degli investimenti dal 1999 al 2007 è pari a
3.180.618 euro.
Punto 2:
"quanti soci sono attualmente iscritti ai Circoli
golfistici valdostani e di questi quali sono i soci che provengono
da fuori regione"
: ho qui i dati da fornire, tranne quelli del
Golf Club di Gressoney, che non ha ancora aperto, quindi ce li
faremo dare e glieli farò avere. Allora "Driving range Valle
d'Aosta", 172 iscritti, di cui 129 residenti in Valle e 43 no; Golf
Club Cervino, 217 di cui 88 residenti in Valle e 129 non residenti;
Golf Club Courmayeur, 245 iscritti di cui 62 residenti in Valle e
183 non residenti; Golf Club Pila, iscritti 83 di cui 10 residenti
in Valle e 73 no; Golf Club Arsanière, 255 iscritti di cui
residenti 234 e 21 non residenti; Golf Club Les Iles, iscritti 129
di cui residenti 88 e 41 no. Il totale è di circa 1.100, però
bisogna precisare che questi dati comprendono i soci sia di 1° che
di 2° circolo. Adesso noi abbiamo dei dati totali, perché non tutti
i circoli sono aperti, quindi abbiamo avuto difficoltà a reperirli,
risultano quindi nel numero anche quelli di altri campi della
Valle. Sommando i giocatori dei vari circoli, non si ottiene la
totalità dei golfisti in Valle, ma un numero superiore, che
potrebbe essere calcolato attorno alle 250 unità. Ovviamente qui
non appare, per quanto riguarda l'attività dei campi, la massa dei
giocatori e dei movimenti di clientela legata al turismo, perché lì
avremmo bisogno di chiedere dati più complessi.
Al punto 3 si chiede
"se è stato predisposto un piano
regionale che, analizzando la realtà, le potenzialità e il
possibile sviluppo dell'attività golfistica nella nostra regione,
detti le linee guida per razionalizzare spese, investimenti,
risorse e progettualità"
... l'Amministrazione regionale, con
deliberazione del maggio 2003, affidò un incarico di consulenza
allo studio "Croce" per la redazione di uno studio relativo alle
linee guida per la pianificazione dello sviluppo della attività
golfistica in Valle. Quel documento ha fornito degli spunti
interessanti per definire quella che dovrebbe essere la strategia
per lo sviluppo del golf in Valle d'Aosta. Uno degli enunciati è il
seguente: la nostra regione presenta già una discreta offerta per i
praticanti di questo sport, che potrebbe essere completata con
l'ampliamento a 18 buche di alcuni dei campi esistenti e al limite
con la realizzazione di un numero limitato di nuove strutture con
l'avvertenza di non andare a superare con l'offerta la domanda
attuale e futura che deve essere oggetto di analisi e di elementi
programmatori. Una domanda, quella golfistica, che si presenta in
crescita sia dal punto di vista numerico, sia dal punto di vista
qualitativo, inteso come richiesta di percorsi di una certa
attrattiva. Devo dire che questa è stata finora la posizione
dell'Amministrazione, che è intervenuta per sistemare campi
pratica, ampliamenti da 9 a 18 buche, è il caso del Cervino,
peraltro ricordo che abbiamo alcune realtà storicamente importanti
perché il golf del Cervino ha 50 anni di vita, quello di Courmayeur
c'è chi dice 75 e chi dice meno, ma hanno una storia che affonda
nel tempo.
Attualmente c'è una richiesta presentata dall'Amministrazione
regionale di ampliamento di campi da golf, ed è quella del campo da
golf di Gignod. Ce ne sarà una, probabile, ma che non è stata
formalizzata, che riguarda il campo da golf di Quart, ma non
abbiamo ancora avuto una richiesta formale, una possibile di
Courmayeur dove abbiamo assistito ad un dibattito e dove non vi
sono né studi, né sono stati individuati percorsi precisi e non mi
pare che ci siano idee a questo proposito, se non di carattere più
filosofico che pratico. Poi vi sono diverse situazioni delle quali
sentiamo parlare tutti, qui - bisogna dirlo -: c'è chi progetta
campi da golf - e non mi riferisco ai progettisti, ma sovente alle
amministrazioni locali - per poter soddisfare due esigenze: avere
una struttura sul proprio territorio pensando che questo di per sé
significhi avere qualche motore di sviluppo particolare - cosa non
dimostrata e difficilmente dimostrabile - e poi questo è possibile
se si riesce a far pagare il conto alla Regione.
Credo che invece il compito della Regione sia quello di
scegliere se favorire l'ampliamento dell'offerta rivolgendosi ai
turisti e al turismo golfistico, oppure rivolgendosi ai praticanti
valdostani. Si possono anche fare le due cose insieme, basta
decidere; ma io ritengo che in questa fase se non si vuole essere
velleitari, e quindi non arrivare a concludere niente, si debbano
definire delle priorità e queste si definiscono con due elementi
possibili: con il denaro di cui si dispone e con i tempi
ragionevoli, nel corso dei quali si può dare seguito a un
miglioramento dell'offerta. Ci si dice sempre - ed è un'altra
contraddizione del sistema - quando si parla di certe cose che
dobbiamo investire nel turismo; poi, sotto altri punti di vista,
dovremo fare degli investimenti quasi di carattere sociale per
soddisfare l'esigenza mia che sono un golfista di giocare da
qualche parte, che soddisfi questa mia esigenza.
Allora dobbiamo investire per il turismo o per una
autoreferenzialità di tipo individuale quale potrebbe essere la
mia? Siccome io faccio l'Assessore al turismo, devo optare per
forza di cose per la prima ipotesi poiché mi occupo anche di sport.
Se investiamo in funzione anche soprattutto turistica, dobbiamo
solo copiare quello che si fa in altri luoghi, avere un sistema che
peraltro già c'è, si tratta di rinforzarlo e renderlo
commerciabile; come ho detto, basta copiare. Pochi scelgono una
vacanza per andare in un posto dove si gioca a golf, molti scelgono
di andare a fare una vacanza dove c'è un circuito. Noi questo lo
abbiamo, lo dobbiamo rinforzare, poi non escludo in futuro - non
credo che sarò io a prendere queste decisioni - che si facciano
altri campi nuovi, altre strutture, mega, soddisfacenti per gli uni
e per gli altri; credo che in questa fase, se siamo realisti,
dobbiamo consentire alle strutture che abbiamo di migliorare la
loro offerta dal punto di vista qualitativo, possibilmente
dimensionale, e se alcuni di questi percorsi hanno 9 buche e queste
diventeranno 18, sarà un bene per tutti. Credo che ci sia un altro
elemento necessario, quello che dovrà essere percorsi dai vari
club, del mettersi insieme per offrire un pacchetto Valle
d'Aosta.
In conclusione, credo che ci debba essere un formale rispetto
delle attività per quanto riguarda i club esistenti e per la
possibile ingerenza dell'ente pubblico. Oggi questi soggetti
operano in modo privatistico, i soci pagano le quote, la Regione
interviene con i contributi che ho detto prima, che non mi sembrano
esaltanti, a parte quelli per gli investimenti, dico quelli per il
funzionamento; se non vogliamo che questo sistema scarrucoli,
dobbiamo essere molto attenti nel non fare investimenti dissennati
che devono ancora trovare confronto con delle analisi sul
territorio che, per ora, sono state fatte, ma che dovrebbero essere
anche prese in considerazione e rispettate.
Presidente
- La parola al Consigliere Venturella.
Venturella (Arc-VA)
- Grazie, Assessore, è già da un po'
di tempo che insieme all'Assessore Cerise e all'Assessore Isabellon
anche lei incrocia il fioretto con noi sull'opportunità degli
investimenti nei campi da golf. Non siamo in maniera pregiudiziale
contro la pratica dello sport del golf: è uno sport che
consideriamo di nicchia, che ha una sua clientela, ci dicevano a
Courmayeur che i turisti che gravitano attorno a questo sport
spendono dalle 3 alle 4 volte la somma che spendono i turisti che
invece il golf non lo praticano, è un'entrata elevata per il
settore alberghiero e non, nelle località che hanno il campo da
golf.
Quello che ci preoccupa è la mancanza di pianificazione.
Giustamente l'Assessore faceva riferimento al fatto che stanno
proliferando non i campi da golf, ma le idee di realizzazione dei
campi da golf. Recentemente ho saputo che il Comune di La Salle ha
avanzato una richiesta, non so se solo a livello massmediatico...
Credo che giustamente sia una questione di priorità, allora non me
ne vogliano i golfisti, ma sappiamo che il fattore comune a queste
categorie di persone, naturalmente con le debite eccezioni, è
quello di avere una grossa disponibilità finanziaria; per questo so
che la quota per essere iscritti ad un club è molto alta.
In una regione come la nostra, che investe proprie risorse sulla
realizzazione, quindi non vi sono costi di realizzazione per le
società, in più ho ad esempio sul programma di previsione
2005-2007, quello chiamato delle opere pubbliche, manutenzione
straordinaria del terreno da gioco dell'impianto di golf in
località Les Iles in Comune di Brissogne e adeguamento delle norme
di sicurezza, investiti, per il 2005, 194.400 euro per solo la
manutenzione straordinaria del campo da golf. È chiaro che rispetto
al numero di praticanti, che dovrebbe essere attorno alle 900-1.000
di cui una parte residente fuori Valle, l'investimento è elevato,
per ricordare questo ad esempio sappiamo bene quali sono i problemi
per le società sportive, che ogni inizio d'anno devono aspettare
novembre o fino a metà dicembre, per avere la disponibilità di 2
ore di palestra alla sera per i propri iscritti. Esistono quindi
delle realtà che sono meno considerate dall'Amministrazione
regionale, che hanno un numero di praticanti superiori, che però
non hanno le stesse attenzioni.
Diciamo pertanto che crediamo che a livello dell'ultimo disegno
di legge, il n. 163, concernente "Norme per infrastrutture
sportive", debbano essere date delle priorità alle società sportive
che lavorano con persone il cui censo non è discriminante; in
secondo luogo, è da considerare che se non ci fosse la Regione,
questi campi da golf - ho qua un documento sul fallimento dei campi
da golf in giro per l'Europa -, avendo spese di manutenzione molto
forti, pongono dei problemi, quindi occorre porre molta attenzione,
evitare di fare voli pindarici e accontentarsi del fatto che
offriamo una discreta disponibilità di campi da golf, pensando che
gli ampliamenti devono essere fatti in zone che sono residuali, non
in zone di protezione speciale o siti di interesse comunitario, per
aumentare di poco l'offerta, non sicuramente in funzione delle
richieste che, ogni settimana, vengono rivolte all'Amministrazione
regionale.
