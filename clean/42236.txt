Classificazione
ASSISTENZA SOCIALE
Assistenza socio-sanitaria



Oggetto del Consiglio n. 1150 del 3 dicembre 2019 - Resoconto
OGGETTO N. 1150/XV - Petizione popolare per il mantenimento
nel tempo dei servizi sanitari erogati dall'AUSL della Valle
d'Aosta presso il Consultorio di Variney nel Comune di Gignod -
Unité des Communes Grand Combin. (Approvazione di una
Risoluzione).
Rini (Presidente) -
Passiamo ora al punto 47.02, illustra
il presidente della Commissione Luca Bianchi.
Bianchi (UV) -
Innanzitutto una spiegazione, perché già
ieri abbiamo discusso sulla situazione di Variney, ma era una
problematica diversa in quanto parlavamo di RSA, di spostamento da
J.B. Festaz a Variney. Oggi quello che discutiamo in questo punto
invece è una raccolta firme, una petizione, presentata alla V
Commissione in data 24 settembre. Il 30 di ottobre è stata fatta
un'audizione con una delegazione di firmatari della petizione
medesima, mi preme evidenziare che è stata fatta il 30 di ottobre
in quanto parte dei primi firmatari in un'altra commissione non
erano presenti, quindi siamo andati al 30 di ottobre. In quella
seduta ho aperto i lavori leggendo una mail del dottor Angelo
Pescarmona, Commissario dell'azienda USL della Valle d'Aosta, con
la quale comunicava che alcuni servizi da gennaio sarebbero stati
ricollocati mediante medici specializzati; a questa notizia,
durante l'audizione, la stessa delegazione ha espresso sì
soddisfazione ma evidenziando in ogni caso che avrebbe preferito
che questi servizi non venissero erogati ogni quindici giorni bensì
ogni settimana. Non sto a rileggere la relazione, in ogni caso
approvata all'unanimità in Commissione, andrei alle conclusioni
dove la Commissione prendeva atto di quanto aveva riferito la
delegazione dei firmatari e si condividevano le preoccupazioni
espresse cercando di dare continuità a quel servizio territoriale.
A fronte di questo, permettetemi di dire che tutta la Commissione,
i Commissari, i Consiglieri che hanno partecipato a questa
audizione hanno espresso la volontà di mantenere quei servizi
territoriali in quanto sono estremamente importanti sul territorio
regionale e nello stesso tempo, però, per onestà intellettuale nei
confronti anche dei cittadini, bisogna evidenziare che a oggi se
alcuni servizi sono venuti a mancare è perché, chiaramente, è
palese la carenza di medici sul territorio valdostano, evidenziando
che non è solamente un problema della Valle d'Aosta ma è bensì un
problema di tutte le regioni italiane e. mi sento di dire, di tutta
l'Europa. Quindi anche in quel senso la legge depositata in
Commissione sull'attrattività nei confronti dei medici potrà dare
una risposta.
Nello stesso tempo, come maggioranza presentiamo, a fronte
appunto della petizione, una risoluzione che va in quella
direzione, non è stata ancora depositata perché c'è volontà da
parte della maggioranza di verificare la possibilità di addivenire
durante la discussione a un'impegnativa unanime dell'intero
Consiglio regionale.
Termino evidenziando che per noi è estremamente importante il
mantenimento dei servizi essenziali sul territorio perché essi
permettono in ogni caso il mantenimento della popolazione in
montagna. Termino con questo concetto perché, a mio avviso, è alla
base di tutta la discussione che oggi dovremo fare.
Presidente -
Apriamo la discussione generale. La parola
al collega Cognetta.
Cognetta (MOUV') -
A questo punto soltanto per avere un
testo, sul quale fare una breve sospensione. Non è un intervento ma
onde evitare magari poi di dire cose che mi impedirebbero di votare
alcune altre, preferirei prima leggere il testo, condividerlo con i
colleghi di minoranza e poi eventualmente fare le dovute
considerazioni.
Presidente -
Il Consiglio è sospeso.
La seduta è sospesa dalle ore 16:36 alle ore 17:51.
Rini (Presidente) -
L'assessore Baccega ha la parola.
Baccega (UV) -
Voglio giustificare, anche per chi ci
ascolta da casa, questa sospensione. È un po' come ieri: su
quest'argomento riferito alla petizione per il mantenimento dei
servizi degli ambulatori di Variney, si è voluto avere la massima
condivisione. Noi abbiamo presentato una risoluzione che insieme ai
colleghi dell'opposizione abbiamo migliorato e reso più efficace. È
chiaro che, prima di leggere la risoluzione, due considerazioni
vanno fatte. Da dove partiamo? Partiamo intanto da una petizione
che sicuramente deve essere presa in considerazione perché un certo
numero di firme così importante va valutata, vanno ascoltati i
firmatari, vanno approfondite le questioni e sicuramente vogliamo
garantire che non è mai stata intenzione di questa maggioranza né
di tutti né dell'USL smantellare un pezzo alla volta la struttura
di Variney. Io ho letto con attenzione cosa hanno scritto i
firmatari della petizione e i loro rappresentanti in Commissione, e
devo dire che sono stati corretti nel dire che ovviamente la
mancanza di certi servizi risale a parecchi anni fa; quindi ci
siamo mossi affinché, almeno nel periodo più importante dell'anno,
quindi fine anno e l'inizio dell'anno prossimo, i servizi possano
essere rimessi in piedi. Ma da dove parte quest'allarme?
Quest'allarme parte dalla carenza di medici che è una carenza che è
stata anche recentemente sottolineata dall'ANAAO che è il sindacato
dei medici: la Valle d'Aosta vede una distribuzione di personale
che è soccombente. Nel 2014 erano 359 gli operatori, quindi nel
periodo di massima occupazione, ora siamo a 311 con una
prospettiva, legata a quota 100, ai pensionamenti, alle tematiche
in campo, che è ancora più allarmante perché da meno 48 si potrebbe
arrivare a meno 151 medici. Questa è stata davvero una estate calda
per la sanità valdostana - e lo è anche l'autunno purtroppo - in
quanto a carenza di medici ne abbiamo viste di tutti i colori.
Questo fa parte della riorganizzazione che è in atto sul
territorio: abbiamo dovuto riorganizzare il servizio di emergenza
sul territorio, abbiamo dovuto riorganizzare il servizio di
psichiatria sul territorio perché mancavano gli psichiatri, abbiamo
dovuto riorganizzare il servizio di psicologia dove ci sono
richieste per l'area minori, il Tribunale chiede lo psicologo,
l'area adulti, l'area territoriale... in questi mesi qualche
assunzione è stata fatta ma sono anche andati deserti alcuni
concorsi. Io ricordo a questo Consiglio che per due mesi il Centro
prelievi di Aosta è rimasto con un solo medico a operare, quindi
con una criticità spaventosa per l'Ospedale, abbiamo dovuto
chiudere i Centri prelievi della bassa valle e poi li abbiamo
riaperti a fine settembre. Abbiamo delle forti carenze in
dermatologia ma anche, nelle ultime settimane, questo va detto, per
il Pronto Soccorso; d'estate il Pronto Soccorso se non è
estremamente operativo mette in difficoltà tutta la sanità, e
quindi dobbiamo dire grazie anche alla chirurgia che ha messo a
disposizione non poche ore i chirurghi, per dare una mano al Pronto
Soccorso. Era in scadenza il Pronto Soccorso ortopedico. Abbiamo
dovuto fare una trattativa sfinente affinché il Pronto Soccorso
ortopedico potesse continuare senza creare problemi. Con fatica
siamo riusciti ad aprire tutti i centri traumatologici dislocati
sul territorio regionale, ovviamente essendo una regione di
montagna che accoglie tanti sciatori, non poteva essere
altrimenti.
Quindi, venendo a Variney, noi cercheremo di mantenere, come
diremo nella risoluzione, i servizi in essere, cercheremo di
mantenerli al massimo livello ma ovviamente abbiamo bisogno di due
cose: di rivedere un atto aziendale per individuare una nuova
riorganizzazione della sanità e soprattutto della legge sulla
attrattività che è stata presentata in Commissione, a questo
proposito chiedo al Presidente della Quinta Commissione Bianchi di
dare priorità a questa legge, che è fondamentale, perché ho anche
la sensazione che gli ultimi concorsi siano andati deserti proprio
perché c'è aspettativa rispetto a questa legge.
La risoluzione ovviamente richiama quanto è stato detto dai
firmatari, prende atto della delegazione di firmatari andati in
Commissione. La carenza di medici ovviamente è una carenza
conclamata e quindi non ci permette di dare tutte le risposte in
tempo zero come ci si auspicherebbe. "Impegna il Governo regionale
ad attivarsi per tutti quei servizi sanitari essenziali ora
presenti presso il consultorio di Variney e a implementarli sulla
base della positiva conclusione dei concorsi banditi programmati
dalla USL". Punto 2, questo perché ci permette una visione anche su
tutto il territorio della Valle d'Aosta: "a proseguire in sintonia
con il prossimo atto aziendale una riorganizzazione della sanità
sul territorio da presentare al più presto nella Commissione
competente". Più presto non può essere dopodomani ma individuiamo
un periodo che potrebbe essere quello di maggio.
Questo è il risultato di un approfondimento tra le forze di
opposizione che ringrazio per la fattiva collaborazione così come
ringrazio tutti i colleghi della maggioranza che hanno contribuito
a far sì che questa cosa andasse a buon fine.
Presidente -
Ci sono altri? La parola alla collega
Russo.
Russo (M5S) -
Sia la questione di cui abbiamo parlato per
quasi tutto il giorno ieri legata alla micro comunità di Variney e
sia il mantenimento nel tempo dei servizi erogati dall'USL presso
il consultorio di Variney necessitano di una visione più ampia che
dia certo una risposta a un problema contingente (nello specifico
il consultorio di Variney), ma che abbia però chiara la direzione
in cui si vuole andare. Vogliamo mantenere e potenziare le attività
dei distretti socio-sanitari rispetto all'attività dei presidi
ospedalieri, al fine di migliorare la risposta ai bisogni relativi
alla salute dei cittadini valdostani? Problemi simili a quelli di
Variney se ne sono già presentati lo scorso anno, dove sono state
ridotte o addirittura interrotte le attività di alcuni ambiti dei
distretti socio-sanitari presenti sul territorio e di problematiche
se ne presenteranno certamente altre quest'anno e negli anni a
venire. La direzione di potenziare molte delle attività svolte dai
distretti socio-sanitari era già presente nello scorso DEFR, ma non
ho visto in quest'anno scelte chiare da parte della Regione e della
USL su questa strada. Dobbiamo allargare la visione. La salute
dell'individuo implica che l'organizzazione del servizio sanitario
socio-assistenziale soddisfi la richiesta sanitaria dei suoi
cittadini, garantisca dignità sociale a ogni cittadino, programmi
importanti attività di prevenzione, esegua diagnosi e trattamento
ed effettui una continua valutazione delle scelte effettuate.
Abbiamo un problema di carenza di medici a livello regionale e
nazionale, stiamo provando a rispondere a questo problema con una
legge per i medici che potrebbero arrivare da fuori Valle e con un
aumento dell'indennità per i medici già assunti, ma abbiamo anche 5
milioni di euro che arriveranno da Roma in tre anni per la
riduzione delle liste d'attesa. Il prossimo piano per la salute e
il benessere sociale potrebbe prevedere la riorganizzazione dei
servizi sanitari socio-assistenziali trovando, ad esempio, un
preciso punto di riferimento nella realtà dei distretti
socio-sanitari. L'organizzazione territoriale dei quattro distretti
dell'area valdostana è potenzialmente capace, attraverso un piano
strutturale di riorganizzazione, di avvicinarsi sempre di più e
meglio alle esigenze dei cittadini, degli assistiti e delle loro
famiglie, distribuiti nelle zone montane e in quelle decentrate
rispetto al capoluogo della regione.
La delocalizzazione rispetto all'Ospedale del capoluogo di Aosta
potrebbe favorire le esigenze degli utenti in termine di mobilità,
tempi di percorrenza e tempi di attesa e di realizzo delle
prestazioni sanitarie, senza penalizzare la qualità dei servizi
erogati in termini di efficacia ed efficienza, nonché migliorare le
soddisfazioni di cittadini e pazienti. Anche in conseguenza dello
spostamento in avanti dell'età media della popolazione, è aumentata
la domanda di salute e la richiesta di assistenza socio-sanitaria
da parte del cittadino. Ecco pertanto la necessità di affiancare a
modelli già sperimentati e rodati, ma rivelatisi non sempre
sufficienti, dei modelli capaci di personalizzare i trattamenti
sanitari e socio-assistenziali. Vorrei ricordare all'Aula quali e
quante figure professionali potrebbero potenzialmente lavorare al
fine di effettuare una riorganizzazione nell'ambito territoriale
nella sua continua interazione con i presidi ospedalieri, già
avvenuto in altre regioni da tempo. Abbiamo un Assessorato che
afferisce al collega Baccega che è diviso in due parti: un
dipartimento di sanità con un coordinatore e quattro dirigenti e un
dipartimento di politiche sociali con un coordinatore e tre
dirigenti, L'azienda USL Valle d'Aosta ha un organico di circa
2.150 persone e ha il compito di garantire adeguati e uniformi
livelli di assistenza ai nostri cittadini. L'Azienda USL è divisa
in quattro aree: una direzione strategica con il dottor Pescarmona,
il dottor Ottonello e il dottor Nebiolo, un presidio ospedaliero
articolato in tre strutture, per un totale di 450 posti e una
direzione di area territoriale a cui fanno capo i quattro distretti
socio-sanitari della Valle d'Aosta, con un direttore e l'area di
prevenzione.
Mi pare quindi che le risorse professionali a disposizione ci
siano. Se la risposta al consultorio di Variney fa parte di un
disegno di mantenimento o potenziamento dell'attività di territorio
più ampia, essa è solo un primo passo di una serie di azioni in
vista di una rivalutazione del rapporto territorio-Ospedale.
Diversamente risolverà un problema che si presenterà in modo simile
in un altro ambito delle attività ospedaliere o territoriali.
Quindi entra in un circolo infinito di "cane che si morde la
coda".
Rispetto all'impegno della risoluzione voteremo a favore, è
chiaro per noi che il testo di questa risoluzione è al massimo
ribasso, nel senso che abbiamo messo dentro un concetto importante
che è la riorganizzazione dei distretti socio-sanitari che però
deve essere la base per dare risposta alla domanda del consultorio
di Variney ma pure a tutte le domande simili che arriveranno.
Dalle ore 18:03 assume la Presidenza il vicepresidente
Distort.
Distort (Presidente) -
Siamo ancora in discussione
generale. Ha chiesto la parola il collega Restano.
Restano (GM) -
Siamo giunti all'ultimo atto di un
percorso che interessa il consultorio di Variney, se ne è parlato
tante volte con interpellanze e interrogazioni e infine è approdata
in questo Consiglio una petizione scritta dai cittadini, cittadini
preoccupati, come è stato detto in precedenza, dalla situazione in
divenire al consultorio che emergeva palesemente, direi, una
restrizione dei servizi a suo tempo erogati. Venendo a mancare il
medico di sanità pubblica, venivano a mancare i servizi essenziali
per i bambini, per le vaccinazioni, per le imprese, per le
certificazioni relative agli stati di buona salute, i pareri sui
progetti, e tutto questo si andava ad aggiungere alla mancanza
dello psicologo, alla mancanza ormai cronica dello psichiatra, al
futuro pensionamento dell'assistente sanitaria e all'assenza dal
primo maggio 2009 dell'assistente sociale. Alcuni di questi
problemi nel frattempo, anche attraverso le sollecitazioni da parte
del Consiglio e da parte dei cittadini, si sono risolti: si è
risolto il problema dell'assistente sociale e dell'assistente
sanitaria. La Commissione ha pertanto approfondito la questione che
riguarda essenzialmente il medico di sanità pubblica, lo psichiatra
e lo psicologo.
È importante il coinvolgimento della salute, come ho già avuto
modo di dire e di sottolineare, soprattutto in relazione alle
dichiarazioni del Presidente del CELVA che in merito al fatto
specifico, si esprimeva così: "la politica ha il dovere di dare
risposte e garanzie a questi problemi. Non si possono demandare a
tecnici e dirigenti delle scelte strategiche e vitali per i nostri
Comuni". La politica se ne è interessata dopo che i fatti erano
accaduti, forse sarebbe stato opportuno interessarsene prima ma,
come ha ben detto la collega Russo, questo è un fenomeno che si
ripete, non è solo il caso isolato del consultorio di Variney ma
negli anni scorsi abbiamo parlato di altre situazioni che sono
sicuramente non volute, come ha detto l'Assessore: "mai stata
nostra intenzione smantellare Variney". Ci crediamo, non è
sicuramente un'azione voluta, ma allora dov'è che sta la
responsabilità? Sta nel non aver saputo prevenire, non potevamo
chiederlo a un Assessore appena nominato, ho già avuto modo di
dirlo, forse bisognava farlo prima, ma oggi c'è da apprezzare la
sua presa di posizione: "cercheremo di mantenere i servizi in
essere" e non è stato così per la posizione adottata nel dicembre
ultimo scorso quando aveva garantito la sostituzione dei medici,
qualora se ne fossero andati, o garantito i servizi in essere.
Capita di sbagliarsi, l'importante è riconoscerlo e saper cambiare
il percorso, però comunque noi, Assessore, siamo preoccupati, siamo
preoccupati nel fatto specifico per il futuro del consultorio
perché a oggi, da una rapida ricognizione, emerge quanto segue.
È vero, la dottoressa Covarino si è prestata in LPA per quattro
sedute di vaccinazione, però la situazione era talmente
incancrenita che ci risulta che le prenotazioni dei bambini
avvengono ancora ad Aosta, data la costante incertezza che regnava
sulla presenza o meno del medico per le vaccinazioni, e a oggi non
si ha certezza sulla presenza dei medici da gennaio in poi. Se ci
si rivolge al consultorio, non sono in grado di prendere le
prenotazioni, quindi ci si chiede: dopo la pausa natalizia, per
quanto tempo ancora i genitori dei piccoli o gli altri utenti
saranno, obtorto collo, costretti a prenotarsi ad Aosta? Perché noi
dobbiamo dare delle risposte certe, con i se e con i ma magari
quello che riusciamo a garantire è sì una presenza ma che non
risponde e non è in grado di dare le risposte che si cercano.
Quindi spendiamo risorse per non dare il servizio dovuto, questo
genera un'ulteriore preoccupazione, perché se faremo il famoso
monitoraggio di cui lei parlava in altre sedute, quindi ci baseremo
sui numeri per giudicare l'effettiva ragione di esistere di questo
consultorio, avremo dei numeri che ci porteranno fuori strada, non
potremo valutare nella maniera dovuta il servizio effettivamente
reso o che potenzialmente si potrebbe rendere alla popolazione del
comprensorio. La risoluzione che, come ha detto la collega Russo,
noi abbiamo firmato, proprio secondo quel principio del senatore
Fosson che è meglio un compromesso al ribasso - per utilizzare le
sue parole - piuttosto che nessun compromesso, porta a ben sperare
circa l'impegno futuro, però non vediamo altrettanto i raggi di
sole quali quelli che noi vorremmo nel futuro di questo
consultorio, proprio perché non diamo garanzie, proprio perché il
metodo di valutazione forse non è quello corretto, ma anche perché
non abbiamo saputo cogliere una suggestione secondo me importante
da parte dei firmatari della petizione che è: "valorizziamoli
questi consultori vicino ad Aosta" perché siamo tendenzialmente
portati a dire: "è così vicino ad Aosta che potete andare tutti giù
ad Aosta, mettetevi in fila e aspettate un mese, due, tre, quello
che c'è da aspettare, un giorno se va bene". Si potrebbe fare un
discorso inverso, valorizzarli dicendo: "una parte dei servizi li
portiamo in questo caso a Variney e ci mandiamo su, visto che si
parla anche di potenziare i trasporti, parte dell'utenza". Così
renderemo un duplice servizio: "accorciamo le liste d'attesa in
Aosta e rendiamo performante un servizio sul territorio", questa è
la suggestione che ci hanno lanciato forse un po' timidamente ma
con molta correttezza i firmatari della petizione e questo è quello
che noi pensiamo potrebbe essere fatto nel breve periodo: proprio
in tempi assai brevi si potrebbe fare un tentativo di questo tipo
con uno degli ambulatori che magari esistevano già, va fatta una
valutazione anche tecnica, amministrativa da parte degli organi
competenti. E poi mi permetta: è vero, c'è una forte carenza di
medici, ormai una carenza cronica, c'è quasi una mancanza di
vocazioni potremmo dire, però la sanità deve andare avanti lo
stesso, bisogna trovare le soluzioni. Non sono sicuramente facili,
anche perché la nostra collocazione geografica non ci permette di
essere così attrattivi rispetto ad altre regioni italiane o ad
altri importanti centri urbani, però il servizio va reso
comunque.
Allora forse vale la pena ripensarlo completamente e un poco
l'impegnativa va in questo senso. Noi avremmo spinto molto di più,
lei ci ha spiegato che già le state facendo queste cose e
sorridendo ha detto: "possiamo essere attori di questa risoluzione,
di questa trasformazione della sanità valdostana". Sicuramente, è
un vostro diritto e forse è anche un vostro dovere, anche noi
vogliamo essere attori del cambiamento e non rinunceremo al nostro
ruolo che è sì quello di stimolo ma anche quello di essere
propositivi e di esserlo laddove vediamo - a nostro parere e
soprattutto a parere della popolazione, che ha rapporti continui,
costanti con noi - la possibilità d'incidere. In questo caso
abbiamo visto la possibilità d'incidere facendo da portavoce alla
popolazione, perché questo ci siamo limitati a fare, al di là delle
speculazioni politiche, e poi dopo, attraverso le audizioni, anche
attraverso le informazioni raccolte, forse con medici che non si
sono confrontati con lei, ci permettiamo di dare delle suggestioni
e gradiremmo che fossero prese in considerazione. Non sempre si
possono tradurre in fatti, però noi riteniamo nostro dovere portare
le nostre idee ed è vostro dovere ascoltarle. E questo ci siamo
permessi di fare.
Presidente -
Ha chiesto la parola la collega Pulz.
Pulz (ADU VDA) -
Anch'io, come il collega Restano,
frequento da molti anni il consultorio di Variney per me e per la
mia famiglia e sono profondamente grata agli operatori che vi
lavorano, perché davvero il loro impegno professionale e umano
profuso va ben oltre il 27 del mese. Il consultorio di Variney è un
vero e proprio presidio sul nostro territorio, un territorio di
montagna dove, me lo ripeto quasi tutte le mattine, bisogna avere
una motivazione forte per continuare ad abitare, motivazione legata
essenzialmente, almeno per me e l'ho già raccontato tante volte ai
colleghi, alla tranquillità e alla bellezza della natura, e dico ai
colleghi cacciatori che ho cervi, caprioli, volpi e tassi in
giardino e di sera distinguo chiaramente anche gli ululati dei
lupi, che mi trasmettono una grande energia vitale. Mentre i
servizi, non solo quelli sanitari ma ad esempio quelli culturali o
commerciali non sono certo paragonabili alle comodità che offre la
città e il disagio della vita a mille e più metri, soprattutto nei
mesi invernali, non è da sottovalutare, a meno che non abbiate dei
vicini di casa meravigliosi che vi spalano anche la neve. Se poi
parliamo di anziani - e ne so qualcosa perché ho una mamma molto
ginnica ma ultraottantenne - il tutto si complica parecchio e
capita spesso che gli anziani abbiano bisogno dei volontari del
soccorso per recarsi all'Ospedale che dista almeno mezz'ora ed è
fondamentale poter continuare a garantire loro servizi sanitari
almeno un po' più ravvicinati. Il problema dei costi e quello della
carenza dei medici sono realissimi ma il nostro messaggio è sempre
stato forte e chiaro fin da quando abbiamo cominciato a parlare di
questa petizione: giù le mani dal welfare, giù le mani dai presidi
sanitari territoriali che sono fondamentali per i residenti
soprattutto, appunto, se anziani! È un grave errore di valutazione
cercare di far quadrare a tutti i costi, è il caso di dirlo, i
conti sulla pelle della gente che ha il coraggio di continuare a
vivere in montagna, anche in funzione di quel fenomeno dello
spopolamento che la Valpelline ha conosciuto solo in parte e grazie
alla diga di Place Moulin di cui siamo figli, ma molte altre
vallate valdostane sanno bene che cosa è stato il fenomeno dello
spopolamento ed è sempre da non sottovalutare, perché lasciare
smantellare un servizio un pezzo alla volta è pericoloso, è
facilmente il preludio alla chiusura, vuoi che la gente si adatta a
tutto e quindi si sforzerebbe di recarsi altrove, come in parte ha
fatto anche in questi mesi e appunto poi ci si abitua a qualsiasi
privazione. Noi quindi per Variney apprezziamo tutti gli sforzi che
vadano nella direzione contraria, in particolare crediamo che si
debba evitare la perdita del servizio di psicologia e psichiatria
che, come minimo, devono mantenere la frequenza almeno settimanale
a fronte di un trend dei suicidi in Valle d'Aosta che mette i
brividi, fatti ancora recenti ci mettono i brividi!
Quindi ringrazio di cuore i colleghi Restano e Cognetta, con cui
abbiamo cercato di fare inizialmente fronte comune, i colleghi
della V Commissione che si sono dimostrati molto attenti e
sensibili a una problematica che è trasversale, che è ben poco
politica, e in definitiva un ringraziamento anche all'Assessore e
all'USL perché, certo dopo diverse sollecitazioni, dopo la
petizione eccetera, però stanno dimostrando una certa sensibilità
per andare incontro alle peculiari esigenze delle popolazioni della
media montagna. Chiaramente il nostro discorso non vuole
assolutamente essere egoistico, quindi quanto affermiamo ora per
Variney va allargato senz'altro a tutti i servizi poliambulatoriali
della Valle d'Aosta, anche per evitare poi di passare il tempo in
commissione a ricevere e analizzare petizioni da varie parti della
regione su problematiche molto simili. Bisogna essere in grado di
offrire una progettualità più complessiva e più a lungo termine e
quindi il voto di ADU VDA per la risoluzione concordata tra le
parti - che ringraziamo, perché non è così facile avere questa
capacità di mediazione, non sempre è possibile e in ogni caso non è
mai facile - il voto di ADU VDA è senz'altro favorevole.
Presidente -
Ha chiesto la parola il collega
Cognetta.
Cognetta (MOUV') -
Con questa risoluzione, concordata tra
i colleghi di maggioranza e opposizione, cerchiamo di dare una
minima risposta alle esigenze del territorio che ormai arrivano
sempre più frequenti sui banchi della maggioranza, come penso anche
su quelli dell'opposizione. Abbiamo discusso a lungo sul testo
concordato, perché la nostra preoccupazione più grande non è dare
una risposta a Variney, che viene data e che se sarà in qualche
modo impugnata e successivamente rispettata questa risoluzione ci
sarà, ma il problema ormai riveste tutta la Valle d'Aosta ed è
stato questo il punto di discussione molto acceso tra maggioranza e
opposizione. Anche in questo caso non ci sono posizioni tutte da
una parte o tutte dall'altra. Essendo un sistema, il nostro, molto
articolato, molto complesso, pieno di peculiarità di territorio,
ovviamente i diversi Consiglieri non hanno la verità in mano e non
ce l'ha neanche l'Assessore. Allora qual è il punto? Io credo che
al di là dei documenti che verranno prodotti e che dovranno in
qualche modo rispondere alle esigenze del territorio, dobbiamo
veramente interrogarci su che cosa vogliamo dare in risposta sulla
sanità ai nostri cittadini. Il discorso è ampio, riveste ormai
qualunque aspetto della sanità e dei servizi sociali. In questi due
giorni di Consiglio abbiamo affrontato prima il problema del
welfare degli anziani, che speriamo che avrà una risposta nei tempi
prestabiliti, e adesso affrontiamo il problema dei servizi
territoriali. Se volessimo cominciare a discutere dell'Ospedale,
probabilmente un Consiglio di un mese non basterebbe, perché c'è un
problema di fondo, al di là delle questioni tecniche che
conosciamo: la mancanza di dottori, la mancanza di questo, la
mancanza di quello, e cioè che la nostra sanità, nonostante le
ingentissime risorse direi, veramente ingenti risorse che ha, non
dà risposte. È un interrogativo molto grande questo, è un
interrogativo che in qualche modo deve trovare una sua risposta.
Allora lo sforzo che si cerca di fare nella nostra risoluzione - e
poi quando arrivano i documenti in Commissione - è quello di
provare a dare delle risposte. Notiamo però - e non voglio fare
polemiche con lei, Assessore - che spesso ci troviamo di fronte a
un muro nella discussione dato da certezze che non esistono,
secondo noi. Stiamo votando una risoluzione tutti assieme, però mi
preme dire una cosa importante: spesso notiamo che non c'è voglia
di ascoltare le sollecitazioni che arrivano dall'opposizione.
Queste sollecitazioni possono essere giuste o sbagliate ma vanno
innanzitutto ascoltate, analizzate e poi bisognerebbe rispondere,
invece spesso ci troviamo nella situazione di non ascolto e questo
non ci permette di fare un ragionamento complessivo. Vede,
Assessore e direi tutta la maggioranza, perché lei su certi
argomenti ovviamente non è solo, c'è tutta la maggioranza con lei,
dicevo, Assessore, lei deve metterci più ascolto, lei deve metterci
più voglia di comprendere l'altra parte. I problemi che le vengono
posti, se fossero esclusivamente politici, sarebbero gestiti in un
altro modo. In questo caso - non solo per fare sempre polemica ma
giusto per ricordare - quando partì la raccolta firme, venne quasi
in qualche modo come a dire: "ma sì, questi cittadini che ci
vengono a raccontare che hanno dei problemi, ma che problemi
hanno?". Invece io ritengo che i cittadini vadano ascoltati sempre,
anche quando magari dicono cose che non sono corrette e, quando
succede questo, gli si spiega perché non sono corrette le loro
istanze, qual è la cosa che non sanno, che non conoscono, che non
capiscono e gliela si spiega il più possibile, cercando di evitare
di dire cose non vere per quanto possibile. Poi, come sappiamo
tutti, non si può raccontare sempre tutto a tutti, perché facciamo
un lavoro che prevede anche riservatezza, tempi, modi e tutta una
serie di questioni che conosciamo molto bene e che nel tempo tutti
stanno conoscendo sempre meglio. Però quando ti manca un medico per
fare le vaccinazioni non è una questione di segretezza, manca, e le
risposte vanno date per quel problema non per le patenti nautiche,
sennò la risposta diventa un problema, si dà una risposta che non è
adeguata.
Quindi io spero che nel futuro, quando ci saranno ulteriori
sollecitazioni su qualsiasi altro argomento, non solo lei ma tutti
gli Assessori per competenza piuttosto che rispondere con risposte
non adeguate, dicano chiaramente: "c'è un problema, non c'è la
risposta adeguata per tutta una serie di motivi", e dirà quali. Va
bene così. Guardi, le faccio un esempio che non c'entra nulla ma
che chiarisce il punto: ieri mattina abbiamo parlato a lungo della
questione dell'hacker, di quello che era accaduto sul sito della
Regione, dell'URP regionale rispetto a una certa dichiarazione, e
sono state fatte delle ipotesi e delle discussioni. Poi a un certo
punto ci è stato chiarito cosa è successo in Commissione e la
questione si è chiusa lì. Ce l'avessero detto la mattina si sarebbe
chiusa la mattina. È un po' questo il discorso. Quindi, per
concludere, io credo che i cittadini che portano da noi delle
petizioni con delle firme lo fanno perché si rendono conto a volte
che non sono ascoltati e che quindi ci devono mettere la
faccia.
Ben vengano i cittadini che ci mettono la faccia, ben vengano
però i Consiglieri che ricevono le sollecitazioni e che le
espongono in quest'aula, ai quali andrebbe dato ascolto tanto
quanto ai cittadini.
Presidente -
Siamo ancora in discussione generale.
Qualcuno chiede d'intervenire? Ha chiesto la parola il collega
Peinetti.
Peinetti (UV) -
Io voglio essere molto rapido.
Innanzitutto sono particolarmente lieto di questo dibattito e la
piega che ha preso mi sembra una piega molto costruttiva, sia per
quello che ha detto la collega Russo sia per quello che hanno detto
adesso i colleghi Restano e Cognetta; è indubbio che noi non siamo
in una condizione idilliaca ma non siamo neanche all'anno zero per
quanto attiene all'organizzazione sanitaria sul territorio, ci sono
indubbiamente delle criticità legate a tutta una serie di fattori
che in parte sono già stati elencati, non starò ripeterli, dei
quali l'emergenza legata alle carenze di reperimento di figure
specialistiche mediche è un aspetto, non l'unico ma probabilmente
in questo momento il principale per certe discipline, per certe
specialità. Non è un fatto regionale valdostano, non è un fatto
neanche più nazionale, è un fatto sovranazionale, penso che tutti
quanti voi abbiate letto cosa accade in Francia, in Germania, in
Inghilterra accade già da molti anni, ma è un problema ormai
abbastanza consolidato purtroppo, non credo, collega Restano, che
sia una carenza di vocazioni o una riduzione delle vocazioni ma è
un allargamento probabilmente della sfera di competenze che gli
specialisti si trovano a dover affrontare. Un esempio per tutti:
pensiamo un attimo ai medici dell'emergenza che hanno tutta una
serie di competenze che un tempo non avevano per cui aumentando le
competenze e mantenendo uguale il numero di medici, il numero dei
medici diventa insufficiente. Parlo degli anestesisti rianimatori,
parlo dei medici della medicina d'emergenza, dei medici del Pronto
Soccorso. Sono medici che devono mantenere attivi i servizi H24 e
c'è un numero minimo sotto il quale non puoi andare perché
altrimenti il servizio H24 non riesci più a tenerlo aperto. Ora
queste situazioni stanno diventando emergenziali in tutto il Paese,
non solo nelle zone magari più, già disagiate ma anche nei grandi
centri urbani, in Francia addirittura ci sono grandi città, tipo
Saint-Etienne, dove i Pronti Soccorsi chiudono alle otto di sera
perché non hanno più i medici per mandarli avanti. Allora è chiaro
che siamo di fronte a un problema molto grande e Variney è un
epifenomeno di questi problemi. Ora io non credo che né l'azienda
sanitaria locale né i vari Assessorati che si sono alternati in
questi anni abbiano deciso in maniera un po' autolesionistica di
ridurre il numero di medici a Variney, ma penso che sia stato un
problema legato a tutta una serie di fattori soprattutto in certe
discipline, come la psichiatria, dove si fa fatica a trovare i
medici per mandare avanti la struttura ospedaliera centrale. Adesso
fortunatamente recentemente è stato fatto un concorso dove sono
arrivati degli psichiatri ma è un problema molto grosso, perché ad
esempio i SERD sono gestiti dagli psichiatri e sono sempre più
affollati. Noi giustamente poniamo l'accento su certe situazioni
che richiedono l'intervento di tipo preliminare, ebbene, uno di
questi è proprio la riduzione dei suicidi dove sarebbe fondamentale
la presenza dello psichiatra non dico H24 ma quasi, però per avere
questa presenza dello psichiatra ne devi avere tanti. La surroga è
quella della figura dello psicologo, in alcuni casi può surrogare
lo psichiatra mancante, ma non è proprio la stessa cosa: le
discipline specialistiche hanno connotazioni molto precise. Per
quanto attiene a questa situazione relativa a Variney, io penso che
sia relativa al territorio, come è stato scritto nell'impegnativa:
"dar seguito all'organizzazione territoriale cercando, se
possibile, di migliorarla, implementarla, renderla ancora più
accessibile ai cittadini dandogli la possibilità di accedere ai
servizi territoriali"; la Valle d'Aosta in questo ha fatto dei
grandi passi avanti nel corso degli anni, si era partiti dal
Poliambulatorio di Donnas, si è aperto il Poliambulatorio a Morgex,
sono tutte strutture che sull'asse centrale hanno dato in questi
anni grande prova di efficienza e vitalità. Quasi sempre sono state
gestite assieme all'Ospedale, anzi, nella stragrande maggioranza
sono state gestite assieme all'Ospedale, quasi tutti gli
specialisti che operano in queste strutture sono medici
ospedalieri, la maggior parte, perlomeno, in altri casi si tratta
di medici di medicina generale che operano sia da una parte sia
dall'altra. Questo per dire come la situazione sia relativamente
abbastanza complicata e complessa. È indubbio che gli strumenti che
noi dobbiamo utilizzare sono degli strumenti che ci devono
consentire di arrivare a questa riorganizzazione che si auspica sia
più rapida possibile, tenendo conto pur sempre di queste emergenze
di cui parlavamo prima. Uno di questi strumenti è indubbiamente
l'ATO aziendale, ATO aziendale che è uno degli strumenti operativi
che l'azienda si dà per cercare di strutturarsi. L'ATO aziendale è
lo strumento fondamentale da cui parte il piano attuativo locale
che è quello attraverso il quale, su indicazione della Regione, è
qui che ovviamente è fondamentale l'interfaccia, l'azienda
definisce la propria programmazione, al fine di garantire i livelli
essenziali di assistenza. In questo rientra l'accordo di programma
tra Regione e Azienda sanitaria locale, in questo rientra il piano
delle cronicità di cui si occupano i medici di medicina generale in
accordo con i medici specialistici ospedalieri, soprattutto
dell'area medica; aggiungerei un ultimo dato, che è altrettanto
importante: gli obiettivi che la direzione strategica deve avere
dall'Assessorato, perché da queste suggestioni, che emergono sia
dalla minoranza che della maggioranza, è evidente che uno degli
obiettivi non potrà che essere la riorganizzazione e
l'ottimizzazione territoriale, come era già stato anche in passato
perché se voi vi andate a rivedere gli obiettivi dei direttori
generali degli anni passati, ogni volta veniva richiamata
l'importanza che questi obiettivi davano alle riorganizzazioni e
all'ottimizzazione territoriale. Bene, anche in questo caso a
maggior ragione bisognerà insistere su questo. Questa cosa viene
fatta a livello di tutte le aziende sanitarie della nostra Nazione,
peccato che in molti posti, soprattutto nel Nord, gran parte dei
servizi territoriali siano spesso demandati a strutture private
accreditate, nella stragrande maggioranza dei casi. La Regione
Piemonte ma soprattutto la Regione Lombardia, di meno la Regione
Veneto, di meno la Regione Toscana, di più la Regione
Emilia-Romagna, sembrerebbe strano ma è così: la Regione
Emilia-Romagna molto spesso per mantenere i servizi territoriali
ambulatoriali si avvale di strutture private accreditate che
operano per conto del sistema sanitario regionale, in quel caso
nazionale. Noi queste strutture ce l'abbiamo in piccolissima parte
e quasi tutto sulle spalle del pubblico e questa è una cosa di cui
dobbiamo tenere conto. Tanto più il pubblico è coinvolto, tanto più
bisogna dargli il sostegno. Io penso che questi strumenti che
abbiamo a disposizione per agire in questo senso e per poter
arrivare a un'implementazione, a una riorganizzazione, a un
miglioramento, tenendo conto appunto dei problemi che abbiamo
ricordato prima, delle risorse e del funzionamento del territorio,
del funzionamento dei poliambulatori, in questo caso quello di
Variney; ma quello di Variney è uno, ce ne sono anche altri,
abbiamo risposto all'emergenza riuscendo a mettere una soluzione
temporanea evidentemente perché poi bisognerà seguire cosa
succederà nel prosieguo. Tutto questo è un disegno che deve in
qualche modo armonizzarsi. Non sarà facile. perché indubbiamente
non è per nulla semplice mettere assieme tutte queste situazioni.
Io credo che se si riuscirà, in accordo con le altre forze
politiche ma anche, ovviamente, dando un mandato all'Azienda
sanitaria locale (come è stato detto dall'Assessore
nell'impegnativa) di rivedere al più presto l'atto aziendale, io
penso che la strada sia tracciata e con tutte le risorse che avremo
a disposizione e che l'Assessorato e la USL avranno a disposizione,
penso che si riuscirà in qualche modo a risolvere il problema. Non
è una situazione definitiva perché, ricordatevelo, non sarà così
semplice, non è che i medici specialisti che vengono in Valle
d'Aosta si fermeranno per sempre, perché questo fa parte della
naturale movimentazione del personale sanitario, soprattutto degli
specialisti, in tutto il Paese succede così. La gente si
trasferisce, vanno di qua, vanno di là, i concorsi oggi sono stati
aperti per cui molti si avvicinano a casa, poi vogliono andare a
lavorare nei grandi centri. Bisognerà essere estremamente bravi a
riuscire a mantenere nella nostra regione gli specialisti. Quindi
penso che la scommessa non sia facile, penso che ce la potremo fare
e credo che un primo passo sia stato fatto oggi ma che bisogni
lavorare ancora e credo che la strada e il tracciato sia molto,
molto positivo.
Presidente -
Siamo ancora in discussione generale. Se
qualcuno dei colleghi vuole intervenire, altrimenti chiuderei la
discussione generale. Ha chiesto la parola il collega Restano,
secondo intervento.
Restano (GM) -
L'intervento del collega Peinetti è stato
molto stimolante. Io non intendo rispondergli, credo che avremo
modo di rispondere quando discuteremo del bilancio perché sennò
dovremmo stare qua per tutta la serata, perché lei ha parlato di
tante cose e per ovvi motivi su certe questioni non la vediamo alla
stessa maniera. Mi riferisco alle strutture private accreditate,
alla necessità di avere dei dati e chiudo qua. Solo per dire che
avremo modo di parlarne, abbiamo colto la suggestione e lo stimolo
al confronto.
Una cosa, che ho già avuto modo di sottolineare, mi sono
dimenticato di dire prima: se avessimo fatto ciò che è stato fatto
a dicembre del 2018, il medico di sanità pubblica, la convenzione o
risorse interne, non avremmo patito alcuna interruzione e questo è
quello che avevamo suggerito. Avremmo risolto subito tanti
problemi. È questa rapidità di azione che noi chiediamo alla parte
politica.
Presidente -
Se non ci sono richieste d'intervento,
chiudo la discussione generale. Il Governo intende prendere la
parola per rispondere? La parola all'assessore Baccega.
Baccega (UV) -
Direi che tutto è stato detto in modo
chiaro e inequivocabile, ci sono delle posizioni che sono
convergenti, altre che necessitano di approfondimenti che saranno
fatti nei percorsi futuri. Io credo che su questo argomento, sulla
petizione di Variney ma su tutto quello che si muoverà sul
territorio, siamo in work in progress, quindi stiamo lavorando
nella direzione di poter dare una riorganizzazione efficace ed
efficiente per il nostro territorio che coinvolgerà anche tutti i
piani in fase di predisposizione: il piano della cronicità, il
piano della salute 2020-2025 e il piano regionale delle liste
d'attesa, che ha avuto il consenso da parte del Ministero potendo
portare a casa in parte investimenti 4.800 mila euro. Diciamo che
c'è tutta l'attenzione da parte dell'Assessorato e dei
collaboratori che ho in Assessorato, ma anche dell'azienda USL, per
dare alla Valle d'Aosta una sanità sicuramente più performante.
Presidente -
Grazie Assessore. Spazio per dichiarazione
di voto. Ritengo che siano già state espresse, esplicitate negli
interventi precedenti, in ogni caso se c'è richiesta da parte di
colleghi...
In assenza di richieste, il Consiglio prende atto della
petizione e della relativa documentazione, apriamo la
votazione.
La votazione è aperta. Per precisione si vota la risoluzione con
il testo modificato così come vi è stato trasmesso. Chiedo la
riattivazione del posto in cui è seduta attualmente la Presidente
Rini. La votazione è chiusa.
Presenti, votanti e favorevoli: 35
Il Consiglio approva all'unanimità.
Colleghi, vista l'ora, propongo una sospensione per capigruppo
per definire gli accordi di prosecuzione. Ha chiesto la parola il
collega Bianchi.
Bianchi (UV) -
Era una mozione d'ordine. Vista l'ora, si
chiedeva se si poteva discutere, come mozione d'ordine, se potevamo
invertire l'ordine del giorno, anticipando i punti 51, 49 e 50,
cioè il DL 48 e la variazione di bilancio.
Presidente -
Grazie collega Bianchi ...della richiesta
del collega Bianchi, portata così all'attenzione del Consiglio. In
assenza di posizioni contrarie ritengo che si accetti per silenzio
assenso la proposta del collega Bianchi, accettata in questo modo e
condivisa dall'intero Consiglio: si prende atto dell'inversione dei
punti del Consiglio, però dispongo una capigruppo perché abbiamo
diversi punti e dovremmo metterci d'accordo per la prosecuzione
della serata. Il Consiglio è sospeso per una riunione della
capigruppo.
La seduta è sospesa dalle ore 18:47 alle ore 19:05 e alla
ripresa dei lavori riassume la Presidenza la presidente
Rini.
