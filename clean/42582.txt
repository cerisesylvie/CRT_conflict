Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 129 del 2 dicembre 2020 - Resoconto
OGGETTO N. 129/XVI - Interrogazione: "Notizie sulle modalità
di conteggio dei tamponi effettuati inviati per il monitoraggio
settimanale all'ISS".
Bertin (Presidente) -
Punto n. 16 all'ordine del giorno.
Per il Governo, risponde l'assessore Barmasse.
Barmasse (UV) -
In relazione ai quesiti
dell'interrogazione: "i dati numerici sugli accessi medi al Pronto
Soccorso nel triennio 2017-2019 nelle settimane tra il 26 ottobre e
il 15 novembre e quelli del 2020 dello stesso periodo", i dati che
abbiamo avuto dall'Azienda USL sono relativi al periodo 26
ottobre-15 novembre dell'ultimo quadriennio. L'esame dei dati
evidenzia che nel periodo indicato il numero medio di accessi al
Pronto Soccorso è stato pari a 126,62 - questo è l'accesso
giornaliero per l'anno 2017 -, valore massimo pari a 153, valore
minimo pari a 101; 124,29 per l'anno 2018, valore massimo pari a
146, valore minimo pari a 96; 120,86 per l'anno 2019, valore
massimo pari a 147, valore minimo pari a 99; 71,19 per l'anno 2020,
valore massimo pari a 98 e valore minimo pari a 50. Dai dati emerge
chiaramente che gli accessi in Pronto Soccorso sono andati pertanto
contraendosi nell'ultimo quadriennio con evidente riduzione
sull'anno 2020 sicuramente dovuti agli effetti della pandemia con
contrazioni giornaliere anche superiori al 50% rispetto alle
annualità precedenti. Mentre nel 2017-2018-2019 con riferimento al
periodo 26 ottobre-15 novembre si sono registrati accessi
giornalieri quasi sempre superiori ai 100, nel 2020 tali accessi
hanno registrato un valore minimo pari a 50 nella giornata del 13
novembre, un valore massimo pari a 98 nella giornata del 26
ottobre.
Per quanto riguarda invece il secondo quesito, quello relativo
ai tamponi, alle modalità di conteggio dei tamponi molecolari e di
quelli antigenici nelle statistiche inviate per il monitoraggio
settimanale dell'Istituto Superiore di Sanità per la valutazione
del rischio, si conferma che nel dato inviato settimanalmente
relativo all'indicatore 2.1 del monitoraggio del rischio, ovvero la
percentuale dei tamponi positivi per mese sul totale dei tamponi
effettuati, sono conteggiate entrambe le tipologie di tamponi.
Presidente -
La parola al consigliere Manfrin, ne ha
facoltà.
Manfrin (LEGA VDA) -
La ringrazio, Assessore, per i dati
forniti, assolutamente molto precisi, che ovviamente ci danno anche
uno spaccato e un accenno anche di risposta rispetto a quanti
spesso evocano e ci bacchettano eventualmente sulla necessità di
aprire l'attività dicendo: "ma voi non sapete che qua andiamo verso
la saturazione di tutti gli spazi dell'Ospedale" e quant'altro.
Abbiamo invece una risposta che ci dice che, in realtà, l'accesso
al Pronto Soccorso è quasi del 50% inferiore rispetto al triennio
2017-2019. Questo è un buon dato di partenza da cui partire e su
cui ovviamente ragionare.
Mi lascia un po' meno soddisfatto, Assessore, quanto detto -
glielo dico ma magari riusciamo a ragionare anche insieme per
elaborare una risposta - relativamente appunto all'ultima domanda,
ma probabilmente sono stato poco chiaro io e quindi di questo mi
scuso. Io ho chiesto se venivano conteggiate tutte le positività e
le negatività. Quello che intendevo dire era rispetto a quello che,
per esempio, è emerso alla Regione Lazio... la tipologia di
conteggio, perché, come sappiamo e come ci ha spiegato anche lei,
Assessore, e come ci ha spiegato il Presidente, nei 21 fattori che
vengono conteggiati per dare un'indicazione anche della
collocazione delle varie Regioni fra quelle colorate di rosso, di
arancione, di giallo o di qualsivoglia colore che, bontà sua, il
Ministro decide di assegnarci, c'è appunto la percentuale di
positività fra i tamponi effettuati. Ora, la Regione Lazio è stata
accusata di aver falsato i dati quando appunto li ha forniti perché
utilizza un metodo di conteggio differente. Il metodo di conteggio
che ha spiegato la Regione Lazio utilizzare è questo: si
considerano già con valore positivo i test antigenici con valore
cut-off
uguale o superiore a 10 che non necessitano di
tampone molecolare di conferma poiché il valore predittivo positivo
è estremamente elevato con un tasso di conferma che si avvicina al
100%. Non vi è quindi somma fra i test molecolari e i test
antigenici ma vengono inseriti solo i test molecolari, i test
molecolari per convalida di test antigenici positivi e i test
antigenici che non necessitano di convalida. Quello che ci
interessava sapere è se evidentemente arrivo e sostanzialmente io
individuo un test antigenico positivo che però non ha un valore
cut-off superiore a 10, quindi con una possibilità predittiva
diciamo vicina al 100%, vado a conteggiare sia il tampone positivo
antigenico, sia il tampone di controllo molecolare, perché a questo
punto avrò due positività invece che una sola perché lo stiamo
facendo sempre alla stessa persona. Così come invece se ho un
tampone antigenico negativo, se questo viene conteggiato fra i
negativi, oppure se questo non viene conteggiato perché questo è un
dato importante da sapere. Io quindi credo che se eventualmente c'è
la possibilità di fare un supplemento di risposta, le sarò grato,
altrimenti a questo punto, se ve ne sarà la possibilità,
approfondiremo il tema domani quando è fissata una discussione nel
merito degli effetti della pandemia, delle chiusure, dei DPCM e di
quant'altro, quindi avremo modo anche di confrontarci. Magari
l'Assessore non ha in questo momento la risposta sottomano ma sarà
interessante vedere perché effettivamente questo sistema di
conteggio del Lazio ha permesso alla Regione Lazio, pur nelle
difficoltà, di continuare a rimanere come una Regione gialla pur
con le criticità che sono state evidenziate, mentre invece la Valle
d'Aosta, con i valori e con i dati che ben conosciamo, è stata
classificata male ovviamente anche per quello che ci è stato
spiegato, ovvero che i dati considerati dal Ministero, bontà sua,
sono quelli di due settimane fa e non quelli attuali.
Magari quindi, se ha già i dati, bene, sennò potrà recuperarli o
potrà fornirci una spiegazione nella giornata di domani o se ce li
ha già eventualmente e se il Presidente lo concede anche oggi, ma
anche questo è importante per andare effettivamente a capire se la
collocazione della nostra Regione è precisa, specifica, oppure se
forse è meglio adottare una modalità di conteggio differente per
poter anche migliorare i nostri dati e quindi uniformarci anche ai
metodi di conteggio di altre Regioni che sono invece classificate
in zona gialla.
Presidente -
L'assessore Barmasse vuole integrare la
risposta?
Barmasse (UV) -
Volevo solamente dire che se
l'indicazione era quella dei
retesting
, cioè della
riproduzione test, questi non vengono conteggiati. Io devo chiedere
scusa perché il dato ce l'avevo e l'ho sorvolato ma non vengono
conteggiati due volte. Il retesting quindi vale una volta
sola...
intervento del consigliere Manfrin, fuori microfono
... nel senso che, se viene data una positività, viene valutata
quella e basta, quindi non vale per due tamponi. L'antigenico
negativo viene conteggiato come negativo.
