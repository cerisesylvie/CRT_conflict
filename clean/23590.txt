Classificazione
CONSIGLIO REGIONALE
Costituzione e funzionamento degli organi consiliari
ELEZIONI



Oggetto del Consiglio n. 2668 del 19 aprile 2007 - Resoconto
OGGETTO N. 2668/XII - Reiezione della proposta di legge di
iniziativa popolare: "Dichiarazione preventiva delle alleanze
politiche. Ulteriori modificazioni alla legge regionale 12 gennaio
1993, n. 3 (Norme per l'elezione del Consiglio regionale della
Valle d'Aosta)".
Articolo 1
(Inserimento dell'articolo 4bis)
1. Dopo l'articolo 4 della legge regionale 12 gennaio 1993,
n. 3 (Norme per l'elezione del Consiglio regionale della Valle
d'Aosta), è inserito il seguente:
"Articolo 4bis
(Coalizione di liste)
1. I partiti, movimenti o gruppi politici possono effettuare
il collegamento delle liste, da essi rispettivamente presentate, in
una coalizione. La dichiarazione di collegamento deve essere
sottoscritta dai presidenti o segretari regionali dei partiti,
movimenti o gruppi politici che si coalizzano, ovvero da
rappresentanti da loro indicati con mandato autenticato da notaio.
La dichiarazione di collegamento di una lista produce un effetto di
collegamento alla coalizione anche per i gruppi costituiti ai sensi
dell'articolo 6, comma 8.
2. La dichiarazione di collegamento è effettuata
contestualmente al deposito del contrassegno di cui all'articolo 5
alla Cancelleria del Tribunale di Aosta.
3. Contestualmente al deposito del contrassegno di cui
all'articolo 5, i partiti, movimenti o gruppi politici non
coalizzati depositano il loro programma elettorale sottoscritto da
uno dei soggetti di cui al comma 1.
4. Contestualmente al deposito del contrassegno di cui
all'articolo 5, i partiti, movimenti o gruppi politici tra loro
collegati in coalizione depositano un unico programma elettorale
sottoscritto dai soggetti di cui al comma 1.".
Articolo 2
(Modificazioni all'articolo 5)
1. La rubrica dell'articolo 5 della l.r. 3/1993 è sostituita
dalla seguente: "(Contrassegni)".
2. All'articolo 5 della l.r. 3/1993 è aggiunto il seguente
comma:
"3bis. I partiti, movimenti, o gruppi politici tra loro
collegati in coalizione depositano, altresì, con le caratteristiche
di cui ai commi 1, 2 e 3 il contrassegno di coalizione.".
Articolo 3
(Modificazione all'articolo 9)
1. La lettera a) del comma 2 dell'articolo 9 della l.r.
3/1993 è sostituita dalla seguente:
"a) stabilisce, mediante sorteggio da effettuarsi alla
presenza dei delegati di lista di cui all'articolo 7, comma 6,
appositamente convocati, in primo luogo il numero d'ordine da
assegnare alle coalizioni ed alle singole liste non coalizzate e,
successivamente, il numero d'ordine da assegnare alle liste che
compongono la coalizione ai fini della loro collocazione
all'interno della coalizione. I contrassegni delle liste e delle
coalizioni sono riprodotti sulle schede di votazione e sul
manifesto di cui all'articolo 11 con i colori del contrassegno
depositato e secondo l'ordine risultato dal sorteggio;".
Articolo 4
(Modificazioni all'articolo 17)
1. Il comma 1 dell'articolo 17 della l.r. 3/1993 è sostituito
dal seguente:
"1. Le schede sono di carta consistente di tipo unico e di
identico colore e sono fornite dalla competente struttura della
Presidenza della Regione.".
2. Il comma 2 dell'articolo 17 della l.r. 3/1993 è sostituito
dal seguente:
"2. Le schede riproducono in fac-simile, secondo l'ordine
risultante dal sorteggio, i contrassegni a colori di tutte le
coalizioni di lista e di tutte le liste non coalizzate regolarmente
presentate. A fianco del contrassegno di ogni coalizione sono,
inoltre, riprodotti i contrassegni a colori di tutte le liste della
coalizione regolarmente presentate.".
Articolo 5
(Modificazione all'articolo 34)
1. Il comma 1 dell'articolo 34 della l.r. 3/1993 è sostituito
dal seguente:
"1. L'elettore sceglie un contrassegno di coalizione o un
contrassegno di lista sbarrando un unico contrassegno. Sono validi
sia i voti espressi sbarrando il solo contrassegno della
coalizione, sia i voti espressi sbarrando il solo contrassegno di
lista. Qualora l'elettore abbia segnato sia un contrassegno di
coalizione sia un contrassegno di lista, la scheda è valida e il
voto viene attribuito esclusivamente alla lista.".
Articolo 6
(Modificazioni all'articolo 40)
1. Il comma 3 dell'articolo 40 della l.r. 3/1993 è sostituito
dal seguente:
"3. Uno degli scrutatori, designato a sorte, estrae
dall'urna, in successione, ogni scheda, la dispiega e la consegna
al Presidente, il quale proclama ad alta voce il contrassegno della
lista votata o della coalizione e, ove occorra, il numero
progressivo della lista per la quale è dato il voto e l'eventuale
espressione di preferenze; passa, quindi, la scheda ad altro
scrutatore che, insieme con il segretario, prende nota del numero
dei voti di ciascuna lista, dei voti di ciascun contrassegno di
coalizione e dei voti di preferenza.".
2. Il comma 4 dell'articolo 40 della l.r. 3/1993 è sostituito
dal seguente:
"4. Il segretario proclama ad alta voce i voti dati a
contrassegni di coalizione o di lista ed i voti di preferenza. Un
terzo scrutatore pone la scheda, il cui voto è stato spogliato,
nella cassetta o scatola dalla quale sono state tolte le schede non
usate. Quando una scheda non contiene alcuna indicazione di voto,
sul retro della scheda è subito impresso il timbro della
sezione.".
Articolo 7
(Sostituzione dell'articolo 50)
1. L'articolo 50 della l.r. 3/1993 è sostituito dal
seguente:
"Articolo 50
(Determinazione del numero di seggi da attribuire)
1. Compiute le operazioni di cui all'articolo 49, l'Ufficio
elettorale regionale, con l'assistenza degli esperti di cui
all'articolo 8, comma 2:
a) determina i voti validi ottenuti dal contrassegno di
ciascuna lista e dal contrassegno di ciascuna coalizione costituita
ai sensi dell'articolo 4bis. I voti validi di lista sono dati dalla
somma dei voti validi, compresi quelli di cui all'articolo 49,
comma 1, lettera b), ottenuti dai contrassegni di ciascuna lista
nelle singole sezioni del Collegio; i voti validi dei contrassegni
di coalizione sono dati dalla somma dei voti validi, compresi
quelli di cui all'articolo 49, comma 1, lettera b), ottenuti
esclusivamente dai contrassegni di coalizione nelle singole sezioni
del Collegio;
b) divide il totale dei voti validi riportati da tutti i
contrassegni, di lista o di coalizione, per il numero di
consiglieri da eleggere, trascurando la parte decimale; il
quoziente così ottenuto, moltiplicato per due, rappresenta la
soglia minima per partecipare all'attribuzione dei seggi.
Successivamente, l'Ufficio elettorale provvede a determinare quali
liste singole, quali gruppi di liste e quali coalizioni hanno
superato la soglia minima per partecipare all'attribuzione dei
seggi. A tal fine, sono considerati voti validi di coalizione la
somma dei voti validi raccolti da tutte le liste componenti la
coalizione e dei voti validi dati al contrassegno di coalizione.
Sono escluse dall'assegnazione dei seggi le liste singole, le
coalizioni, o i gruppi di liste che non abbiano raggiunto la soglia
minima per l'attribuzione dei seggi;
c) procede alla somma dei voti delle liste singole, delle
coalizioni formate ai sensi dell'articolo 4 e dei gruppi di liste,
collegate esclusivamente ai sensi dell'articolo 6, che hanno
raggiunto o superato la soglia minima di cui alla lettera
b);
d) divide la somma di cui alla lettera c) per il numero dei
consiglieri da eleggere, ottenendo così il quoziente elettorale
regionale di attribuzione ai fini dell'assegnazione dei seggi;
procede, quindi, a verificare quante volte il quoziente elettorale
è contenuto nei voti validi di ogni singola lista, gruppo o
coalizione, senza tener conto dei resti;
e) individua la lista singola o la coalizione o il gruppo di
liste che abbia ottenuto il maggior numero di seggi. Qualora tale
lista, o coalizione o gruppo, abbia conseguito almeno 21 seggi,
alla lista singola o alla coalizione o al gruppo di liste spetta un
numero di seggi in proporzione ai voti validi raggiunti, senza
tener conto dei resti;
f) nel caso che la lista singola, o coalizione o gruppo di
liste, che abbia ottenuto il maggior numero di seggi non abbia già
conseguito almeno 21 seggi, l'Ufficio elettorale regionale
attribuisce a tale lista o coalizione o gruppo di liste, il numero
di seggi necessario per raggiungere tale consistenza, a condizione
che abbia ottenuto almeno il 43% dei voti validi espressi. Nel caso
in cui nessuna lista singola, o coalizione o gruppo di liste, abbia
ottenuto almeno il 43% dei voti validi, si procede a un turno di
ballottaggio nella seconda domenica successiva al voto del primo
turno. Al ballottaggio partecipano esclusivamente i contrassegni
delle due liste singole o coalizioni o gruppi di liste che abbiano
ottenuto i maggiori consensi al primo turno. A chi ottiene il
maggior numero di voti al ballottaggio, l'Ufficio elettorale
assegna 21 seggi. La ripartizione dei seggi all'interno della
coalizione vincente al secondo turno, nonché fra le liste singole,
le coalizioni e i gruppi che non hanno vinto, si effettua
proporzionalmente sulla base dei voti ottenuti al primo
turno;
g) per l'attribuzione dei seggi all'interno della coalizione
che abbia ottenuto il maggior numero di voti validi espressi,
l'Ufficio elettorale regionale attribuisce ad ogni lista della
coalizione tanti seggi quante volte il quoziente, ottenuto
dividendo la somma dei voti validi delle liste della coalizione per
il numero dei seggi spettanti alla coalizione, risulti contenuto
nel totale dei voti validi di lista, evidenziando i resti di
ciascuna lista, e attribuisce alle liste che hanno i maggiori
resti, sempre che abbiano conseguito almeno un seggio pieno, i
seggi non assegnati;
h) l'Ufficio elettorale regionale procede a ripartire
proporzionalmente i restanti seggi tra le altre liste o coalizioni
o gruppi di liste che abbiano superato la soglia minima di cui alla
lettera b). A tale fine, divide il totale dei loro voti per i seggi
da assegnare, ottenendo il quoziente elettorale di minoranza.
Nell'effettuare tale divisione non si tiene conto dell'eventuale
parte frazionata del quoziente. Divide poi i voti di lista o di
coalizione o dei gruppi di liste per tale quoziente. La parte
intera del quoziente così ottenuta rappresenta il numero di seggi
da assegnare a ciascuna lista o coalizione o gruppo di liste. I
seggi che rimangono ancora da attribuire sono
assegnati,
rispettivamente, alle liste o coalizioni o gruppi di liste che,
nelle divisioni, hanno ottenuto i maggiori resti e, in caso di
parità di resti, alla lista, o coalizione o gruppo, che abbia
conseguito il maggior numero di voti validi a livello regionale; a
parità di quest'ultima si procede a sorteggio. Per l'attribuzione
dei seggi all'interno delle coalizioni si applica il meccanismo di
cui alla lettera g).".
Presidente
- La parola al Consigliere Bortot.
Bortot (Arc-VA)
- Se i colleghi Consiglieri mi
garantiscono che hanno letto il provvedimento, evito di
rileggerlo.
Presidente
- La parola al Consigliere Sandri.
Sandri (GV-DS-PSE)
- Differentemente dal provvedimento
precedente, voteremo il progetto di legge referendario sulle
alleanze preventive anche per rispondere a una delusione che
abbiamo avuto sul voto precedente, in particolare per le
dichiarazioni che abbiamo sentito qui. Abbiamo l'impressione che
questo risultato sia fonte di forti condizionamenti che sono venuti
sui colleghi, quindi credo che siamo a una fase di passaggio
importante, ma ancora molto arretrata rispetto a quello che ci
dovremmo aspettare. Spero che il coraggio che questa sera qualcuno
non ha avuto possa venire presto in quest'aula e siamo a
disposizione per fornire tutti i supporti, anche psicologici,
affinché questo possa avvenire.
Presidente
- La parola al Consigliere Ottoz.
Ottoz (UV)
- Date le pressioni che i colleghi hanno
subito, di cui giustamente si lamentava il collega Sandri, volevo
chiedere ai colleghi se non ritengono opportuno votare con voto
segreto.
Presidente
- La parola al Consigliere Bortot.
Bortot (Arc-VA)
- Mi dissocio completamente dalla
dichiarazione del collega Sandri, per una volta qualche Consigliere
qui dentro non ha ubbidito al "grande capo" e ha lavorato di testa
propria...
(applausi in aula al grido di bravo, bravo!!!)
Presidente
- Vi è una richiesta di voto segreto, qualcun
altro sostiene questa richiesta? Collega Ottoz, non posso prendere
in considerazione la sua richiesta.
Pongo in votazione l'articolo 1:
Consiglieri presenti: 35
Votanti: 8
Favorevoli: 5
Contrari: 3
Astenuti: 27 (Borre, Caveri, Cerise, Cesal, Charles Teresa,
Comé, Ferraris, Fey, Fiou, Fosson, Isabellon, Lanièce, La Torre,
Lavoyer, Maquignaz, Marguerettaz, Ottoz, Pastoret, Perron,
Praduroux, Rini, Salzone, Stacchetti, Vicquéry, Viérin Adriana,
Viérin Laurent, Viérin Marco)
Il Consiglio non approva.
Presidente
- Ai sensi dell'articolo 77, comma 2, del
Regolamento interno, l'intera proposta di legge è respinta.
Il Consiglio respinge la proposta di legge n. 140.
