Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3123 del 21 ottobre 1987 - Resoconto
OGGETTO N. 3123/VIII - EFFETTIVA DESTINAZIONE DEL FABBRICATO
DENOMINATO "CASA CHAMPLAN" IN REGIONE TALAPÈ IN COMUNE DI AOSTA.
(Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Millet:
INTERPELLANZA
RICORDATO che con deliberazione di Giunta n. 8568 del 13
dicembre 1985 si aggiudicava all'impresa Marcora l'esecuzione dei
lavori di ampliamento e ristrutturazione del fabbricato denominato
"Casa Champlan" in frazione Talapé, per una spesa di 1 miliardo 220
milioni, aumentata di altri 196 milioni con successiva perizia
supplettiva;
RAMMENTATO che la costruzione di cui sopra ha una generica
destinazione di "Comunità assistenziale per recupero
sociale";
i sottoscritti Consiglieri regionali del Gruppo
comunista
INTERPELLANO
l'Assessore competente per conoscere:
1)
i tempi di completamento e di apertura della
struttura denominata "Casa Champlan";
2)
le intenzioni della Giunta rispetto all'effettiva
destinazione e alla gestione della struttura suddetta
(microcomunità per disabili psichici, comunità terapeutica per
tossicodipendenti, gestione privata, affidamento a cooperative,
ecc...).
PRESIDENTE:
Ha chiesto di parare il Consigliere Mafrica,
ne ha facoltà.
MAFRICA (P.C.I.) -
Nel 1985 la Giunta regionale ha
deliberato l'appalto dei lavori all'impresa MARCORA per la
ristrutturazione del fabbricato denominato "Casa Champlan" in
frazione Talapé. La spesa prevista inizialmente era di un miliardo
220 milioni; c'è poi stata una perizia suppletiva di 196
milioni.
Nelle delibere che concernono questa ristrutturazione c'è una
formula piuttosto generica, cosa che capita spesso, sia negli
acquisti, che per la costruzione di proprietà regionali; la formula
è: "Comunità assistenziale per recupero sociale".
In questo Consiglio si è discusso numerose volte dei problemi
dei tossicodipendenti, degli handicappati. Poichè la definizione
"comunità assistenziale per il recupero sociale" è vaga ed abbiamo
avuto in tempi diversi l'accento spostato su una funzione piuttosto
che sull'altra, vorremmo sapere anzitutto quando presumibilmente
sarà completata e aperta questa struttura e poi se a Giunta ha
definitivamente deciso la destinazione della struttura stessa. Ci
sono, infatti, due impostazioni, fra loro contrastanti, che
richiedono una scelta: da una parte, l'impostazione potrebbe essere
quella di destinare questa struttura-comunità per il recupero dei
tossicodipendenti; dall'altra, potrebbe essere, collegandosi anche
alle motivazioni del lascito originario della "Casa Champlan", la
scelta di destinare questa struttura per il recupero di persone
handicappate con problemi psichici.
Vorremmo sapere quale scelta viene fatta dalla Giunta in merito
alla destinazione e vorremmo sapere quale forma verrà adottata per
la gestione della struttura; se l'Assessore è nelle condizioni, per
le discussioni fatte, di dare una risposta definitiva, lo
pregheremmo di essere preciso.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.) -
L'impresa costruttrice dovrebbe consegnare
l'opera entro la fine del mese di novembre ed entro fine mese
cominceranno le procedure per attrezzare a costruzione. Nel
frattempo, si sono presi contatti con l'Assessorato all'Agricoltura
per avere l'assistenza del servizio forestale per la sistemazione
dell'area esterna.
La destinazione di questa opera, come più volte è stato detto in
Consiglio regionale, è di una comunità assistenziale per recupero
sociale, così come è scritto, ma destinata a tossicodipendenze di
qualsiasi tipo. La dizione "comunità assistenziale per il recupero
sociale", penso che il Consigliere Mafrica lo sappia, era stata
data inizialmente perchè la donazione aveva una destinazione ben
precisa, risolto poi il problema della donazione, si era detto che
questa opera era destinata al recupero dei tossicodipendenti.
Per la gestione, l'orientamento è quello di fare una convenzione
con una cooperativa o un ente privato, che possa gestirla, almeno
inizialmente, in forma privata; nel prosieguo, in base ai
risultati, vedremo se non può essere gestita direttamente
dall'U.S.L..
Nei prossimi mesi sarà presentata in Giunta una proposta
organica, sia per la tipologia, che per gli obiettivi che dovrà
avere questa struttura, collegata al discorso che è stato già fatto
per il "Centro di primo accoglimento".
Ci sarà una relazione, e ben più precisa, sulle
tossicodipendenze in Valle d'Aosta dal momento dell'entrata in
funzione di questo "Centro di primo accoglimento" e per il
prosieguo del servizio che dovrà dare questa Comunità, tenendo
sempre presente che questa Comunità dovrà avere delle convenzioni
con le altra regioni, per effettuare degli scambi fra la Valle
d'Aosta e le altre UU.SS.LL. oppure altre regioni, in quanto
sappiamo che sono rari i valdostani che accettano di essere
inseriti in comunità valdostane.
Sarà poi necessario, oltre a stipulare una convenzione con una
cooperativa, che cercheremo di individuare in Valle d'Aosta,
convenzionarsi con le altre regioni per quei valdostani che
preferiscono andare in comunità all'esterno della Valle d'Aosta e,
allo stesso modo, per quelli di altre Regioni che vogliono farsi
ricoverare in questa Comunità.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.) -
Quando si dice "comunità per
tossicodipendenze di qualsiasi tipo" ci si riferisce a
tossicodipendenze da sostanze stupefacenti e basta?
Quindi, voglio sapere se, oltre ai tossicodipendenti da sostanze
stupefacenti, si prevede di utilizzare questa struttura per gli
alcolisti, per i fumatori di pipa e così via.
Credo Assessore (ma ritorneremo sulla questione), che se si
parla di tossicodipendenti che fanno uso di sostanze stupefacenti,
è una cosa, se si parla di tossicodipendenze in generale, ci sarà
da discutere se il mettere assieme utenti sociali con problemi così
diversi sia un fatto positivo o negativo.
Sono del parere che la destinazione, se si fa la scelta delle
tossicodipendenze, debba essere limitata a coloro che fanno uso di
sostanze stupefacenti, altrimenti possono nascere una serie di
problemi che sconsiglierebbero in parte questo tipo di
destinazione. Mi riservo di ritornare sulla questione;
PRESIDENTE:
Data l'ora tarda, i lavori sono sospesi;
riprenderanno alle ore 16.
La seduta è tolta.
La seduta termina alle ore 13,08.
