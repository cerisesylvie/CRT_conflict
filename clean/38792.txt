Classificazione
ATTIVITÀ CULTURALI



Oggetto del Consiglio n. 2261 del 14 luglio 2016 - Resoconto
OGGETTO N. 2261/XIV - Interpellanza: "Motivazioni della
richiesta di dimissioni del Direttore della fondazione Film
Commission Vallée d'Aoste e individuazione di nuovi obiettivi da
perseguire".
Viérin M (Presidente) -
Punto 31 all'ordine del giorno.
Ha chiesto la parola la Consigliera Certan, ne ha facoltà.
Certan (ALPE) -
Questa mattina, all'inizio del Consiglio,
avevamo sollevato questo problema riguardo alla fondazione "Film
Commission". Sappiamo che nel dicembre 2014 Igor Tonino, con nomina
lampo, era divenuto direttore della fondazione, a seguito di
dimissioni lampo del precedente direttore.
In una delle ultime delibere di Giunta, ma anche negli ultimi
mesi, abbiamo assistito a diversi tipi di prese di posizione
riguardo alla direzione di questa fondazione. Innanzitutto,
l'avevamo sottolineato ad agosto 2015, il Cda aveva modificato lo
status
lavorativo ed economico del direttore Tonino,
facendolo passare da un tempo
part time
del 50 percento a
full time
, quindi credo che fosse anche una scelta
abbastanza importante e anche di prospettiva.
Negli ultimi mesi, invece, abbiamo appreso che tutto a un
tratto, in modo anche abbastanza inaspettato, il direttore Igor
Tonino ha rassegnato le dimissioni. Questo fatto un po' ci ha
sorpreso, ed è per questo che abbiamo domandato la documentazione,
attraverso una richiesta ex articolo 116, perché abbiamo intuito
che ci fossero delle motivazioni abbastanza personali dal momento
che - come è riportato tra l'altro in una nota dell'Assessore, ma
anche da molti organi di informazione - riguardo alle dimissioni
concordate con l'Assessore stesso c'era stato l'accordo di non
rilasciare dichiarazioni da parte né dell'ex direttore, né
dell'Assessore.
Tenuto conto dell'importanza che riveste per la nostra regione
la "Film Commission", fondazione con degli scopi culturali
rilevanti, chiediamo a questo punto all'Assessore le motivazioni
delle richieste di dimissioni all'ex direttore Tonino, che sebbene
fosse stato nominato in un Cda lampo alla fine 2014, aveva poi
comunque ottenuto dal Cda stesso un grande riconoscimento con il
passaggio da
part time
a
full time.
Quindi, quali sono adesso gli obiettivi che si intendono
adeguare? Se si intende adeguarli, se il Cda di "Film Commission"
adeguerà questi obiettivi, perché comunque è già stato redatto un
piano, una programmazione annuale?
A tal proposito, quale soggetto si occuperà dei festival sul
territorio valdostano, considerando la delibera di Giunta che
assegnava e riconosceva a "Film Commission" il ruolo di ente
promotore del "Noir in Festival", "Cervino Cinemountain Festival" e
"Gran Paradiso Film Festival", considerato che non ci sarà più
bisogno di occuparsi del "Noir in Festival", vista la scelta degli
organizzatori di non rimanere più in Valle d'Aosta? Chi se ne
occuperà, se sono stati cambiati gli obiettivi, anche dal momento
che i festival erano seguiti e organizzati non tanto da "Film
Commission" e dall'Assessorato dell'istruzione e cultura, quanto
piuttosto dall'Assessorato del turismo?
Chi si occuperà dell'organizzazione di queste importanti
manifestazioni estive, che erano e che sono in programmazione nella
nostra regione?
Presidente -
Ha chiesto la parola l'Assessore
Marguerettaz, ne ha facoltà.
Marguerettaz (UV) -
Le varie questioni attengono, come ha
detto molto bene la collega Certan, sia all'Assessorato del turismo
che a quello della cultura, quindi rispondo a nome dei due
assessorati.
Leggendo le tre domande: "quali siano le motivazioni di tale
richiesta di dimissioni da parte dell'Assessore", al di là delle
giuste considerazioni che tutti i soggetti possono fare sulla "Film
Commission", sui suoi organi, sul suo direttore - abbiamo avuto
modo di parlarne in Consiglio regionale, quindi ci sono state
valutazione su trasferte, non trasferte, questioni varie
-
la nomina del direttore della "Film Commission" spetta al consiglio
d'amministrazione della "Film Commission". Per cui, non è
l'Assessore o il Consiglio regionale che chiede le dimissioni e che
regola i rapporti con il direttore. Questa risoluzione del
contratto è stata valutata e ratificata dal consiglio
d'amministrazione, quindi i soggetti che sono intervenuti e hanno
interloquito, nell'ambito della risoluzione contrattuale, sono il
consiglio d'amministrazione e il direttore, che ovviamente è una
sua espressione.
"Quali siano i nuovi obiettivi che si intendono dare alla "Film
Commission": abbiamo avuto modo di parlare questa mattina - con il
rimprovero della collega Morelli che, pur accettando le scuse, ha
sollecitato la riforma - di questa riorganizzazione dove il lavoro
della "Film Commission" dovrà sicuramente essere preso in
considerazione nell'ambito di questa attività che riguarderà i vari
Assessorati, ma che riguarderà anche la "Film Commission", perché
tutta una serie di attività si sovrappongono, si affiancano, si
completano con la partecipazione dell'Assessorato della cultura,
dell'Assessorato del turismo ma anche degli altri Assessorati e di
altri soggetti, che ovviamente agiscono sul territorio.
Quindi dobbiamo trarre tutti gli insegnamenti e tutte le eredità
positive di questa attività, che in questi anni abbiamo svolto con
la "Film Commission", per capire come gestirla nell'ambito della
riorganizzazione.
Sul terzo quesito la collega Certan ha già avuto modo
sostanzialmente di rispondere, perché i festival sono da sempre
oggetto di delibere da parte dell'Assessorato al turismo; questo
non vuol dire che non ci sia stata una collaborazione con la "Film
Commission", che continuerà ad esserci. Al di là del direttore,
ricordo che la "Film Commission" ha dei collaboratori, ha
un'attività, per cui per rappresentare sul "Cervino Film Festival"
c'era un premio che veniva riconosciuto dalla "Film Commission",
così come per il "Noir" avevamo avuto modo di collaborare, c'era
stato addirittura un
educational
fatto con i nuovi registi,
i nuovi produttori.
Quindi da questo punto di vista, non c'è alcuna discontinuità, è
un'attività che prosegue e che troverà un'adeguata collocazione
nella revisione che faremo.
(
Dalle ore 17:56 riassume la presidenza il Presidente
Rosset
)
Rosset (Presidente) -
Per la replica, ha chiesto la
parola la Consigliera Certan, ne ha facoltà.
Certan (ALPE) -
Grazie Assessore per non aver risposto a
quasi nessuna delle domande, se non forse la seconda.
L'istituzione e l'attività della Fondazione "Film Commission",
le disposizioni per la promozione e la valorizzazione del
patrimonio e della cultura cinematografica, sono regolate da una
legge regionale (n. 36/2010) e ci sono tutta una serie di obiettivi
da raggiungere, delle programmazioni da fare, dei piani, anche di
interventi annuali, che vengono predisposti e deliberati dalla
Giunta, l'ultimo dei quali il 29 aprile 2016.
Abbiamo fatto bene a porre questi quesiti nell'interpellanza,
perché nel piano di intervento annuale fondazione "Film Commission"
che è allegato alla delibera (Sostegno alla produzione), c'è
scritto: "tra gli obiettivi per il 2016 vi sono anche la promozione
e l'esposizione dei festival presenti sul territorio valdostano:
"Noir in Festival", "Cervino CineMountain" e "Grand Paradis Film
Festival"", quando tutto il mondo sapeva che il "Noir in Festival"
non sarebbe più stato in Valle d'Aosta, ad aprile 2016 si
deliberava ancora che sarebbe stato tra gli obiettivi della
promozione e dell'esposizione della "Film Commission". Quindi credo
che ci sia un po' di confusione in Giunta fra chi deve gestire,
seguire, dare linee e obiettivi a questa fondazione. Credo che ci
sia un po' di schizofrenia, magari anche fatta appositamente,
perché a volte, quando le cose sono confuse, si lavora meglio.
La prima domanda: "quali siano le motivazioni di tale richiesta
di dimissioni da parte dell'Assessore", lei mi ha detto che avrebbe
risposto per la Giunta, ma io ricordo di aver letto un comunicato
stampa dell'Assessore Rini in cui diceva che ci sono state le
dimissioni concordate con l'ex direttore Tonino, quindi sicuramente
il contratto di silenzio è stato siglato tra Cda ed ex direttore,
non so tra chi, però credo che anche la Giunta ne fosse
assolutamente a conoscenza.
Noi abbiamo chiesto appositamente quali sono le motivazioni e
non credo di averle sentite, Assessore Marguerettaz: non le ha
date. Rimane in linea con la risposta del coordinatore Roberto
Domaine che scrive: "In riscontro alla richiesta, si comunica che
la "Film Commission", con nota del 29 giugno, ha comunicato di non
dover trasmettere la documentazione richiesta in considerazione
della clausola contrattualmente apposta dalle parti che
espressamente impone la più stretta riservatezza in ordine al
contenuto della conciliazione".
Ripeto, in questa conciliazione di dimissioni ci sono segreti di
Stato.
