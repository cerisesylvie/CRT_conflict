Classificazione
AMBIENTE
Flora e fauna



Oggetto del Consiglio n. 359 del 24 febbraio 2021 - Resoconto
OGGETTO N. 359/XVI - Interrogazione: "Modalità di
monitoraggio dell'attività di predazione del lupo sul territorio
valdostano".
Bertin (Presidente) -
Punto 8 all'ordine del giorno. Per
la risposta l'assessore Sapinet, ne ha facoltà.
Sapinet (UV) -
Parliamo nuovamente di lupo. Ne approfitto
anche per scusarmi, perché dalle ore 10:00 sarò in conferenza con
gli altri assessori delle Regioni italiane proprio sulla questione
lupo.
Rispondiamo alle quattro domande poste dai colleghi. La prima,
"quanti siano stati i casi di predazione del lupo sugli allevamenti
valdostani"... I numeri degli ultimi anni ci dicono che nel 2018
sono stati 54, nel 2019 sono 70 e nel 2020 sono 48. Questi numeri
sono il totale delle predazioni di animali in generale, poi vedremo
che i 48 del 2020 solo una parte sono del lupo.
Diciamo che il calare del numero di predazioni è anche
probabilmente dovuto ad un'azione di prevenzione. L'adozione di
adeguate misure è molto importante per la difesa degli animali
domestici dagli attacchi dei predatori. L'Amministrazione regionale
ha previsto un contributo che è pari al 90 percento della spesa
ammessa. Siamo consapevoli che la posa di queste misure sia un
lavoro supplementare per i nostri allevatori.
La seconda domanda è "quanti casi di predazione del lupo siano
già stati indennizzati e quanti no"... Nel 2020, come è
evidenziato, sono stati registrati 48 eventi di predazioni. Per 11
di questi non è stata presentata la richiesta di indennizzo, in
quanto il danno economico era molto limitato, oppure i proprietari
provenivano da fuori Valle. In altri 17 casi purtroppo non è stato
possibile procedere al pagamento, in quanto non sono state adottate
misure di prevenzione, oppure le stesse non erano rispondenti alle
specifiche previste dalla normativa vigente. Va ricordato che
l'adozione di tali misure è avvenuta con una delibera di Giunta, la
n. 1068 del 2 agosto 2019, dopo un'attenta analisi della realtà
valdostana ed in seguito ad un confronto con le realtà simili alla
nostra. Tornando ai numeri, due predazioni erano inverificabili in
quanto non è stato possibile risalire alle cause della morte dei
domestici coinvolti. Le rimanenti 16 richieste di indennizzo sono
state liquidate in due tranche, una a luglio e una ai primi di
dicembre, mentre le ultime due richieste pervenute nel corso del
mese di dicembre saranno liquidate a breve.
La terza domanda, "se vi siano stati casi di predazione non
imputabili alla specie
canis
lupus"...
In seguito ad
una predazione viene sempre effettuato un sopralluogo congiunto da
parte del Corpo Forestale e dei veterinari dell'ASL, nel più breve
tempo possibile dalla scoperta dell'evento. La causa di morte è
ricavata da vari aspetti: la tipologia di predazione, il consumo
della carcassa, la presenza di morsi al collo. In alcuni casi, per
accertare se si è in presenza del lupo o di cani domestici, oppure
di altri predatori, vengono effettuati dei tamponi genetici sui
morsi alla gola. Per quanto riguarda le 48 predazioni del 2020, 30,
ovvero il 62,5 percento, sono da imputare al lupo, 9 a cani, 3 a
volpi e 6 a sconosciuti, il cui caso non è configurabile come una
predazione, oppure non è identificabile.
La quarta domanda, "quale sia la modalità di monitoraggio
definita dalle strutture regionali dell'attività del lupo sul
territorio valdostano"... Va ricordato che a partire dalla stagione
invernale 2017-2018 sul territorio regionale si effettua il
monitoraggio sistematico della specie lupo. Sono stati individuati
34 transetti, (percorsi prestabiliti appunto per il monitoraggio),
monitorati e regolati dal Corpo Forestale della Valle d'Aosta o dal
personale del parco del Mont Avic. La stagione di monitoraggio
invernale, quando i transetti sono percorsi due volte al mese,
inizia solitamente il primo novembre e termina il 30 aprile. Nel
restante periodo dell'anno tutti i transetti sono percorsi una
volta al mese.
Questa tecnica, definita
snowtracking
, è efficace
soprattutto nel corso dei mesi invernali, con la copertura di neve
e terra. Consiste nell'inseguire le impronte dei lupi tracciando la
pista del loro spostamento. Questa pratica fornisce indicazioni
riguardo al numero minimo di animali presenti nello spostamento e
permette la raccolta di campioni biologici, urine ed escrementi,
materiali da cui si estrae il DNA del lupo tramite le analisi
genetiche molecolari. Nell'autunno del 2020, inoltre, sono stati
appositamente formati una trentina di volontari che collaborano
alla raccolta dei campioni biologici al di fuori dei transetti
individuati.
Come già ricordato in altre occasioni, al fine di avere un
conteggio ancora più preciso dei branchi presenti sul territorio,
sono state installate, nel corso degli anni, 90 fototrappole, che
permettono di monitorare costantemente le zone di passaggio, sia di
giorno che nelle ore notturne, in quanto dotate di una tecnologia a
infrarossi. Ben presto, nelle prossime settimane, avremo
un'integrazione di 30 fototrappole, come abbiamo già ricordato,
dotate di trasmissione di dati in tempo reale, che permetteranno di
ottenere la posizione degli animali fotografati nell'immediato.
Questo è particolarmente importante per mettere in campo tutto un
lavoro, come ho già ricordato, di prevenzione e di supporto, in
particolar modo un supporto alle aziende.
L'elaborazione dei dati ricavati dallo snowtracking, dalle
analisi genetiche effettuate sui campioni biologici e dalle
fototrappole, permette la valutazione della dimensione dei branchi
e la stima dei lupi presenti sul territorio in un determinato
intervallo di tempo. Inoltre, tutti i lupi ritrovati morti sul
territorio regionale sono sottoposti a necroscopia e analisi
genetiche per comprendere le cause di morte e la provenienza degli
animali. Sono infatti molti i lupi giovani in dispersione che
potrebbero arrivare dalle regioni confinanti.
A questo si aggiunge il contributo del mondo venatorio, della
cui importanza nel monitorare e controllare la fauna selvatica si è
più volte parlato in questo Consiglio, e del mondo
dell'allevamento, certamente il più colpito, ma anche il primo a
dimostrare un approccio concreto alla tematica e a collaborare per
risolvere la problematica, anche con soluzioni sperimentali ed
innovative come quelle che verranno messe in campo di qui a pochi
mesi, in collaborazione con l'Institut Agricole.
Presidente -
Per la replica il consigliere Planaz, ne ha
facoltà.
Planaz (LEGA VDA) -
Resto un po' sbalordito dalle sue
risposte. Da un lato abbiamo dei dati del calo delle predazioni.
L'altro giorno abbiamo effettuato un discorso per l'aumento degli
avvistamenti, dai dati che lei mi ha fornito neanche il 50 percento
delle predazioni, ma non sempre sono indicate al lupo. Vorrei se è
possibile sapere - può anche inviarmi uno scritto - se ci sono dei
verbali dove si dica che non sia lupo e sia cane, che sia sicuro e
ci sia la certezza che ci sia il cane. Perché non possiamo dire:
"Sì, vogliamo la convivenza con il lupo", ma poi su 48 casi ce ne
sono 17 non indennizzati, 11 per vari motivi. Può essere che la
delibera n. 1068 - avevamo lavorato assieme nel 2019, quando ero
ancora residente dell'AREV - guardando velocemente i dati del
valore dei nostri animali, sarebbe magari da rivedere un attimino.
Forse, Assessore, l'ho già detto una volta, lei si deve informare
un po' di più sul valore degli animali, perché in questo caso non
sempre gli animali sono risarciti per il valore che gli è dovuto:
parliamo di pezzate nere, delle regine, parliamo di razze che hanno
molta differenza di valore da una all'altra. Se si fa una breve
indagine in autunno - lei lo scorso autunno non l'ha ancora potuto
fare - e lei va in una fiera, vedrà che ci possono essere animali
che valgono 2500 euro e animali che possono valere 800 euro.
Bisognerebbe vedere con un'indagine di fare un attimo una media del
valore di questi animali, perché con i dati che mi ha dato io mi
aspettavo di avere più danni risarciti. Perché se poi andiamo a
vedere i piccoli allevamenti che non vengono risarciti, perché
magari non ha potuto attuare tutte le difese necessarie, e parlo di
piccoli allevamenti, bisognerebbe avere un occhio di riguardo,
perché se uno gestisce al pascolo cento capi, è normale che può
permettersi magari la custodia continua, se ne gestisce dieci o
quindici non è che uno può dormire con gli animali. Se poi dobbiamo
andare a dormire con gli animali per farci risarcire i danni da
lupo, lo valuteremo e dovremmo dirlo agli allevatori, perché non è
possibile che tutte le volte che un animale lo troviamo sbranato o
morto al mattino, caduto da un dirupo, senza magari neanche essere
segnato o da pochi segni, è inevitabile che questi danni dovrebbero
essere come minimo risarciti.
Mentre mi dà quella risposta scritta, magari se vuole anche
scrivere quanto viene speso per il risarcimento dei danni a bovini
e animali e quanto viene speso per la gestione totale del lupo,
perché oggi non mi sembra più in via di estinzione, però vedo che
le risorse messe a disposizione per il risarcimento danni sono
ridottissime. E poi mi piacerebbe sapere quanto ne va per la tutela
di questo animale, visto che quando troviamo un animale morto
bisogna andare a fare tutte le analisi del caso per capire come è
passato a miglior vita, che fra un po' non lo facciamo neanche più
alle persone. Allora mi piacerebbe se vuole anche mandarmelo per
scritto, così valuteremo la situazione.
È successo un caso quest'estate, che non era un animale
abbandonato, era un cane davanti a una baita che faceva il suo
lavoro e che al mattino è stato trovato sbranato da un lupo. Il
risarcimento per un cane pastore che conduce il gregge, che non
abbandona mai il suo padrone, è di 250 euro. Adesso lascio a lei,
Assessore, giudicare se questa cifra qua si adeguata, se sia un
importo adeguato al risarcimento di un animale di affezione come il
cane pastore.
In ultimo, visto che i dati vanno così e tendono ad andare in
miglioramento, le chiedo perché ha depositato una legge per
l'abbattimento e il prelievo del lupo.
