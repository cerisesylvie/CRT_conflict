Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 500 del 6 ottobre 1982 - Resoconto
OGGETTO N. 500/VII - RISPETTO DELLE PREVISIONI OCCUPAZIONALI
PRESSO LO STABILIMENTO DELLA COROS DI COGNE.
(Interpellanza).
PRESIDENTE:
Do lettura dell'interpellanza presentata dai
Consiglieri Tonino, Mafrica e Cout:
INTERPELLANZA
L'insediamento della COROS a Cogne è stato favorito da
cospicui aiuti in denaro ed in altre strutture da parte della
Regione; in cambio di tali ingenti agevolazioni (oltre 3 miliardi)
l'imprenditore si era impegnato ad assumere 50 lavoratori.
A tutt'oggi i lavoratori assunti sono invece una trentina, di
cui quattro sono stati recentemente licenziati con il pretesto di
uno "scarso rendimento";
ciò premesso,
I sottoscritti Consiglieri regionali
INTERPELLANO
il Presidente della Giunta per sapere:
1)
il giudizio della Giunta in merito al rispetto
degli impegni assunti dal titolare della COROS;
2)
se la Giunta abbia assunto qualche iniziativa per
bloccare licenziamenti palesemente arbitrari.
PRESIDENTE:
Ha chiesto di illustrare l'interpellanza il
Consigliere Mafrica; ne ha facoltà.
MAFRICA - (PCI):
Avevamo letto nei giorni scorsi notizie
di lettere di licenziamento per alcuni lavoratori della COROS ed
anche il giornale di oggi parla di questa situazione.
Vorremmo fare alcune considerazioni ed avere dalla Giunta
un'opinione.
Innanzitutto ci sembra che l'imprenditore in questo caso abbia
assunto degli atteggiamenti che possono creare problemi per il
futuro. Il Sig. SOTTINI ha dichiarato in qualche occasione che il
rendimento complessivo dello stabilimento è intorno al 66% rispetto
ai parametri da lui fissati, mentre nell'altro stabilimento da lui
posseduto a Gozzano la produttività è del 90%.
Questi tre lavoratori avevano ricevuto la lettera per scarso
rendimento, ed è abbastanza inusuale attuare dei licenziamenti con
questa motivazione.
Per quello che ci risulta da una risposta fornitaci
dall'Assessore all'Industria nel mese di luglio, rispetto ai 50
lavoratori che la COROS doveva assumere, complessivamente erano in
servizio una trentina; di questi, alcuni erano stati minacciati di
licenziamento.
Vorremmo sapere dalla Giunta, visto che complessivamente fra la
costruzione dello stabilimento, la partecipazione della Regione al
leasing per i macchinari ed i corsi finanziati dalla CEE, questo
imprenditore ha ricevuto oltre 3 miliardi di aiuto pubblico, se
ritiene valido da parte del Signor Sottini, il rispetto degli
impegni assunti.
Vorremmo anche sapere cosa intende fare la Giunta rispetto a
questi atteggiamenti autoritari nei confronti dei lavoratori, che
vengono ribaditi ancora nelle dichiarazioni odierne del Signor
Sottini.
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (UV):
Per un esame più completo mi riservo di
dare altre notizie quando si discuterà dell'oggetto n. 14, perché
la questione investe un numero maggiore di fabbriche.
E' comunque vero che il blocco quasi totale dell'attività
edilizia ha enormemente rallentato la vendita e, di conseguenza, la
produzione di questo tipo di rubinetterie, per cui, anche qui, come
prima per i bastoni da sci, vi è un rallentamento nell'assunzione
di tutti i dipendenti.
Per quanto riguarda il tipo di lavoro, la fabbrica è stata quasi
completamente automatizzata ed io inviterei i Consiglieri ad andare
a visitarla; accanto ad operai in genere giovani e bravi, ad un
livello superiore anche rispetto a quelli di Gozzano, vi sono delle
situazioni personali abbastanza difficili. I licenziamenti, come i
giornali hanno detto ed il Consigliere Mafrica sa, sono sospesi per
un ulteriore periodo di prova nei confronti di queste persone.
C'è una situazione molto critica dal punto di vista finanziario,
è difficile, specie in fabbriche piccole, avere degli imboscati. Ed
è purtroppo una regola che normalmente il lavoro si stabilisce ai
livelli minimi e non a quelli massimi. Questo è un po' il senso di
quanto sta avvenendo alla COROS.
Siamo già in trattative, riportandoci evidentemente alla
situazione economica generale, per una ripresa dei corsi, quindi
per un aumento dell'occupazione, che però sarà raggiunta a pieno
regime successivamente alle date previste in origine.
PRESIDENTE:
Ha chiesto di parlare il Consigliere Mafrica;
per la replica ne ha facoltà.
MAFRICA - (PCI):
Credo che questa iniziativa della Giunta
di far rispettare, a queste poche aziende che vengono ad insediarsi
in Valle, gli impegni che assumono, debba essere costante per ciò
che riguarda soprattutto i livelli occupazionali.
Dovrebbe essere fatta inoltre un'azione da parte del Presidente
della Giunta, perché i parametri con cui si misura la redditività
in quell'azienda non siano stabiliti esclusivamente
dall'imprenditore, ma siano concordati anche con il Consiglio di
Fabbrica e con i lavoratori.
Infatti, se un imprenditore pretende che si faccia un numero di
pezzi che è difficile umanamente fare, e poi misura su queste basi
il livello di produttività dell'azienda, tale comportamento è
causa, in seguito, di tensione all'interno dell'azienda stessa.
