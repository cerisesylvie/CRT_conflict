Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SOCIALE
Asili nido



Oggetto del Consiglio n. 2500 del 21 febbraio 2007 - Resoconto
OGGETTO N. 2500/XII - Reperimento di una sede idonea per un
asilo nido aziendale presso l'Amministrazione regionale.
(Interrogazione)
Interrogazione
Viste le precedenti iniziative consiliari riguardanti
l'attivazione di un asilo nido aziendale presso l'Amministrazione
regionale;
Ricordato che sono trascorsi ormai due anni dalla mozione con
cui il Consiglio decideva di avviare un'indagine conoscitiva per
verificare eventuali esigenze da parte del personale regionale, e
che nel frattempo sono state elaborate varie ipotesi di
organizzazione e di gestione del servizio;
Preso atto che pare esista solo come ultimo ostacolo alla
realizzazione dell' asilo nido aziendale regionale la ricerca della
sede idonea e che da nessuna parte pare siano venute riserve o
perplessità tali da far abbandonare il progetto;
Interroga
il Presidente della Regione per conoscere:
1) se si è conclusa la ricognizione portata avanti dagli
Uffici competenti per trovare una sede idonea per l'asilo nido
aziendale, e con quale esito;
2) se il Governo regionale, viste le difficoltà di
realizzazione, ha abbandonato tale progetto;
3) se i dipendenti regionali sono stati informati, quando e
con quali modalità, dello stato di avanzamento (o di abbandono) del
progetto.
F.to: Squarzino Secondina
Président
- La parole au Président de la Région,
Caveri.
Caveri (UV)
- Le dico intanto che, visto che lei insinua
il dubbio che possa esserci una scelta di abbandono, non vi è
nessun abbandono per il progetto di realizzare un asilo nido
aziendale e le strutture dell'Assessorato del bilancio, incaricato
di reperire un'adeguata soluzione logistica, non hanno ancora
individuato la struttura che risponde a tutti i requisiti
richiesti. Devo dire con onestà che ritengo che, a seguito anche di
questi ritardi, vi sia la necessità di "dare una sveglia" agli
uffici, per cui ho incaricato il Segretario generale di occuparsi
della vicenda; il prossimo 14 marzo si riunirà il gruppo tecnico di
lavoro, che deve individuare la soluzione più idonea. Lei
scherzosamente la scorsa volta mi aveva detto: "anche lei potrebbe
avere un interesse elettoralistico a risolvere la questione", io
altrettanto scherzosamente le dico che ha ragione, quindi credo di
poter già assumere l'impegno che tale cosa deve essere sicuramente
risolta entro quest'anno, coinvolgendo però le collettività locali
che sono interessate, perché l'asilo nido andrebbe ad impattare in
parte sugli asili nido di Aosta e della "Plaine", perché buona
parte dei dipendenti regionali abitano in questa zona. Il gruppo di
lavoro opererà prendendo a base la legge regionale 19 maggio 2006,
n. 11 e i risultati già svolti dalla Direzione politiche sociali,
che riguardano, da un lato, la normativa di riferimento vigente
nelle altre Regioni, il progetto di gestione che era già stato
predisposto, pertanto i dipendenti regionali verranno aggiornati
quando saranno definiti tempi e modalità di realizzazione, anche
perché l'entrata in servizio dell'asilo nido prevede una necessità
di contrattazione con le organizzazioni sindacali.
Presidente
- La parola alla Consigliera Squarzino
Secondina.
Squarzino (Arc-VA)
- Non so se essere contenta o dire che
forse ho sbagliato a non presentare tutti i Consigli
un'interrogazione sul tema, perché ricordo brevemente le date:
febbraio 2005, 2 anni fa, il Consiglio ha detto "sì" alla
possibilità di un asilo nido aziendale con un'indagine conoscitiva,
dopo 2 mesi c'era il punto sull'indagine conoscitiva, le cose
andavano bene, a maggio di 2 anni fa c'era stata una relazione
sullo "status" della situazione, sulle esigenze dei dipendenti. A
luglio c'era stata una verifica nel nuovo programma di Governo,
quindi anche questo tema era stato ripreso. Il 9 novembre 2005 si
diceva che l'unico ostacolo era reperire una sede; dopo un anno, a
maggio dello scorso anno, abbiamo chiesto notizie della sede e ci è
stato detto che venivano incaricati gli uffici per trovare una sede
idonea. Prendo atto che il Presidente ha detto che forse siamo
andati troppo lentamente, ma io prendo atto di questa sua
dichiarazione di non impegno finora a portarlo avanti per risolvere
tale problema....
(interruzione del Presidente della Regione, fuori
microfono)
... non sono responsabile degli ufficio io, sarà una fortuna,
certo, non so per chi è la fortuna, comunque... io non sono
responsabile degli uffici, non sono io che organizzo gli uffici,
non sono io che chiedo che alcuni progetti politici della Giunta
vadano avanti. È questo il mio dubbio, io l'ho messa un po'
scherzosamente, ma da quando in qua, in presenza di un progetto
politico che interessa ad una Giunta, si aspettano 2 anni e mezzo
per rendersi conto che gli uffici non hanno lavorato abbastanza
bene? Questo è un problema che non interessa la Giunta. Posso
capirlo, ha altri problemi, il lavoro, il Casinò, la comunicazione
istituzionale, tutto quello che vuole, ma questo non è un problema
reale di cui la Giunta si fa carico, altrimenti non aspetterebbe 2
anni e mezzo per riuscire a risolvere... e più di un anno e mezzo
per trovare una sede. Abbiamo discusso recentemente di tutta una
serie di immobili della Regione: ne ha dappertutto, possibile che
non si riesca a trovare una sede per... per la "Finaosta" si è
fatto di tutto per trovare una sede, quando si vuole ottenere
qualcosa si riesce a trovare...
(nuova interruzione del Presidente della Regione, fuori
microfono)
... ho capito, ma attenzione, qui non è stato detto: "costruiamo
un asilo nuovo", ma si è detto: "troviamo dei locali". Spiegate
allora non a me, ma ai lavoratori dipendenti che per un asilo nido
si impiega tutto questo tempo, non ci sono risorse per poterlo
fare: è questo che mi sembra incomprensibile. Non solo, mentre si
fa giustamente attenzione ad obiettivi quali il lavoro, la
pubblicità... e si ricorda l'asilo aziendale dell'USL, mentre la
Giunta predispone una deliberazione con cui afferma che sono
necessarie... che c'è un bisogno altissimo di servizi per
l'infanzia, mentre si afferma a parole tutto questo, nei fatti
concretamente non si va avanti. Ripeto: credo che sarò costretta
puntualmente stavolta, senza aspettare 4 mesi, di nuovo ogni mese a
tornare sull'argomento per fare il punto della situazione,
altrimenti neanche nel 2008, Presidente, lei riuscirà a tagliare il
nastro dell'inaugurazione dell'asilo nido aziendale!
