Classificazione
FORESTE E TERRITORI MONTANI



Oggetto del Consiglio n. 791 del 4 luglio 2019 - Resoconto
OGGETTO N. 791/XV - Interpellanza: "Apertura di un cantiere
forestale per il ripristino della viabilità della strada
Sorressamont-Rhêmes-Saint-Georges".
Rini (Presidente) -
Come da accordi, colleghi, passiamo
al punto n. 66 dell'ordine del giorno. La parola al collega
Luboz.
Luboz (LEGA VDA) -
Avevo premuto in realtà appena
terminato la collega Minelli per una mozione d'ordine: volevo
chiedere anch'io, come analogamente ha fatto prima il collega
Restano, copia della relazione che ha letto l'Assessore Borello
riguardo all'interpellanza fatta dalla collega Minelli, perché è un
argomento che mi interessa particolarmente.
Veniamo all'interpellanza riguardo ai cantieri forestali. Da
qualche mese, abitando appunto nella zona Introd, Les Combes,
Arvier, Rhêmes-Saint-Georges, mi sono accorto dell'apertura di vari
cantieri forestali. Mi sarei aspettato che cronologicamente
quest'apertura fosse stata operata in modo diverso perché con
particolare urgenza c'è una strada che appartiene in verità alla
CVA e fiancheggia il canale di adduzione al bacino di Sorressamont,
che è chiusa oramai da due anni quasi per una violenta tempesta di
vento accaduta un anno e mezzo fa più o meno, quindi mi
aspettavo... Lì ritengo che ci sia un'istanza credo da parte di
entrambi i comuni Introd e Rhêmes-Saint-Georges, piuttosto che da
parte della Compagnia valdostana delle acque, a provvedere alla
riapertura di questa strada, invece ho visto che il cantiere
forestale che è stato approntato è situato in zona Les Combes su,
per carità, terreni privati, ma non ritenevo ci fosse una così
particolare urgenza di operare lì, era semplicemente un chiarimento
che intendevo proporre e chiedere all'Assessore competente.
Presidente -
La parola all'Assessore Chatrian.
Chatrian (AV) -
Cercherò di rispondere nel merito ai
quesiti che il collega ci ha posto. Risale al 16 gennaio 2018 lo
schianto di circa sette ettari che ha interessato il versante
all'imbocco della Val di Rhêmes, a sud di Sorressamont, nel comune
di Introd, ricadente in larga parte entro i confini del Parco
nazionale del Gran Paradiso. La zona interessata è per il 90% di
proprietà privata e comprende anche la strada che si snoda lungo il
canale di proprietà di CVA che collega Introd con Rhêmes. Al fine
di mitigare il rischio di attacchi fitosanitari conseguenti agli
schianti, con decreto a firma del Presidente della Regione 7 agosto
2018, si stabiliva un termine di 30 giorni entro il quale i
proprietari avrebbero dovuto provvedere al taglio e all'esbosco del
legname. Il termine stabilito dal decreto è trascorso
infruttuosamente, pertanto l'Amministrazione regionale, come
prevedeva il decreto stesso, ha acquisito la facoltà di disporre
del materiale legnoso e di procedere alla sua vendita o al suo
utilizzo. Trascorsa la stagione invernale durante la quale
l'accesso in sicurezza alla zona era precluso, e acquisiti nel
frattempo i dovuti pareri favorevoli con prescrizione da parte
dell'Ente Parco nazionale Gran Paradiso, della Struttura
biodiversità e aree naturali protette, la Struttura foreste e
sentieristica, di concerto con la stazione di Villeneuve del Corpo
forestale della Valle d'Aosta, provvedeva all'elaborazione del
progetto di taglio colturale e fitosanitario del lotto boschivo
denominato "Tache", e la sua approvazione con PD n. 3096 in data 31
maggio 2019.
Il 3 giugno 2019 ha preso avvio la procedura di vendita del
relativo materiale legnoso tramite pubblico incanto. Il termine
ultimo per la presentazione dell'offerta è fissato per il 20 giugno
2019 in relazione ai tempi procedurali successivi e altre
prescrizioni formulate dall'Ente Parco nazionale Gran Paradiso -
apro una parentesi ma immagino che il collega lo conosca bene -,
 che, tra l'altro, impediscono di intervenire nell'area dello
schianto nel periodo compreso tra il 1° aprile e il 30 giugno di
ogni anno, quindi siamo appena fuori dalla prescrizione, la
consegna del lotto boschivo è prevista per luglio 2019 e il
completamento del servizio di taglio colturale fitosanitario entro
i successivi 15 mesi. Nel capitolato di oneri è previsto che
l'aggiudicatario sia obbligato a effettuare innanzitutto il taglio
degli schiantati che ostruiscono la strada adiacente al canale CVA
e quest'ultima dovrà essere resa percorribile entro 30 giorni dalla
data di consegna del lotto (abbiamo dato delle prescrizioni),
quindi ad agosto 2019. La riapertura al pubblico della strada,
peraltro di competenza della CVA e non della Regione, né dei
Comuni, per evidenti motivi di sicurezza collegati alla presenza di
numerose piante schiantate in condizioni di instabilità e
all'esecuzione dell'operazione di taglio ed esbosco, non potrà
avvenire che a ultimazione del servizio sul lotto boschivo.
Peraltro proprio per questi motivi il percorso del cammino balteo
che interessa il tratto Sorressamont/Rhêmes-Saint-Georges è
temporaneamente deviato su un sentiero alternativo. Penso di essere
stato chiaro, se ha bisogno della copia, le faccio avere la copia.
Dagli atti amministrativi che ho citato ha visto che abbiamo
cercato di dare un'accelerata negli ultimi mesi proprio per dare
una risposta puntuale al percorso che era stato avviato un po' di
tempo fa.
Presidente -
Per la replica, la parola al collega
Luboz.
Luboz (LEGA VDA) -
Sì, sicuramente i tempi tecnici
burocratici non aiutano. Spiace considerare che quest'evento causi
due anni di interruzione della fruibilità di questa strada che,
come tanti sentieri che ci sono nella nostra valle, sono
turisticamente appetibili e quindi è uno svantaggio per le attività
ricettive della zona e per tutta quanta la collettività anche,
comunque grazie per la risposta.
Presidente -
È cofirmatario, quindi integra la risposta.
La parola al Vicepresidente Distort.
Distort (LEGA VDA) -
Solo per chiedere all'Assessore se è
possibile avere copia della documentazione che lei ha letto e ha
esposto, per poterla avere agli atti.
