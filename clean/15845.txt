Classificazione
ENERGIA
Energia idroelettrica


Resoconto integrale del dibattito dell'aula
Oggetto del Consiglio n. 2161 del 2 ottobre 1996 - Resoconto
SEDUTA ANTIMERIDIANA DEL 2 OTTOBRE 1996
OGGETTO N. 2161/X Iniziative per garantire all'utenza valdostana
i vantaggi dell'autoproduzione di energia elettrica.
(Interpellanza)
Interpellanza Considerato che il Consiglio regionale, nella sua
seduta del 23 novembre 1995, ha approvato una mozione che impegnava
"la Giunta regionale, di concerto con i parlamentari valdostani, ad
adoperarsi nei confronti dei Ministeri competenti, dell'Autorità di
regolazione dei servizi di pubblica utilità per l'energia elettrica
e delle strutture a cui farà capo l'Enel privatizzata, al fine di
ottenere, per la Valle d'Aosta, concrete possibilità di attuare una
efficace politica energetica regionale, compresi i poteri di
concessione, la costituzione di consorzi, il vettoriamento e le
politiche tariffarie, con particolare riferimento ad una riduzione
del sovrapprezzo termico";
Appreso della Costituzione della Compagnie Valdôtaine des
Eaux;
Ritenuta opportuna la trattazione delle questioni energetiche
anche in seno alla Commissione mista Enel/Regione, laddove vengono
chiamati (quando questa viene convocata) a discutere anche i
rappresentanti dell'organo legislativo e non solo
dell'esecutivo;
Considerato che gli utenti valdostani continuano a pagare il
sovrapprezzo termico sebbene non venga prodotto in Valle d'Aosta un
solo Kilowattora con energia termoelettrica;
il sottoscritto Consigliere regionale
Interpella
l'Assessore competente per conoscere:
1) quali iniziative sono state prese in osservanza della
sopracitata mozione per ridurre o eliminare il balzello del
sovrapprezzo termico per gli utenti valdostani;
2) quali sono gli organi che compongono la Compagnie Valdôtaine
des Eaux, qual è la sua autonomia decisionale, quali sono i suoi
margini operativi, quali sono i suoi intendimenti circa la
produzione, la trasmissione e la distribuzione di energia
idroelettrica nella nostra Regione e se è prevista al suo interno
una compartecipazione degli Enti Locali territorialmente
interessati dalla sua attività;
3) quando ritiene di convocare per la seconda volta (in tre
anni) la Commissione Enel/Regione al fine di predisporre le
iniziative necessarie a garantire alla Valle d'Aosta
quell'autoproduzione di energia da tutti auspicata;
4) se c'è l'intenzione, da parte della Giunta regionale, di
aprire un contenzioso con l'Enel e con lo Stato italiano per la
riappropriazione delle acque da parte dei valdostani.
F.to: Linty
Presidente Ha chiesto la parola il Consigliere Linty.
Linty (LNPIAP) Questa interpellanza è un atto consequenziale di
quanto questo Consiglio aveva approvato circa un anno fa. Infatti
una mozione impegnava la Giunta e i parlamentari valdostani ad
adoperarsi nei confronti del ministero industria e commercio per
ottenere l'annullamento del sovrapprezzo termico per l'utenza
valdostana e per iniziare una struttura di autoproduzione e di
distribuzione di energia nella nostra regione.
Questa interpellanza prende spunto anche dalla costituzione
della Compagnie Valdôtaine des Eaux, che è apparsa a più riprese
nei discorsi dell'assessore e dei rappresentanti della Giunta sui
giornali, ma che lascia dei grandi dubbi. Perché dico questo?
Perché non si conoscono i rappresentanti, o meglio non è dato
sapere chi sono i rappresentanti di questa società, non è dato
sapere qual è la sua autonomia decisionale, quali sono i rapporti
che questa società ha anche con gli enti locali interessati, meno
che mai quali sono i rapporti che questa società ha con l'Enel.
Dico questo perché nel novembre del '95 già lamentai la mancata
convocazione della commissione mista Enel-Regione e mi fu detto che
questa commissione non era stata convocata perché l'Enel era in
fase di privatizzazione e non aveva il tempo da dedicare alla
commissione regionale.
Volevo sapere anche se c'è intenzione da parte dell'assessore di
affrontare non solo il problema del contenzioso, ammesso che ci
sia, con lo Stato italiano e con l'Enel, ma se intende - visto che
ho sentito parlare di piani energetici - coinvolgere anche questa
commissione, che mi pare commissione di tutta importanza, che in
tre anni si è riunita solo una volta. Vorrei quindi sapere quali
sono le sue intenzioni.
Si dà atto che, dalle ore 10,28, presiede il Vicepresidente
Marco Viérin.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) La prima richiesta è sulle iniziative prese
per far avanzare quanto contenuto nella mozione. Questi problemi
relativi all'energia e alla situazione dell'energia per le zone di
montagna sono stati sottoposti già nel mese di luglio scorso ad un
tavolo di confronto fra gli assessori all'industria e il ministro
dell'industria. Di questi problemi è stato interessato anche il
coordinamento degli assessori e domani ci sarà una riunione degli
assessori che si occupano di energia in vista delle posizioni da
prendere nei confronti del ministro. Stiamo preparando un dossier
per avere un incontro diretto e particolare come Regione con il
ministro dell'industria, che nel luglio scorso si è detto
disponibile a confrontarsi su questi temi, anzi ha detto di
ritenerli importanti.
Sta seguendo la questione del sovrapprezzo termico anche la
conferenza Stato-regioni; nel mese di agosto la Presidenza della
Giunta si è fatta interprete nel fornire indicazioni al comitato
tecnico interministeriale per la montagna, istituito dal CIPE con
deliberazione 13 aprile '94, sottolineando in modo particolare la
rilevanza prevista all'articolo 10 della legge sulla montagna per
ciò che riguarda il sovrapprezzo termico. É questa una iniziativa
che viene seguita anche dai parlamentari e che indubbiamente nel
confronto con l'Enel non è facile, perché ovviamente ha i suoi
interessi di S.p.A.; ci auguriamo di riuscire ad ottenere invece
nel confronto politico risultati migliori.
Quali sono gli organi che compongono la Compagnie Valdôtaine des
Eaux?
Il Consiglio di amministrazione e il collegio sindacale. Il
consiglio di amministrazione è composto da tre membri: l'ing.
Vassoney Franco, presidente, il dr. Trisoldi Riccardo, consigliere,
e il signor Sapinet Livio, consigliere.
Il collegio sindacale è composto dai dottori: Marchiando,
presidente, Marguerettaz, sindaco, Safina, sindaco.
Qual è l'autonomia decisionale della società? Questa è legata
allo statuto e quindi in materia di ordinaria amministrazione le
decisioni sono prese dal consiglio di amministrazione. In materia
invece di decisioni straordinarie è decisiva l'assemblea dei soci,
che è sostanzialmente la Regione attraverso Finaosta.
La società, come è previsto nello statuto, ha per oggetto la
gestione di centrali e di impianti in genere per la produzione, il
trasporto e la distribuzione dell'energia elettrica e del vapore,
destinati ad essere utilizzati nei limiti previsti dalle
disposizioni di legge che disciplinano l'esercizio dell'attività
elettrica.
Il patrimonio impiantistico è composto ad oggi da tre centrali
idroelettriche, le cui caratteristiche essenziali sono le seguenti:
la centrale di Champagne II ha una produzione energetica di 150
milioni di kwh all'anno, la centrale di Verrès ha una produzione di
55 milioni di kwh all'anno, la centrale di Lillaz ha una produzione
di 5 milioni di kwh all'anno, per un totale di 210 milioni di
kwh.
Quali sono le iniziative che ha preso finora la Compagnie
Valdôtaine des Eaux?
La compagnia può operare alla luce delle normative vigenti solo
nel settore della produzione, in quanto il trasporto e la
distribuzione sono riservati dalla normativa vigente all'Enel. Per
operare la compagnia ha avviato la costituzione di una società
consortile di imprese locali per l'utilizzo dell'energia elettrica
di Champagne II e sta studiando l'opportunità di aumentare la
propria produzione mediante l'acquisizione di centrali esistenti
(la centrale di Issime, per esempio) e l'eventuale costruzione di
nuove centrali.
Nella fase attuale l'ingresso degli enti locali nel capitale
sociale addosserebbe a questi solo oneri ed anche di un certo
rilievo, pertanto è all'esame la possibilità di coinvolgere in
altra forma gli enti locali; cioè non è per oggi significativo né
redditizio per gli enti locali entrare nel capitale sociale della
società. Comunque su questo tema c'è disponibilità all'esame.
Per quel che riguarda la commissione Enel-Regione, in realtà si
tratta di un comitato misto a cui partecipano i rappresentanti
regionali designati dal Consiglio e i vertici dell'Enel, compreso
il presidente del consiglio di amministrazione. Le difficoltà a
riunirlo non dipendono dal fatto che ci sia a livello regionale
qualche mancanza di volontà, ma perché i vertici dell'Enel sono
stati per lungo periodo in posizioni di incertezza anche per
vicende di vario tipo. Solo recentemente è stato nominato un nuovo
amministratore delegato e nell'ultima riunione che si è avuta a
livello di Giunta con l'Enel erano state fatte osservare delle
incertezze sul futuro, sull'indirizzo, sulla struttura della
società dopo la privatizzazione.
É stata in questi giorni definitivamente varata l'Authority, che
è composta dal prof. Ranci, dal dr. Amassari e dal dr. Garribba;
questo organo ha la possibilità di intervenire su questa materia
soprattutto per ciò che riguarda le tariffe.
In risposta al punto 4 dell'interpellanza, la Regione con i suoi
parlamentari e con il suo governo in primo luogo opera per il
rispetto delle competenze statutarie della Valle d'Aosta;
attraverso la Finaosta ha affidato una consulenza per una
valutazione dei riflessi sulle competenze statutarie delle
normative comunitarie e delle normative che verranno prese man mano
a livello nazionale. Il primo problema è quello di smantellare il
monopolio dell'Enel: se i privati o i pubblici hanno solo la
possibilità di produrre, ma non hanno la possibilità di trasportare
e soprattutto non hanno la possibilità di vendere, l'essere in
possesso di capacità produttive diventa un fattore che può creare a
volte dei costi senza i necessari ricavi.
Quindi l'intenzione della regione è che vada avanti un processo
che consenta alla Regione stessa di utilizzare al meglio l'energia
di cui dispone, di non avere carichi eccessivi per il trasporto
sulle reti e di non avere condizioni penalizzanti per la
possibilità di distribuzione.
Il punto principale è che nell'evoluzione dell'Enel noi
riusciamo ad ottenere possibilità operative per ciò che riguarda il
trasporto e la distribuzione. Se viene mantenuto l'attuale status
di monopolio, l'Enel in sostanza può fare i prezzi che vuole al
momento dell'acquisto dell'energia, può farsi pagare delle tariffe
che portano fuori mercato le produzioni per il trasporto e può
essere solo lei a distribuire, quindi può anche impedire una
utilizzazione più diffusa rispetto agli utenti. L'impegno della
Regione è quello di tutelare le condizioni statutarie e strappare
spazi in modo da rendere pratica la possibilità di utilizzare nel
modo migliore l'energia di cui dispone e di cui disporrà in
futuro.
Per quanto riguarda il piano energetico, tramite convenzione è
stata affidata a Finaosta e a CVA la redazione dello stesso; entro
tre mesi sarà pronto il piano di utilizzazione delle acque a scopo
idroelettrico ed entro nove mesi il piano complessivo.
Presidente Ha chiesto la parola il Consigliere Linty.
Linty (LNPIAP) Premetto di essere un po' sbalordito dalle ultime
parole, cioè vengo a sapere che la redazione del piano energetico è
stata commissionata a Finaosta: ho capito bene? Vorrei sapere le
competenze finanziarie di Finaosta cosa possono incidere sulla
redazione di un piano energetico. Penso che questo dovrebbe essere
oggetto di una consulenza di psicanalisti per capire quale sia la
competenza in materia di una finanziaria della Regione. É
importante conoscere quali sono gli strumenti che usa la Giunta
regionale per trovare soluzioni a problemi di questa rilevanza.
Tornando alla questione del sovrapprezzo termico, devo essere
sincero e dire che il fatto di chiedere la riduzione del
sovrapprezzo termico in virtù di una legge dello Stato, che prevede
queste riduzioni, in ragione del disagio ambientale mi fa un po'
incavolare. Che la nostra regione debba chiedere la riduzione del
sovrapprezzo termico adducendo fra le motivazioni il disagio
ambientale, le montagne, gli ostacoli naturali, non è proprio la
sintesi della correttezza e soprattutto dello spirito che anima
questo dibattito sull'energia. Non possiamo fare diversamente, lo
so, è l'unico appiglio che abbiamo trovato, però credo sia giunto
il momento da parte della nostra regione di rivendicare a voce più
alta questo diritto dei valdostani, vale a dire quello di potersi
autoprodurre l'energia e commercializzarla all'interno e
all'esterno della nostra regione alle nostre condizioni.
Per quanto riguarda le difficoltà di convocazione del comitato
misto Enel-Regione, penso che la Regione in questo campo abbia un
peso contrattuale di tutto rilievo, dal momento che subconcede le
acque all'Enel. Bisogna far perdere l'abitudine a questi signori di
essere sempre i più desiderati, quelli che possono decidere quando
fare le cose o quando non farle. Quando parlavo del contenzioso fra
Stato, Enel e Regione, era anche riferito a questo problema, e cioè
per far sentire l'importanza che per l'Enel riveste la regione: non
dimentichiamo che l'Enel grazie alla concessione delle acque da
parte della Regione Valle d'Aosta, produce qualcosa come 3 miliardi
di kwh all'anno, quindi non è che abbia pochi interessi e penso che
sia giusto farle comprendere - sia pure nelle maniere dovute ed
eleganti - che la Regione ha un peso contrattuale un tantino
superiore a quello dell'Enel per quanto riguarda la produzione e la
distribuzione in Valle d'Aosta.
Il discorso dell'interessamento da parte degli enti locali si
riallaccia al territorio, perché credo sia giusto - cito
l'eventualità proposta dall'assessore, cioè quella centrale
idroelettrica a Issime - che la comunità locale sia interessata da
azioni finanziarie, economiche, energetiche, di questo tipo.
Altrimenti sarebbe un errore pensare che la produzione di energia
elettrica in Valle d'Aosta sia demandata ad una sorta di olimpo di
pochi eletti, siano essi di emanazione pubblica (leggi: Finaosta
che partecipa nella Compagnie Valdôtaine des Eaux), siano essi di
emanazione privata (leggi: grande capitale che potrebbe investire,
avendo le concessioni delle acque valdostane, per produrre energia
e venderla all'Enel). Penso che il discorso energetico, il primo
livello di benefici lo debba dare alla comunità che ospita almeno
le unità di produzione. Abbiamo assistito in passato, anche un po'
supinamente perché l'Enel ha fatto tutto quello che ha voluto,
all'elettrodotto che da Creys-Malville scende a S.Maurizio Canavese
e che passa nella bellissima valle di Dondeyna. Credo che l'ente
locale interessato da qualunque tipo di iniziativa produttiva di
energia elettrica debba poter dire la sua a riguardo, quando si
preannuncia un intervento, qualunque sia, sul suo territorio.
Un'altra cosa poco chiara, che non mi trova assolutamente
d'accordo, è una prassi che in questa regione si è già verificata
in mille altre situazioni (leggi: Banca della Valle d'Aosta, Centro
di Sviluppo, ma vi sono altri mille esempi), è quando si dice che
la Regione, per il tramite di Finaosta, partecipa all'interno di
una società, che ha il proprio statuto, che decide, che nomina dei
rappresentanti, e quanto alle nomine ormai abbiamo disquisito
abbastanza qui dentro sulle modalità, su come vengono fatte, su
quello che c'è da cambiare e che regolarmente non si cambia, e poi
questa società gestisce, agisce.
Ma la partecipazione è pubblica, totalmente pubblica, e sfugge
al controllo del primo grado elettivo, cioè del Consiglio: questo
lo dico per esperienza personale, perché una volta che i soldi
escono dalle casse della Regione e finiscono nel capitale sociale
di Finaosta, Banca della Valle d'Aosta o vattelappesca cosa, non
possiamo più pretendere di avere una informazione perché queste
società sono soggette al codice civile, alle leggi che regolano la
trasparenza delle S.p.A.. Quindi non credo che il problema fosse da
affrontare con un intervento massiccio di Finaosta, ancorché con la
frase che ho usato all'esordio di questo intervento, cioè Finaosta
che si mette a redigere piani energetici per la Valle d'Aosta,
perché mi sembra faccia un tantino ridere la cosa. Sarebbe stato
molto meglio addivenire alla costituzione di un consorzio che
iniziasse ad affrontare seriamente il discorso energetico in Valle
d'Aosta con un maggiore coinvolgimento degli enti locali rispetto a
finanziarie discutibili della regione.
Per quanto riguarda il discorso trasmissione, o vettoriamento, e
distribuzione dell'energia, che le leggi dello Stato danno in
concessione esclusiva all'Enel, credo che anche in questo frangente
sia giunto il momento di alzare la voce, e in che modo?
Sappiamo bene che se viene proposta a questo Consiglio una legge
che si scontra con quelli che sono i principi costituzionali o con
altre leggi dello Stato in vigore, il coordinamento ce la rimanda
indietro, la legge può essere riapprovata con tutte le procedure di
rito, oppure si va nei successivi gradi di giudizio, di
contenzioso. Penso che da parte di questa regione sarebbe
auspicabile addivenire all'approvazione di una legge che pure si
scontra con quelle che sono le leggi dello Stato in materia di
trasmissione e distribuzione dell'energia elettrica, ma visto che -
vedi ad es. tassa dei TIR nel Monte Bianco - si è potuto appurare
che quando c'è la volontà di questo Consiglio di scontrarsi anche
con le unità centrali dello Stato, la si mette in opera -
chiaramente la tassa dei TIR era più facilmente risolvibile che non
un contenzioso di questo tipo, vale a dire la trasmissione e la
distribuzione di energia elettrica -, penso che sarebbe un segnale
chiaro e inequivocabile che questa Regione intende assumere nei
confronti dello Stato e dell'Enel per ciò che riguarda la
produzione di energia elettrica.
