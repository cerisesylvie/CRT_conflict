Classificazione
ENERGIA
Risparmio energetico e fonti alternative



Oggetto del Consiglio n. 1107 del 2 dicembre 2021 - Resoconto
OGGETTO N. 1107/XVI - Approvazione di mozione: "Impegno a
valutare l'inserimento nel prossimo provvedimento di bilancio di un
intervento specifico volto a sostenere la spesa per l'acquisto di
pellet da parte delle famiglie valdostane".
Bertin (Presidente) -
Punto n. 43. Per l'illustrazione,
ha chiesto la parola il consigliere Ganis, ne ha facoltà.
Ganis (LEGA VDA) -
Il pellet è considerato un
combustibile a biomassa compressa e viene utilizzato per il
riscaldamento domestico residenziale, ma anche per caldaie di
grosse dimensioni e nei grandi impianti termoelettrici e
industriali. I vantaggi del pellet sono molteplici: è un prodotto
naturale, ecologico, ha un alto potere di rendimento e un elevato
potere calorico. Il costo varia a seconda della sua provenienza,
Italia o estero, dalla qualità e dalla quantità.
Questa mozione ha come obiettivo di portare all'attenzione della
Giunta regionale un problema che attanaglia, anche a livello
nazionale, molti rappresentanti politici, che in questi ultimi anni
hanno avanzato proposte al fine di ridurre l'aliquota IVA sul
pellet da legno, una riduzione che porterebbe nuovamente questo
combustibile alla vecchia aliquota agevolata al 10 percento, come
nel caso della legna da ardere. Va ricordato che la proposta di
aumentare l'IVA dal 10 percento al 22 percento fu merito della
legge di stabilità del 2015, un cambiamento radicale con effetti
negativi sull'economia del settore. Successivamente a livello
nazionale ci furono dei tentativi al fine di ridurre l'IVA sul
pellet da parte di vari esponenti politici rivolti soprattutto a
ripristinare l'aliquota agevolata nelle aree di montagna. Ecco
perché, vista la realtà di montagna in cui viviamo, caratterizzata
da inverni rigidi e freddi, il consumo del pellet è notevole,
diventando così un costo aggiuntivo al bilancio di tante famiglie
valdostane. Va ricordato che l'IVA è una partita di giro per le
imprese, mentre per il consumatore finale è un costo fisso, 50 o 60
centesimi di euro al sacco farebbero la differenza e andrebbero a
vantaggio del consumatore.
In base a queste considerazioni, impegniamo "a interloquire
nella Conferenza tra Stato e Regione affinché i nostri
rappresentanti politici valdostani portino all'attenzione la
proposta di ripristinare l'IVA agevolata al 10 percento, al fine di
consentire un buon risparmio alle famiglie che risiedono in aree
climaticamente svantaggiate del Paese in cui il riscaldamento è
necessario per la maggior parte dell'anno; a valutare nell'ambito
della definizione del prossimo provvedimento di bilancio regionale
uno specifico intervento volto a sostenere la spesa per acquisto di
pellet da parte delle famiglie tenuto conto del livello di reddito
e dell'area climatica di residenza".
Presidente -
Apriamo la discussione generale. Qualcuno
vuole intervenire? Ha chiesto la parola l'assessore Bertschy.
Bertschy (AV-VdA Unie) -
In discussione generale perché
volevamo proporre come maggioranza di emendare il testo nel senso
di mantenere solo il comma 1 dell'impegno e di lasciare ovviamente
ai gruppi politici il lavoro che è già in corso sul bilancio per
eventuali definizioni di impegni di tipo finanziario. Se c'è la
disponibilità a emendarlo, quindi noi sosterremo la mozione,
altrimenti ci asteniamo ovviamente con una valutazione positiva per
questo provvedimento perché ridurre l'IVA sul pellet, che comunque
è utilizzato anche in maniera importante ormai anche dalle nostre
famiglie, ha sicuramente un'utilità in generale per tutti i
territori di montagna e ha una ricaduta importante sul nostro
territorio. Da parte nostra quindi ci sarà l'impegno in Conferenza
Stato-Regione, ovviamente abbiamo la possibilità qua di sostenere
anche attraverso le forze politiche che oggi sono al Governo
nazionale lo stesso impegno e vi chiediamo di lasciare alla
discussione del bilancio il secondo impegno per verificare poi dove
eventualmente e come reperire le risorse se si riterrà poi di
farlo. Comunque grazie per l'iniziativa, credo che tutto questo
vada sempre nella direzione di cercare di portare elementi utili
alla vita di comunità e a quello che riguarda l'attività di tante
famiglie, la vita di tante aziende e la vita di tante famiglie.
Presidente -
Ha chiesto la parola il consigliere
Ganis.
Ganis (LEGA VDA) -
Noi, come gruppo, ne prendiamo atto,
accettiamo la riformulazione e questo appunto a dimostrazione di
una fattiva collaborazione.
Presidente -
Ha chiesto la parola il consigliere
Rollandin, ne ha facoltà.
Rollandin (PA) -
L'argomento che qui viene trattato con
queste due proposte è sicuramente importante. Vanno a toccare un
punto delicato in questo momento perché il problema dell'aumento
dei costi, sia dell'IVA sia delle altre forme, per esempio, del
riscaldamento sicuramente a tutti i livelli, credo sia importante
ma lo è doppiamente: primo perché si dovrebbe tener conto a livello
regionale di quelle che possono essere delle esenzioni collegate
con le nostre possibilità; secondo è il problema legato alla
questione dell'energia perché il riscaldamento, non
dimentichiamolo, per la gran parte passa attraverso la quota
energetica. Ora, su questo crediamo sia importante fare un
approfondimento sui
target
familiari, che in qualche modo
sono in difficoltà in questo periodo perché gli aumenti sono non
indifferenti.
Nel sostenere, nell'approvare naturalmente questa posizione su
tutti e due i commi quindi sarebbe importante anche prendere in
esame - lo dico all'Assessore se lo ritiene opportuno - la
valutazione delle situazioni più difficili a livello familiare, e
ce ne sono tante. Non dimentichiamo che il discorso del
riscaldamento è uno dei punti delicati per la nostra Regione,
soprattutto per tutte le zone che sono in una certa altitudine,
tutti i Comuni più interessati, ma lo sono anche quelli della Bassa
Valle, ma in particolare quelli delle valli laterali hanno
un'esigenza particolare che dovrebbe essere misurata, in modo tale
da poter facilitare l'impatto di tutto questo, perché oggi noi
vediamo che i carichi sotto questo profilo stanno diventando
veramente pesanti tenuto conto anche di tutto quello che succede
nelle zone che sono cointeressate.
Su questo io chiederei all'Assessore di fare un ripensamento sul
secondo aspetto perché sarebbe importante prendere almeno un
impegno di poter verificare quali possono essere le situazioni che
sono riportabili a un aumento di sconti non dico per il singolo ma
per le famiglie che sicuramente avrebbero un beneficio
importante.
Presidente -
Ha chiesto la parola il consigliere
Ganis.
Ganis (LEGA VDA) -
Ringrazio il collega Rollandin per
l'intervento. Infatti anche noi lo avevamo messo nella mozione che
sarebbe stato importante guardare le aree climatiche e poi anche le
famiglie perché ci sono famiglie che hanno un reddito magari non
sufficiente per mantenersi, quindi anche o l'ISEE o il reddito
proprio delle famiglie.
Presidente -
Altri vogliono intervenire? Chiudiamo la
discussione generale. La discussione generale è chiusa. Qualcuno
interviene per il Governo? Altrimenti mettiamo in votazione. Per il
Governo ha chiesto la parola l'assessore Bertschy.
Bertschy (AV-VdA Unie) -
Le osservazioni e anche le
considerazioni riportate in aula sono tutte corrette e fanno parte
anche di una visione di sostegno alle nostre famiglie che già
abbiamo espresso con la legge n. 15, quindi ci sarà tempo nella
discussione del bilancio, ma anche nei provvedimenti nei primi mesi
dell'anno di capire se dare continuità a un'azione che abbiamo
messo in campo.
Come abbiamo detto più volte, abbiamo dati nuovi sui quali
lavorare e dovremo lavorare ancora questi dati per cercare di
capire meglio come dare un sostegno alle nostre famiglie e, come ci
siamo detti anche in altre occasioni, un sostegno anche alle nostre
imprese e alle nostre aziende perché l'obiettivo è di sostenere chi
ha bisogno ma anche di far crescere la comunità.
La discussione sul bilancio su questi argomenti quindi
permetterà di approfondire l'impegno ma io direi non solo la
discussione sul bilancio, la legge n. 15 dimostra che si possono
fare anche dei ragionamenti che vanno al di là del momento della
programmazione e che ci permettono magari di fare interventi
puntuali su questioni sulle quali vogliamo lavorare. Da parte
nostra quindi ringrazio per avere dato la possibilità di lavorare
sul primo impegno, che è un impegno politico, in particolare sul
secondo ci sarà tempo ancora di confrontarci.
Presidente -
Ha chiesto la parola il
consigliere
Manfrin.
Manfrin (LEGA VDA) -
Ribadisco ovviamente il voto
positivo del mio gruppo, è ultroneo affermarlo a fronte della
paternità della presentazione di questa iniziativa, però ritengo
sia particolarmente importante evidenziare anche le motivazioni che
hanno portato al deposito di questa iniziativa che parte da un
ragionamento a monte. Le analisi che noi possiamo vedere rispetto
alla situazione delle famiglie, soprattutto le famiglie in
difficoltà, sono quelle che evidenziano una particolare sofferenza
su alcune voci di spesa.
Anche nel DEFR che abbiamo potuto leggere che è stato depositato
si evidenziano le principali voci di spesa rispetto alle famiglie e
in quello che appunto è stato esposto si dice che nel 2020 per la
nostra Regione la voce più consistente, ovvero oltre un terzo del
totale: il 36,4 percento, afferisce all'abitazione e servizi
connessi: acqua, elettricità, gas e altri combustibili. In un'altra
valutazione che viene ricompresa nel DEFR viene scritto che nel
complesso le tre voci di spesa più importanti: abitazione, servizi
connessi, prodotti alimentari e trasporti, ne spiegano circa due
terzi del totale. Significa quindi che una spesa principale che le
famiglie fanno è proprio quella connessa all'abitazione e tra le
spese relative all'abitazione chiaramente quella del riscaldamento,
soprattutto in una realtà come quella valdostana e soprattutto in
alcune zone climatiche, anche se poi in realtà tutta la Valle
d'Aosta chiaramente patisce di una difficoltà nei mesi più freddi
rispetto al riscaldamento e alle spese connesse, questo tipo di
spesa evidentemente evidenzia che se si vuole intervenire con un
aiuto concreto per le famiglie e lo si vuole fare a colpo sicuro,
quindi intervenendo su una spesa principale delle nostre famiglie,
allora a quel punto si interviene sulle spese relative al
riscaldamento. Questo è stato quello che ci ha mosso fin
dall'inizio, questo è stato quello che abbiamo voluto concretizzare
con questa iniziativa.
Bene l'impegno chiaramente a portare questo primo passo
all'interno della Conferenza Stato-Regioni, è evidente che anche
noi continueremo a lavorare per far sì che si possano favorire il
più possibile le famiglie valdostane con i criteri che prima il
collega Ganis elencava, ovvero il criterio di reddito, che però non
deve essere chiaramente schiacciato solo sui redditi eccessivamente
bassi, ma deve riguardare un'ampia fascia di popolazione e le zone
climatiche che sicuramente incidono e influiscono rispetto alle
spese di ciascun Valdostano.
Presidente -
Vi sono altre richieste di intervento? Non
vedo altre richieste di intervento. Mettiamo in votazione la
mozione così come emendata. La votazione è aperta. La votazione è
chiusa.
Presenti, votanti e favorevoli: 35
La mozione è approvata all'unanimità.
