Classificazione
ARTIGIANATO
COMMERCIO
FINANZA REGIONALE E LOCALE
INDUSTRIA



Oggetto del Consiglio n. 2263 del 14 luglio 2016 - Resoconto
OGGETTO N. 2263/XIV - Disegno di legge: "Interventi regionali
per la capitalizzazione delle imprese industriali ed
artigiane".
Rosset (Presidente) -
Punto n. 31.02 all'ordine del
giorno, ha chiesto la parola la Consigliera Fontana, ne ha
facoltà.
Fontana (PD-SIN.VDA) -
Disegno di legge regionale n.
83/2016: la realtà produttiva regionale è estremamente frammentata
e costituita quasi esclusivamente da piccole e medie imprese
generalmente a conduzione familiare, con semplici strutture
organizzative e una modesta capitalizzazione che, in alcuni casi,
come nelle micro e piccole imprese, diventa addirittura una
sottocapitalizzazione.
La scarsa presenza di capitale proprio viene spesso interpretata
come una debolezza strutturale e in periodi di recessione economica
come quelli che stiamo attraversando, in una realtà come quella
descritta, viene evidenziata da un problematico accesso al credito,
soprattutto a causa del razionamento dello stesso.
Il disegno di legge in oggetto ha lo scopo di far fronte alle
difficoltà di reperimento di risorse finanziarie denunciate dalle
aziende, abbattendo così il principale ostacolo alla crescita, allo
sviluppo e al rafforzamento delle loro competitività. L'impresa,
riducendo il costo di indebitamento, può concentrarsi su programmi
di espansione, ma anche capitalizzarsi in funzione di obiettivi
mirati superando le limitazioni espresse precedentemente.
Principio ispiratore del presente disegno di legge è il sostegno
finanziario al rafforzamento patrimoniale delle imprese industriali
e artigiane, al fine di migliorare le condizioni di accesso al
credito, determinando effetti positivi in ambito economico di medio
e lungo periodo.
Qualora si renda necessaria una capitalizzazione dell'azienda e
i soci non dispongano della necessaria liquidità, la misura in
oggetto diventa determinante, poiché permette di evitare inutili
indebitamenti dell'impresa distribuendo l'impegno di
capitalizzazione solo in occasione delle scadenze dei rimborsi.
L'intervento agevolativo consiste, dal punto di vista tecnico,
nell'anticipare alla società le risorse finanziarie per un futuro
aumento di capitale sociale o per la costituzione di un'apposita
riserva di patrimonio netto, consentendo quindi di
patrimonializzare l'impresa e di renderne più solida la struttura
finanziaria. L'intervento si sostanzia nella concessione di un
prestito attraverso la società finanziaria regionale Finaosta
S.P.A., a valere su un apposito fondo di rotazione a condizioni
vantaggiose rispetto al mercato in termini di garanzie richieste e
di tasso di interesse applicato. Le agevolazioni di cui al presente
disegno di legge sono erogate in regime
de minimis
, ai sensi
della normativa europea vigente.
Presidente -
Siamo in discussione generale, ha chiesto la
parola il Consigliere Chatrian, ne ha facoltà.
Chatrian (ALPE) -
Abbiamo analizzato con una certa
attenzione questa proposta del collega Donzel in Commissione, e
devo dire che abbiamo avuto, anche grazie ai colleghi di
maggioranza, l'opportunità di poter fare numerose audizioni per
capire meglio cosa nelle altre Regioni si stia facendo e quali
possano essere le eventuali criticità o, se non criticità, le
possibilità di migliorare l'impianto che ci sottoponete.
Tre sono gli elementi che caratterizzano questo disegno di legge
e sui quali, dal nostro punto di vista, che chiediamo all'Assessore
Donzel di giocare una partita un po' forte, aggredendo la
situazione, compatibilmente alle norme e alle possibilità.
Il primo è il fattore legato alle fideiussioni, perché non solo
Confindustria ce lo mette nero su bianco, ma è di dominio pubblico:
in questo caso stiamo parlando non di aiuti, tassi di interesse
calmierati per investire, mi sembra che su questo dl si stia
parlando di come aumentare il capitale, di come irrobustire le
società di capitale, anche le srl, quindi questo dovrebbe essere il
volano per rappresentare queste aziende che magari sono un pelo in
difficoltà per diversi motivi, per presentarle agli istituti
bancari un po' più robuste, un po' più strutturate, un po' più
performanti e avere quella
force de frappe
necessaria a
creare condizioni per un tasso più di mercato. Dov'è la criticità
principale, dal nostro punto di vista? È che si rischia di
volatilizzare, o comunque perdere quell'aiuto che questo disegno di
legge darebbe a chi decide di irrobustire il capitale a un tasso
agevolato, cedendo una quota importante, in questo caso a Finaosta,
sulle fideiussioni. Poi mi corregga l'Assessore Donzel se sono
andato fuori dal tema, ma voi ben sapete che in questo momento le
fideiussioni sono comunque costose e le percentuali sono alte. Nel
momento in cui stiamo parlando di aziende che devono
ricapitalizzare o aumentare il proprio capitale, non so quale sia
il termometro che la nostra finanziaria gli darà per quanto
riguarda le fideiussioni; quale sarà il tasso sulla fideiussione?
Facciamo degli esempi, perché solo con gli esempi penso che
possiamo fare qualche passo avanti. Questa legge mi sembra che
finanzi fino a un massimo di 500 mila euro, la fideiussione che
Finaosta richiederà su tale ricapitalizzazione, aumento del
capitale, sarà su cifre molto importanti. Non vorremmo che l'aiuto
pubblico che si dà da una parte, venisse assorbito da quello che
invece viene messo sul tavolo a livello di fideiussione. Questa è
la prima criticità, che oltretutto avevamo già discusso anche con
il collega Donzel in Commissione.
L'altro fattore di debolezza, che ci è stato segnalato sempre da
Confindustria, è rappresentato dalla capacità reddituale in capo ai
soci, che si profilano un po' come coobbligati a fornire con
scadenze certe i mezzi finanziari per il rimborso delle rate in
corso. Questo è il secondo passaggio comunque che va affrontato e
che non è di secondo piano.
Un terzo elemento che abbiamo discusso in Commissione, sempre
con il collega Donzel, non è neanche la nostra preoccupazione è un
qualcosa che va oltre la stessa, c'è l'aiuto che si mette in campo
per irrobustire il capitale sociale della società, quindi non
stiamo parlando di investimenti, ma del doppio binario
dell'investimento.
Se da una parte si cerca di irrobustire la società, dall'altra
parte c'è il doppio binario per cui una società si può trovare in
semi-difficoltà, non solo per mancanza di liquidità, ma è un
discorso legato all'investimento messo in campo con altre leggi di
settore, legate a dei tassi di interesse o a degli aiuti in regime
di
de minimis
magari al 10 o 20 percento con un tetto
massimo triennale, per cui può non essere in grado di far fronte
alle due scadenze, che siano mensili, trimestrali o semestrali.
Queste sono le tre criticità che abbiamo analizzato, sapendo
perfettamente che ci sono diverse - almeno così ci è stato detto in
Commissione dai dirigenti - società che hanno già richiesto di
avvalersi di questo strumento, quindi su questo il nostro voto sarà
di astensione. Positivo per la prima parte, sulla seconda chiediamo
a lei, Assessore Donzel, in quanto referente dell'Esecutivo e dal
punto di vista politico - non possiamo chiederle che si faccia da
garante nei confronti di Finaosta - di attivarsi affinché si
trovino le migliori soluzioni per non assorbire gli aiuti pubblici
che vengono messi in campo dal costo della fideiussione.
Spero di essere stato chiaro in merito, sappiamo perfettamente
quanto in questo momento pesino i tassi e i costi sulle
fideiussioni annue.
Presidente -
Ha chiesto la parola il Consigliere Nogara,
ne ha facoltà.
Nogara (UVP) -
Come ha spiegato il collega Chatrian, già
in sede di Commissione tutti i membri hanno evidenziato queste
problematiche, infatti devo dire che siamo stati tutti d'accordo
nel sentire più persone possibile, per poterci confrontare. Abbiamo
avuto la collaborazione immediata da parte dell'Assessore per
venire a spiegare quali fossero le problematiche di questa
legge.
In questi anni - e non solo per le imprese, ma anche per altri
settori, io ho sempre parlato tanto di agricoltura -, questi aiuti
sono importantissimi, e riteniamo che questa sia una legge,
rilevante per il settore, che aiuta le imprese relativamente solide
e sane. È giusto che vi sia una scelta in questo versante, però è
chiaro che con determinate condizioni, con le fideiussioni e anche
con le garanzie personali da parte dei soci, ci saranno sicuramente
delle società che gioiranno di questa legge, però tante imprese,
probabilmente già forse un po' al limite, non saranno in grado di
garantire la restituzione di questi mutui. Come diceva il collega
Chatrian, se da una parte si rinforza il capitale, dall'altra anche
per gli investimenti, bisogna avere una certa solidità per riuscire
ad agire su due fronti.
Per il nostro gruppo, già ora io annuncio il voto positivo,
perché secondo noi è una legge importante per le imprese, e in
tutti i settori della nostra economia queste iniziative sono
sicuramente un aiuto ulteriore in un momento di crisi economica
della nostra regione.
Presidente -
Ha chiesto la parola il Consigliere
Cognetta, ne ha facoltà.
Cognetta (M5S) -
Per quanto ci riguarda, anche noi daremo
un voto di astensione rispetto a questa legge.
Oltre a quanto già detto dal collega Chatrian, io credo che in
sostanza non si stia facendo abbastanza. Capisco che dobbiamo
passare dal famoso fondo perduto ai prestiti, e lo stiamo facendo,
però fatti in questo modo, non risolvono praticamente nulla perché
in questo caso andiamo ad aiutare chi ha ancora la forza di agire e
non coloro che sono ormai al limite, che poi sono quelli che creano
più problemi di tutti. Non riusciamo a trovare un sistema per dare
una vera spinta a quello che dovrebbe essere invece un aiuto. Se ci
sono delle aziende che già vedono con favore questo provvedimento,
è chiaro che, non me la sento di votare contro, perché sono lì che
aspettano, quindi non credo che sia corretto togliere loro questa
possibilità. D'altro canto però credo che non si faccia abbastanza
e da qui arriva, oltre ai discorsi tecnici che ha fatto il collega
Chatrian, inutile ribadirli, un voto di astensione.
Presidente -
Non ci sono altre richieste di intervento,
pertanto chiudo la discussione generale. Per la replica, chiede la
parola l'Assessore Donzel, ne ha facoltà.
Donzel (PD-SIN.VDA) -
Consentitemi di ringraziare la
relatrice - perché ha ricostruito perfettamente il senso di questa
norma - il presidente della Commissione e tutti i commissari e i
consiglieri regionali che hanno seguito in Commissione
l'
iter
di questa legge; ringrazio anche tutto il Consiglio
regionale per l'iscrizione d'urgenza di questo testo a fronte di un
confronto che hanno avuto in Commissione, che certamente qualifica
il testo presentato. Ringrazio sia il collega Chatrian dell'ALPE
che il collega Cognetta del Movimento cinque stelle per questo voto
di astensione, che io personalmente vivo molto positivamente,
perché chiaramente pur evidenziando delle criticità - vi risponderò
relativamente al testo in un'analisi più generale - ci mancherebbe
se pure dall'opposizione prendessimo applausi a scena aperta:
sarebbe un po' esagerato, rischieremmo anche di rappresentare uno
scenario un po' strano.
Per venire anche al merito delle questioni sollevate dal collega
Nogara- e qui vorrei ricordare una nota che ho in qualche modo
esplicitato anche nell'ultimo incontro che ho fatto con la
Commissione - sicuramente, in merito al testo di legge, se
Confindustria ha fatto emergere una serie di rilievi, ha anche
successivamente precisato che la legge andava approvata così
com'era e che, successivamente, nella parte cosiddetta di
"convenzione", andranno affrontate con Finaosta alcune criticità
relative al tema della fideiussione.
Su questo punto, due precisazioni. La prima è che intanto, con
una azione collettiva del Governo regionale, si è fatta un'azione
importantissima sulla riduzione dei tassi. Questo provvedimento di
legge trova anche energia e forza relativamente al fatto che già di
per sé i tassi dei mutui si sono notevolmente abbassati - parliamo
di un dimezzamento, dal 2 all'1 percento - andando a svolgere
quindi un'azione generale molto positiva. Rispetto al fatto
d'intervenire ulteriormente, come abbiamo riportato in Commissione,
è molto concreto il dialogo che stiamo intrattenendo ormai da un
anno con Finaosta, e in molti casi esso ha portato a risultati
molto positivi, quindi io sono molto fiducioso su come verrà
scritta la convenzione. Questo tenendo sempre fermi alcuni paletti
che sono quelli dei controlli richiesti da Banca d'Italia.
Parliamoci chiaro, non è che si possono fare operazioni di credito
a soggetti che hanno una difficoltà, una criticità che non li rende
in qualche modo sostenibili; altri tipi di sforzo vanno fatti e
sono altre le misure su cui intervenire.
Vorrei rispondere anche al collega Cognetta, quando dice che
questo disegno di legge di per sé è insufficiente: come più volte
ho ripetuto, non è che dobbiamo guardare un disegno di legge alla
volta, c'è un quadro generale in cui, nell'ambito di coloro che
fanno investimento nell'innovazione, esiste ancora il contributo in
conto capitale. È chiaro che se un'azienda è in difficoltà, è
inutile sostenerla se non innova, se non cambia qualcosa; bisogna
che abbia un progetto di sviluppo sostenibile.
In più, proprio in questi giorni, stiamo lavorando con le altre
Regioni della Macroregione alpina - in particolare Lombardia,
Trentino e Friuli - per la realizzazione di un grande fondo
sostenuto dal fondo europeo per i finanziamenti del
capital
venture
: quegli investimenti che vengono fatti a fronte di un
fortissimo
business plan
.
Quindi si può fare credito ad aziende senza tutta quella
richiesta di garanzie che è necessaria, ma deve esserci dall'altra
un piano di sviluppo estremamente forte, perché altrimenti nessuna
banca, nessuna finanziaria può erogare denaro senza le sufficienti
garanzie.
Sicuramente ci sarà lo sforzo richiesto dal collega Chatrian per
cercare di fare in modo che le fideiussioni siano gestibili e
sostenibili. Se l'abbiamo fatto con tutti gli altri mutui,
riusciremo a operare anche in questa direzione, ma dall'altro, si
deve capire il senso di questa norma, per cui dobbiamo
assolutamente intervenire, perché, come fanno le altre Regioni, in
Valle d'Aosta dobbiamo stimolare, favorire la capitalizzazione da
parte delle imprese. Non bisogna dire quell'impresa sta bene, va
bene, non le faccio fare nulla; anche un'impresa che va bene, è
importante che si capitalizzi, perché domani è già troppo tardi
quindi è bene che lo faccia adesso. Questo darà forza a questa
impresa, permetterà di avere un rapporto più solido con le banche e
quindi magari di non avere neanche più bisogno di ricorrere ai
cosiddetti "mutui regionali".
Davvero, ci sarà molta attenzione nell'elaborazione della
convenzione, ci sarà una restituzione in Commissione e ringrazio
ancora una volta i commissari per l'attenzione che hanno prestato a
questo testo di legge.
Presidente -
Ha chiesto la parola il Consigliere Nogara,
ne ha facoltà.
Nogara (UVP) -
Per ribadire il nostro voto favorevole a
questa legge. Ho dimenticato nel mio intervento precedente di dire
una cosa, secondo me, molto importante: un ruolo importantissimo ce
l'hanno i funzionari, perché proprio i funzionari dovranno in
questa fase fornire i consigli utili e necessari a quelle imprese
che intendono aprire un mutuo del genere, e non solo nel settore
dell'industria, ma in tutti i settori, compreso quello
dell'agricoltura.
Consigliare nel modo giusto tutte quelle persone che sono forse
in difficoltà, ma che vogliono accedere a un mutuo del genere: il
lavoro dei funzionari secondo noi è determinante per instradare
queste imprese e questi imprenditori sulla strada giusta e per non
commettere ulteriori errori.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Abbiamo come gruppo particolarmente
apprezzato le risposte del collega Donzel. Innanzitutto grazie per
il prosieguo dell'
iter,
come da accordi presi in Commissione
oggi ufficializzati in Consiglio regionale. Siamo interessati a
conoscere nel merito la convenzione che come Assessorato
stipulerete con la nostra finanziaria e gradiamo che, prima di
firmarla e di approvarla, questo documento passi in Commissione,
fatto che ci darà la possibilità d'intervenire. E che questo sia un
primo passaggio anche su altre leggi importanti per poter
confrontarci serenamente, per essere da stimolo e di aiuto, perché
l'obiettivo è che lo sforzo pubblico vada in un'unica direzione,
che è quella di creare posti di lavoro, occupazione e sviluppo.
Quindi ci trova completamente d'accordo.
Chiederei al collega Donzel se fosse possibile - prima di
affrontare la Finanziaria 2017, quindi a dicembre 2016 - fare il
punto della situazione su questa legge e valutare le ricadute, dato
che mettiamo in campo degli strumenti, se si parli di una, due o
dieci aziende; capire come gli sforzi fatti in questi mesi verranno
recepiti dal mercato, dalle società e, come dicevamo prima, non
solo dalle società di capitale, ma anche dalle srl.
Questo è l'auspicio da parte del nostro gruppo, e verificheremo
insieme queste disponibilità e queste possibilità.
Presidente -
Non ci sono altre richieste di intervento,
dichiaro aperta la votazione sull'articolo 1. La votazione è
chiusa.
Presenti: 33
Votanti           
: 27
Favorevoli: 27
Astenuti: 6 (Bertin, Certan, Chatrian, Cognetta, Morelli e
Roscio)
Il Consiglio approva.
Passiamo dare lo stesso risultato anche per l'articolo 2? Stesso
risultato. Articolo 3. Stesso risultato. Articolo 4. Stesso
risultato. Articolo 5. Stesso risultato. Articolo 6. Stesso
risultato. Articolo 7. Stesso risultato. Articolo 8. Stesso
risultato. Articolo 9. Stesso risultato. Articolo 10. Stesso
risultato.
Possiamo mettere in votazione il disegno di legge nella sua
completezza. Dichiaro aperta la votazione. La votazione è
chiusa.
Presenti: 33
Votanti: 27
Favorevoli: 27
Astenuti: 6 (Bertin, Certan, Chatrian, Cognetta, Morelli,
Roscio)
Il Consiglio approva.
