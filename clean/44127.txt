Classificazione
ASSISTENZA SANITARIA E OSPEDALIERA



Oggetto del Consiglio n. 1189 del 26 gennaio 2022 - Resoconto
OGGETTO N. 1189/XVI - Interrogazione a risposta immediata:
"Azioni volte al potenziamento della medicina territoriale durante
la quarta ondata della pandemia da Covid-19".
Bertin (Presidente) -
Punto 4.03. Per l'illustrazione il
consigliere Baccega.
Baccega (GM) -
È un'interrogazione a risposta immediata
che ha nel suo testo tutto il percorso che s'intende individuare,
ovvero l'evoluzione della situazione epidemiologica in Valle
d'Aosta in questa quarta ondata che è ancora in corso.
Apprendiamo soltanto oggi dalle dichiarazioni del Vicepresidente
che c'è un rallentamento della diffusione del virus ed è quindi,
secondo me e secondo molti, il momento di agire in una direzione
ben definita.
Tutto questo all'inizio dell'anno ha portato al riscontro della
positività al virus di migliaia di Valdostani nell'arco di pochi
giorni e all'isolamento a scopo preventivo di moltissimi cittadini
valdostani.
In realtà i vertici sanitari regionali avevano evidenziato le
gravi difficoltà incontrate proprio nei primi giorni dell'anno sia
a mantenere attivo il supporto di servizio telefonico Info Tamponi,
sia nel continuare a garantire il servizio di contact tracing e
anche addirittura effettuare dei tamponi. Ci sono state delle
convocazioni anche andate a vuoto.
Venuti a conoscenza delle difficoltà con cui quotidianamente si
è costretti a convivere nella misura in cui si è positivi o
sospetti positivi al Covid-19, dovute principalmente a un contesto
medico sanitario extraospedaliero che ha in qualche modo palesato
un po' di confusione dei ruoli - questa è la grande criticità che
abbiamo riscontrato- e preso atto della necessità di aggiornare le
mutate esigenze e il piano regionale per l'emergenza, valorizzando
la medicina territoriale e favorendo il ruolo dei medici di base
sul territorio, interroghiamo l'Assessore regionale competente per
conoscere quali azioni sono state attivate nei mesi scorsi per
potenziare la medicina territoriale e affrontare al meglio
l'ampiamente prevista quarta andata e soprattutto se è stato
aggiornato il piano regionale per l'emergenza.
Presidente -
Risponde l'assessore Barmasse.
Barmasse (UV) -
Con riferimento all'oggetto di questa
interrogazione, condivido il fatto che la pandemia ha reso più
evidenti criticità preesistenti nell'erogazione della medicina del
territorio. Vorrei comunque evidenziare quanto messo in atto in
questi quindici mesi di Governo della sanità, compatibilmente con
la grave carenza di risorse umane e di professionisti della
sanità.
Potenziamento delle risorse del personale sanitario dell'Azienda
USL, anche mediante il ricorso alle procedure di reclutamento ai
sensi delle norme emergenziali; potenziamento delle USCA
nell'ambito dell'assistenza a domicilio dei pazienti positivi al
Covid; definizione di procedura aziendale finalizzata al
monitoraggio e al supporto farmacologico dei pazienti positivi al
Covid trattati a domicilio, diffusa ai medici di assistenza
primaria; definizione di un percorso di presa in carico e
trattamento con anticorpi monoclonali per i pazienti positivi al
Covid con particolari fattori di rischio, al fine di ridurre la
probabilità di ospedalizzazione, per il quale siamo primi in Italia
per casi trattati; l'attivazione di un'area sanitaria temporanea
presso la struttura residenziale di Variney per i pazienti Covid
positivi, sia in dimissione dall'Ospedale sia quale punto di
riferimento per gli ospiti delle strutture socio assistenziali del
territorio, sia per la gestione di pazienti positivi al Covid con
quadri clinici complicati e provenienti dal domicilio;
attivazione di un Covid Hotel per l'isolamento e la quarantena
di soggetti positivi asintomatici o pauci-sintomatici non
necessitanti di particolare assistenza sanitaria; potenziamento del
servizio di somministrazione di tamponi per la ricerca del
Sars-Cov-2 sia con l'attivazione del drive-in sia con la stipula di
accordi integrativi regionali con i medici di medicina generale e
con i medici pediatri di libera scelta, sia con la stipula di
accordi con le farmacie private convenzionate e pubbliche.
Per quanto riguarda, invece, le azioni relative alla
realizzazione della campagna vaccinale contro il Covid-19, si è
proceduto con: l'attivazione di HUB vaccinali aziendali, la
creazione di équipe territoriali per la somministrazione dei
vaccini a domicilio ai pazienti più fragili e/o non deambulabili,
la sottoscrizione di accordi integrativi regionali con i medici di
medicina generale e pediatri di libera scelta per le attività
vaccinali sia presso i propri ambulatori, sia presso le sedi
aziendali e la sottoscrizione di specifici accordi con le farmacie
private, convenzionate e pubbliche.
A livello di programmazione regionale - faccio richiamo al Piano
della salute e del benessere sociale che è in fase di definizione e
che vede una profonda riorganizzazione del territorio e dei suoi
servizi con le case di comunità ad alta, media e bassa intensità,
con gli ospedali di comunità e con la centrale operativa
territoriale - si compie il nuovo disegno dell'assetto
dell'assistenza sanitaria e socio-sanitaria territoriale.
Tali servizi saranno altresì accompagnati dalle nuove
disposizioni organizzative e dalla medicina convenzionata in fase
di aggiornamento, sia a livello nazionale sia a livello
regionale.
La riorganizzazione, come noto, s'inquadra nella missione 6 del
PNRR, la quale prevede, anche per la nostra Regione, degli
importanti investimenti.
Le strutture dell'Assessorato, in collaborazione con i referenti
competenti dell'Azienda USL della Valle d'Aosta, stanno
profusamente lavorando, oltre che sulle tante incombenze
giornaliere connesse alla pandemia, su tutti gli adempimenti che
sono richiesti per la suddetta riorganizzazione.
Infine, informo, e chiudo, che con riferimento al piano
regionale per l'emergenza, più propriamente denominato "Programma
operativo per la gestione dell'emergenza da Covid-19" di cui
all'articolo 18 comma 1 Decreto legislativo 18/2020, con
particolare riferimento al piano dell'assistenza territoriale, sono
sempre stati posti in essere tutti gli adempimenti richiesti dalle
norme, regolarmente monitorati a livello ministeriale.
Presidente -
Per la replica, il consigliere Baccega ne ha
facoltà.
Baccega (GM) -
Lei il 24 novembre comunicava che era sua
intenzione stimolare l'Azienda attraverso l'individuazione di
modelli organizzativi in grado di migliorare l'assistenza sanitaria
nelle tre aree assistenziali, l'area dell'assistenza territoriale -
di cui parliamo adesso - l'area emergenza-urgenza - di cui parliamo
adesso - e l'area ospedaliera.
Direi che nel suo intervento alcuni percorsi sono stati fatti.
Quello che non si capisce bene, che non si avverte, soprattutto
all'esterno, sono i ruoli e se esista un vero protocollo che dica
chi fa che cosa. Per esempio sul territorio abbiamo: quattro
distretti divisi in due gruppi, l'1, il 2, il 3 e il 4; le ADI, che
cosa fanno? I medici di continuità assistenziale, quanti sono e
come si muovono? Le USCA, quante sono? A chi fanno riferimento
tutte queste persone?
Ci sono sul territorio ancora troppe persone isolate che non
hanno né assistenza sanitaria né assistenza sociale, quindi il
sociale e l'assistenza sanitaria devono essere in qualche modo
contigui e presenti, ma poi ancora, al di là degli accordi
integrativi regionali che si danno ai medici di medicina generale,
che poi sono solo quattrini in più, qual è il loro ruolo effettivo?
Cosa devono fare nel contesto di un Covid-19 che a la quarta
ondata...
Presidente -
Consigliere Baccega concluda.
Baccega (GM) -
Io mi riferisco a quanto detto prima sul
regolamento, comunque ho finito.
È chiaro che su questo in qualche modo un ragionamento dobbiamo
farlo e sono disposto a farlo tutti insieme, al di là della
maggioranza o minoranza.
Magari su questo argomento torneremo ancora.
