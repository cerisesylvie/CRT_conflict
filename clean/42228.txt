Classificazione
ENTI LOCALI
Comuni



Oggetto del Consiglio n. 1142 del 2 dicembre 2019 - Resoconto
OGGETTO N. 1142/XV - Interrogazione a risposta immediata:
"Osservazioni formulate dalla Dirigente della struttura enti locali
sulla proposta di legge n. 32, riguardante la disciplina
dell'esercizio associato di funzioni e servizi comunali".
Rini (Presidente) -
Punto 6.03 all'ordine del giorno. Per
l'illustrazione, la parola al collega Restano.
Restano (GM)
- Il 27 giugno scorso, insieme ad altri
colleghi, abbiamo presentato la proposta di legge 32:
"Modificazione alla legge regionale 5 agosto 2014 n. 6 (Nuova
disciplina dell'esercizio associato di funzioni e servizi comunali
e soppressioni delle comunità montane)". Trascorsi parecchi mesi,
questa proposta di legge è pervenuta in Consiglio per scadenza
termini durante lo scorso Consiglio del 20 e 21 novembre.
Successivamente al Consiglio, abbiamo ricevuto le osservazioni da
parte della struttura enti locali della Regione.
Interroghiamo il Presidente della Regione per sapere quando sono
pervenute presso la sua segreteria le osservazioni relative alla
proposta di legge sopra citata, non perché vogliamo stigmatizzare
il comportamento degli enti locali, ma solamente per avere
chiarezza circa questo ritardo. Oggi discutiamo quest'importante
proposta di legge e quindi vorremmo avere il quadro di fronte a
noi. Per correttezza devo dire che ho presentato un 116, in merito
al quale sto aspettando risposta.
Presidente -
Per la risposta, la parola al presidente
Fosson.
Fosson (PNV-AC-FV)
- La Presidenza della Giunta ha
ricevuto in data 20 settembre le osservazioni del CELVA a un testo
presentato il 27 giugno. La Presidenza della Regione ha ricevuto il
16 ottobre un promemoria della dirigente della struttura enti
locali che accompagnava 7 schede predisposte per evidenziare le
criticità della legge regionale 6 del 2014, in comparazione con le
proposte di modificazione presentate dal Consiglio permanente degli
enti locali il 20 settembre, con la proposta di legge regionale 32.
Erano schede che poi lei ha avuto e in cui venivano comparate le
tre leggi e in cui si esprimevano le criticità della legge 6, come
era stato chiesto proprio per il discorso di un progetto del
dirigente. Il giorno dopo, perché la dirigente alle schede ha
accompagnato una lettera in cui diceva: "A seguito della recente
presentazione da parte del Consiglio permanente degli enti locali
del 20 settembre di un documento contenente proposte modificative
collegate alla legge 6, assegnatomi con deliberazione della Giunta,
si rende necessario per questa struttura esaminare con la
sua/vostra e le sue strutture le problematiche emerse, riprendendo
ed integrando i documenti già predisposti e inviati con i succitati
precedenti promemoria per ottenere i necessari indirizzi politici".
Il giorno dopo io ho riunito le strutture del legislativo e la
segreteria generale per lavorare su un testo da presentare e da
discutere e su cui confrontarci in commissione. Le criticità emerse
erano le stesse già indicate nelle premesse del testo presentato il
27 di giugno dai colleghi e il problema, come tutti sanno, è
d'importanza fondamentale per la Valle d'Aosta, cioè andare a
vedere perché non ha funzionato la legge 6 - e questo dobbiamo
dircelo - e i grandi problemi di una frammentazione dei comuni, con
una limitazione delle risposte amministrative. È iniziato un lavoro
per costruire un testo di base da confrontare. Il questore l'altro
giorno lo ha detto, mi sembra in modo importante, che bisogna
andare a rivedere le logiche e le aggregazioni dei comuni. Forse, e
mi assumo la responsabilità, c'è stata una non sinergia con la
commissione ma io pensavo che su un tema così grande ci sarebbe
stata la possibilità - lo diceva il consigliere Gerandin - di avere
un confronto e per cui noi siamo a disposizione. Non credo che
l'aver avuto in ritardo queste schede a uno che conosce l'argomento
come lei, collega Restano, possa aver impedito di fare un testo
diverso, tra l'altro c'è stata anche una dimenticanza nel prevedere
una copertura economica. Questo era il mio lavoro, era il mio
desiderio; credevo almeno di essere audito in commissione su
questo, di presentare una base per un discorso comune su un
argomento fondamentale per il futuro della Valle d'Aosta.
Presidente -
Per la replica, la parola al collega
Restano.
Restano (GM)
- Io credo che avremo tutto il tempo per
dibattere della sua risposta durante l'esame della proposta di
legge 32. Sicuramente avremmo avuto piacere di sentirla in
commissione, ma non abbiamo potuto farlo. Sicuramente dal 16
ottobre al 21 novembre è passato parecchio tempo. È stato un tempo
sottratto al lavoro della commissione. Noi non abbiamo la lettera
di trasmissione, non l'abbiamo ricevuta. Abbiamo solo ricevuto le
schede. Per quello ci è sorto il dubbio: una documentazione per
così dire incompleta, una trasmissione inusuale. E allora ci è
sorto il dubbio. Tante cose si sarebbero potute fare sicuramente
dal 27 giugno 2019.
