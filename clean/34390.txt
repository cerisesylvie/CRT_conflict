Classificazione
DEMANIO E PATRIMONIO REGIONALE



Oggetto del Consiglio n. 2173 del 25 gennaio 2012 - Resoconto
OGGETTO N. 2173/XIII - Interrogazione: "Iniziative per
custodire in Valle parte del velivolo pilotato da Corrado
Gex".
Interrogazione
Ricordato che nello scorso anno fu ritrovato sulle colline
cuneesi il timone di coda del velivolo (il Pilatus Porter) pilotato
da Corrado Gex;
Appreso che tale relitto, una volta esaminato dalle autorità,
venne riconsegnato al suo scopritore e che tuttora si trova in una
cascina del cuneese;
Ritenuto che tale cimelio dovrebbe essere conservato in un
luogo più degno a ricordo della tragedia che commosse la nostra
regione nel lontano 1966;
i sottoscritti Consiglieri regionali
Interrogano
la Giunta regionale per sapere se sia possibile, con la
disponibilità di chi detiene il pezzo, far rientrare tale cimelio
in Valle a ricordo della tragedia in cui perse la vita Corrado
Gex.
F.to: Carmela Fontana - Donzel - Rigo
Président
- La parole au Président de la Région,
Rollandin.
Rollandin (UV)
- Merci M. le Président.
In merito all'interrogazione, abbiamo ripercorso gli articoli e
le notizie stampa apparse in questi ultimi anni, in particolare nel
2010 - data in cui è apparsa la notizia - sul ritrovamento del
timone di coda dell'aereo di Corrado Gex. Questi articoli collocano
il ritrovamento del frammento nell'autunno 2009, sottolineano come
il timone di coda sia stato ritrovato a 500 metri dal punto in cui
cadde l'aereo e suggeriscono, sulla base delle fotografie e della
relazione della commissione di inchiesta dell'epoca, che il timone
sarebbe stato smontato dai resti dell'aereo e trafugato nei giorni
successivi alla sciagura. Elementi che si aggiungono a tutta la
triste vicenda e che non aumentano la chiarezza, anzi continua il
mistero su quello che è successo. Queste premesse per ricordare
come, senza entrare nel merito dell'ipotesi che tutti conosciamo
sull'incidente, nel quale nel 1966 persero la vita Corrado Gex e
gli altri passeggeri dell'aereo, ci siano ancora molte zone d'ombra
e, a quanto ne sappiamo, né l'inchiesta riaperta dal Procuratore di
Mondovì, né l'iniziativa assunta dal Deputato Nicco presso il
Comitato parlamentare per la sicurezza della Repubblica, per
verificare se ci sono tracce del disastro aereo negli archivi dei
servizi segreti, hanno finora portato elementi di novità.
In merito all'interrogazione dei colleghi, che ringrazio, voglio
manifestare la disponibilità della Giunta a verificare la
possibilità che il relitto del timone di coda del velivolo pilotato
da Corrado Gex possa essere trasferito in Valle d'Aosta. Se ciò
sarà possibile, procederemo agli atti amministrativi conseguenti e
a definire di concerto con i familiari di Corrado Gex e con il
Comune di Arvier la migliore collocazione possibile del cimelio, a
cui credo possiamo dare una giusta collocazione in accordo con
quelli che sono più vicini e che meglio potrebbero darci dei
consigli.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Apprendo questa notizia con molto piacere, anche se quello che
mi dispiace è che a distanza di anni non ci siano ancora dei
chiarimenti su tale vicenda. Spero che non si smetta di indagare,
perché farebbe piacere riuscire a sapere la verità, visto che hanno
perso la vita tre persone. La ringrazio perché questo, anche se non
riusciamo a riportare in vita Corrado Gex, è un gesto in suo onore
e fa onore a tutti, portando qui quel piccolo pezzo dell'aereo che
è stato ritrovato. Grazie.
