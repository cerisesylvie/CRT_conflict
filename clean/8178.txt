Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2619 del 12 febbraio 1987 - Resoconto
OGGETTO N. 2619/VIII - STRUTTURA REGIONALE PER LO STUDIO DEI
PROBLEMI DELL'ALIMENTAZIONE.- Ritiro di mozione.
PRESIDENTE:
Do lettura della mozione presentata dal
Consigliere Sandri:
MOZIONE
Ricordato
che l'articolo 2 dello Statuto regionale
affida alla nostra Regione potestà legislativa in materia di
agricoltura;
Considerata
l'importanza di una struttura regionale
per lo studio delle abitudini alimentari della nostra
popolazione;
Tenuto conto
che la legge statale 6 marzo 1958 n. 199
affidava al Ministero dell'Agricoltura gli studi nel campo
dell'alimentazione;
Richiamata
la legge regionale 9 novembre 1962, n. 21
con cui la Regione concorre nelle spese per l'istituzione ed il
funzionamento di una sezione dell'Istituto Nazionale della
Nutrizione dipendente dal Ministero sopracitato;
Evidenziata
l'evoluzione della capacità gestionale
regionale;
il Consiglio regionale
IMPEGNA
la Giunta regionale a:
- ricercare un accordo con il Ministero dell'Agricoltura per
il trasferimento delle competenze in materia, delle strutture e del
personale alla nostra Regione;
- a predisporre un progetto di legge in accordo con tale
Ministero per il superamento della legge regionale sopracitata e
per l'istituzione di un apposito Centro Studi.
PRESIDENTE:
Ha chiesto la parola l'Assessore alla Sanità
ed Assistenza Sociale Voyat; ne ha facoltà.
VOYAT (U.V.):
Chiederei al Consigliere Sandri di ritirare
la mozione che ha presentato o, al limite, di ripresentarla tra
quattro mesi circa, per le due motivazioni che seguono:
l'Amministrazione regionale, così come ha già fatto in passato,
chiederà al Ministero dell'Agricoltura che le competenze affidate
alla sede di Aosta dell'Istituto Nazione della Nutrizione, passino
alla Regione o, meglio ancora, all'U.S.L., stando a quanto prevede
la legge 833 in tema di educazione sanitaria. In passato, il
Ministero dell'Agricoltura ha sempre opposto un silenzio-rifiuto
alle nostre richieste, mentre ora abbiamo motivo di credere che la
situazione potrebbe cambiare e noi potremmo ottenere una risposta
positiva da parte dello stesso Ministero, perché la sede di Aosta
dell'Istituto della Nutrizione è rimasta con un solo rilevatore,
che dovrebbe andare in pensione nel prossimo mese di giugno.
Seconda motivazione. L'art. 14 della legge 7 agosto 1986 prevede
una campagna straordinaria di educazione alimentare.
L'Amministrazione regionale ha già risposto che aderirà a questa
campagna ed ha fatto presente che insieme all'U.S.L. sta
predisponendo un programma di medicina preventiva dell'età
evolutiva, che comprende "visite di tappa", iniziative di
informazione e di educazione alla salute con aspetti di educazione
alimentare. Ritengo, pertanto, che fra qualche tempo la discussione
sull'argomento potrebbe essere più approfondita, tale comunque da
sortire risultati più validi, che non sarebbero possibili oggi.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Prendo atto delle dichiarazioni
dell'Assessore e ritiro la mozione, promettendomi, però, di
ripresentarla a tempo debito.
PRESIDENTE:
La mozione presentata dal Consigliere Sandri
è pertanto ritirata.
IL CONSIGLIO
prende atto.
