Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 1243 del 9 febbraio 2022 - Resoconto
OGGETTO N. 1243/XVI - Interrogazione: "Richieste per una
migliore gestione dell'emergenza sanitaria da parte dei medici
pediatri e di assistenza primaria".
Bertin (Presidente) -
Punto n. 18. Per la risposta, ha
chiesto la parola l'assessore Barmasse.
Barmasse (UV) -
La prima domanda è: "quali siano le
richieste per una migliore gestione delle segnalazioni pervenute
all'Assessorato di competenza da parte dei medici di assistenza
primaria, dei medici pediatri e delle farmacie". L'unica
segnalazione formale che è pervenuta in Assessorato è stata quella
del dottor Detragiache, in rappresentanza di Federfarma Valle
d'Aosta, con la quale venivano richieste semplificazioni da portare
al portale regionale Covid gestito dalla Protezione civile
regionale al fine di accelerare i tempi legati all'espletamento
della parte burocratica relativa all'esecuzione di test antigenici
rapidi, richiesta per la quale l'Assessorato ha inviato specifica
nota ai referenti competenti della Protezione civile regionale per
un aggiornamento del sistema informativo nel senso richiesto.
"Se i rappresentanti delle varie categorie sopracitate sono
stati interpellati prima di approvare la delibera n. 20/2022":
confermo che i rappresentanti delle categorie citate al punto n. 1
dall'interrogazione, così come, tra l'altro, rappresentato nelle
premesse della DGR n. 20/2022 medesima, sono stati interpellati per
le vie brevi prima dell'approvazione dell'atto amministrativo e che
referenti hanno manifestato la loro disponibilità a collaborare ai
sensi delle disposizioni regionali approvate.
Presidente -
Per la replica, ha chiesto la parola il
consigliere Carrel.
Carrel (PA) -
Grazie Assessore per la risposta. Questa
segnalazione del dottor Detragiache sicuramente poteva pervenire
già prima dell'approvazione di questa delibera se fosse stato
magari coinvolto e magari si sarebbero evitati numerosi problemi,
perché vero è che oggi, per fortuna, i numeri sono sicuramente
calati ma questa delibera del 13 di gennaio 2022 legata a una
circolare del 30 dicembre 2021 invece è caduta in un periodo molto
delicato della quarta ondata, se siamo arrivati alla quarta - non
ricordo più a che numero siamo arrivati - ma comunque in un momento
specifico importante di un'ondata di Covid, quindi ha messo in
seria difficoltà le farmacie che si sono dovute fare carico,
insieme ai medici, di quelli che erano gli oneri che prima erano
ripartiti tra più soggetti.
Credo che questo sia il punto di quest'interrogazione e credo
che se sono state realmente sentite tutte le categorie, ipotizzo
che abbiano fatto delle osservazioni un po' più sostanziali di
quelle che ci ha presentato brevemente nella sua risposta e
dovevamo tenerne conto a monte. Adesso non c'è il problema perché
l'ondata è quasi terminata ma, quando sono state approvate, queste
misure hanno creato numerose problematiche.
Mi soffermo infine sul punto n. 4 del deliberato della delibera
n. 20 del 13 gennaio del 2022 nella quale si stabilisce che
l'attestazione di positività del Covid-19, rilasciata dai soggetti
di cui al punto 1, generata dal portale regionale, nonché dalle
strutture dell'USL della Valle d'Aosta, rechi il provvedimento
dell'Autorità sanitaria competente di messa in isolamento dei
soggetti positivi ai sensi e per gli effetti dell'articolo 1, comma
6, del DL n. 33/2020. Se questo fosse stato possibile, forse era
uno dei passaggi che bisognava fare già a ottobre-novembre proprio
per sgravare anche le nostre Amministrazioni degli Enti locali,
perché sappiamo che tantissimi Sindaci hanno avuto molti problemi a
fare le ordinanze e poi a revocare alla fine del periodo di
isolamento tali ordinanze, quindi poteva essere un tema già da
affrontare a ottobre e soprattutto però affrontarlo insieme ai
farmacisti e ai medici, i quali si vedono però aggravare il loro
lavoro, quindi trovare un sistema diverso. Questo ci fa riflettere
su come abbiamo gestito questa ondata invernale nel 2021-2022.
