Classificazione
AMBIENTE
Stoccaggio e smaltimento rifiuti



Oggetto del Consiglio n. 2785 del 6 giugno 2017 - Resoconto
OGGETTO N. 2785/XIV - Interpellanza: "Stato di attuazione del
piano regionale di gestione dei rifiuti".
Rosset (Presidente) -
Punto n. 17 dell'ordine del giorno.
Ha chiesto la parola il collega Cognetta, ne ha facoltà.
Cognetta (M5S) -
Collega Roscio, non me ne abbia se la
nomino durante la risposta, non vorrei che si arrabbiasse...
(interruzione dell'Assessore Roscio, fuori microfono)
...potrei dire l'innominato che si occupa di rifiuti, ma in
questo momento è lei. Solo per dare un po' più di
verve
ad
un argomento che abbiamo già trito e ritrito decine di migliaia di
volte. Cosa chiedo con questa interpellanza? Molto brevemente c'è
stata una legge approvata fine 2015, che era il piano che parlava
della gestione dei rifiuti; all'interno di questo piano è stato
spiegato quali erano le possibili soluzioni che si trovavano al
trattamento e alla modalità di gestione. Non solo, si faceva anche
riferimento alla modalità impiantistica, alle soluzioni tecniche
che si volevano utilizzare. Tenendo presente che lei ha lanciato
l'allarme sulla discarica e sicuramente, se lei lo ha lanciato,
vuol dire che è vero, cioè che la discarica a metà del prossimo
anno sarà esaurita, a questo punto io le chiedo a che punto siamo
con l'attuazione del piano, qual è lo scenario che è stato scelto,
ammesso che sia stato scelto dall'Amministrazione, ma penso che
ormai dovrebbe essere stata fatta la scelta visto che siamo al
limite. Rispetto a quelli ipotizzati nel piano, qual è quello che
verrà scelto; quali sono i costi aggiuntivi per ognuna delle scelte
ed eventualmente se ci saranno dei costi delle infrazioni a cui
verrà sottoposta la Regione rispetto al fatto che non riuscirà a
gestire il piano in maniera corretta. Tutto questo sostanzialmente
per capire qual è lo stato dell'arte, ma soprattutto alla fine che
scelte farete, ammesso che abbiate deciso, perché se, da un lato,
non avete deciso, penso che ormai sono passati già diversi anni,
qualcosa dovreste avere fatto. Se invece avete già deciso, se, per
piacere, me lo fa sapere, così magari discutiamo anche del come
verranno gestiti i rifiuti e di quanto costerà alla popolazione la
vostra scelta.
Presidente -
Per la risposta, chiede la parola
l'Assessore Roscio, ne ha facoltà.
Roscio (ALPE) -
Grazie collega Cognetta che correttamente
pone una questione a cui è doveroso dare una risposta alle sue
quattro domande cercando di essere il più possibile chiaro.
Riguardo alla domanda n. 1 su qual è lo stato di attuazione del
piano, nella sua interpellanza lei ripercorre un po' quello che sta
scritto nel piano regionale, che, come ha ricordato, è stato
approvato con legge e che ad oggi costituisce uno strumento di
pianificazione e programmazione della Regione e che quindi anche
questa Giunta giustamente dovrà seguire. La fase 1 del piano è
quella ormai avviata e conclusa, oggi siamo alla fase 2 che prevede
la realizzazione degli impianti. Come lei ha detto e come c'è
scritto nel piano, questa realizzazione degli impianti è un tipo di
trattamento esclusivamente con impianti a freddo, impianti a freddo
di selezione meccanica. Questi impianti a cosa dovranno essere
destinati? Dovranno essere destinati a dare quelle risposte di
minima per riuscire a consentire alla Regione, da un lato, il
rispetto delle norme attuali per il conferimento in discarica e,
dall'altro, di evitare che i rifiuti possano dover andare, anzi,
debbano andare fuori Valle. Cosa succederà poi lo vedremo in
seguito. Per gli impianti che vengono citati nel piano, ma che sono
in questa fase vi è solo una prima descrizione preliminare, non
sono esattamente descritti nel dettaglio, perché ovviamente saranno
le fasi progettuali a dover descrivere nel dettaglio quali
impianti, sono quelli che riporta il piano, che sono
tritovagliatura e biostabilizzazione, che vuol dire un po' tutto e
un po' niente, tant'è vero che il decreto del Ministro del 2013
esplicita che la tritovagliatura non dà garanzie in merito ad
un'effettiva bontà di questi impianti, ma nel rispetto degli
indirizzi politici, che sono sostanzialmente quelli di cercare di
ridurre il più possibile il conferimento in discarica, oltre a
conferire un rifiuto che ad oggi non è trattato. Noi giustamente
pertanto dovremo andare a fare degli impianti che consentano il
pieno rispetto delle leggi e quindi ovviamente ci dovrà essere la
parte di stabilizzazione per la frazione organica e una fase di
selezione per l'altra selezione. A questo va aggiunto tutto un
percorso storico che non si può tacere, nel senso che, come lei
giustamente ha ricordato, noi oggi siamo nella condizione di avere
poco tempo per evitare conseguenze gravi alla Regione. Non si può
tacere che ad oggi questi ritardi sono principalmente da
individuare in una scelta che è stata fatta in allora: quella di
dare comunque l'assegnazione provvisoria ad un bando in presenza di
un referendum, che è quello che poi ci ha portato ad avere tutta
una serie di conseguenze per i ricorsi. Vorrei ricordare che solo
ad aprile del 2016 il Consiglio di Stato ha dato una risposta
definitiva per chiudere la vicenda, quindi ad aprile 2016
potenzialmente si era in condizioni di poter dare già seguito alle
scelte di cui stiamo parlando oggi.
Come lei giustamente ha ricordato, noi oggi abbiamo tre lotti,
di cui il terzo lotto di discarica che è coltivato, che dovrebbe
andare ad esaurimento a metà del 2018. Non solo, abbiamo un quarto
lotto che rappresenta ad oggi l'unico impianto per conferire e che
rappresenta anche un valore che sarebbe bene preservare per una
gestione in grado di conferire un rifiuto stabilizzato, cosa che ad
oggi non è. La discarica ad oggi richiede comunque una gestione
post
chiusura trentennale per legge, mentre noi abbiamo una
scadenza del gestore a fine 2017. Oltre a questo, c'è non dico
l'opportunità, ma l'obbligo di evitare una discontinuità nella
gestione dei rifiuti. In più c'è anche un rischio o, meglio, un
rischio concretissimo di aprire una fase di transizione dove anche
se si potrà andare a reperire ulteriori spazi in discarica, questi
tempi e queste possibilità saranno molto limitati nel tempo. Per di
più l'individuazione di un nuovo gestore e i tempi amministrativi
necessari e i tempi invece per realizzare le opere non si potranno
comprimere in meno di due anni. Capisce quindi che le condizioni di
ingresso sono estremamente delicate proprio se si vuole evitare
quello stato emergenziale che aleggia, ma che noi non vorremmo
neanche contemplare nelle nostre scelte, per cui già le anticipo la
risposta alla domanda n. 4: noi faremo tutto il possibile e
seguendo l'iter previsto dal piano, quindi dal momento in cui la
decisione e la scelta della Giunta sarà compiuta, ovviamente noi
daremo comunicazione non solo a lei, Consigliere Cognetta, ma tutti
i Consiglieri, a tutto il Consiglio andando in commissione al più
presto per definire e per illustrare le scelte e le modalità delle
nostre scelte.
Domanda n. 2: lo scenario di piano prevede degli impianti che
mirino a garantire per la Regione l'autosufficienza e anche il
corretto conferimento di materiale stabilizzato, questo perché oggi
la Regione su molte frazioni non è completamente autosufficiente.
Faccio solo un esempio: per quanto riguarda la frazione
multimateriale, ad oggi la Regione non dispone di impianti che
siano in grado di consentire di ragionare direttamente con le
filiere nazionali, per cui abbiamo un intermediario che ovviamente
costa e che dovremo andare ad eliminare con la costruzione degli
impianti per avere degli introiti maggiori, che dovrebbero andare a
diminuire invece i costi maggiori derivanti dagli investimenti. Su
questo, cioè nell'ottica di dare delle risposte, questa Giunta ha
già adottato delle scelte: quelle linee di indirizzo date agli Enti
locali, su cui ovviamente bisognerà cercare di andare ad illustrare
meglio, perché forse certe informazioni non sono correttamente
passate, mentre invece deve passare l'idea che la collaborazione
tra la Regione, gli Enti locali e i cittadini è fondamentale in
questa fase se si vuole comprimere il più possibile quella fase
transizionale, che viceversa comporterebbe decisamente maggiori
costi, maggiori oneri per i cittadini.
Per quanto riguarda i dettagli degli impianti, questi sono
esplicitati solo in maniera grossolana nel piano, perché ovviamente
dovranno essere demandati ad una fase di progettazione che in
questo momento non è ancora avviata. Per invece venire alla fase
dei costi, il piano regionale fa una serie di analisi che sono però
delle valutazioni del tutto preliminari e direi anche poco
attendibili su quello che ci si può aspettare, comunque lo trova
direttamente anche sul sito. Ad oggi i costi sono poco inferiori ai
5 milioni di euro annui (4,8 milioni) e l'ipotesi con la nuova
impiantistica si aggira in un'aggiunta di circa 1,5 milioni di euro
l'anno. Per arrivare tra quello che sarà poi veramente il costo
aggiuntivo o meno rispetto alle valutazioni preliminari, qui
importa moltissimo quali saranno le risposte anche a livello di
raccolta, trasporto e recupero che tutti gli Enti locali
riusciranno a mettere concretamente in piedi nel giro di meno di un
anno, perché ovviamente se gli indirizzi politici che sono stati
adottati, sono quelli di ridurre il quantitativo di rifiuti
indifferenziati da conferire in discarica, quindi la riduzione dei
costi di smaltimento e contestualmente aumento dei ricavi dalle
frazioni differenziate anche mediante lo strumento, la leva della
tariffazione puntuale, ecco che forse ci sarà una forbice maggiore
rispetto a quella prevista e scritta nel piano, ovviamente questi
saranno poi risultati che verranno demandati poi alla realizzazione
concreta. Consigliere Cognetta, comunque, nel più breve tempo
possibile verremo in commissione ad illustrare le scelte.
Dalle ore 12:07 assume la presidenza il Vicepresidente
Fosson
.
Fosson (Presidente) -
Per la replica, la parola al
Consigliere Cognetta.
Cognetta (M5S) -
Assessore Roscio, quattro domande e zero
risposte. Per la prima, il punto 1: "quale sia lo stato
dell'attuazione del piano dei rifiuti..." ci ha messo sette minuti
e in sette minuti non mi ha detto qual è lo stato di attuazione, se
non che è una situazione che ci trasciniamo da tempo, che gli spazi
sono quasi terminati, che dobbiamo tenere presente che per la fase
di transizione ci saranno circa due anni. Scongiuriamo sicuramente
questa possibilità, ma sicuramente - glielo dico io "sicuramente"
perché, da quello che ha detto, così viene fuori - ci
arriveremo...che bello! E meno male che doveva risolvere tutto e
che ha studiato tanti e tanti anni su questo argomento! Mi
aspettavo sinceramente una risposta molto più pratica, tecnica e
incisiva di quella che mi ha dato. Per sette minuti mi ha
raccontato il nulla, perlomeno lo facesse in maniera divertente
potremmo almeno riderci su...non c'è neanche più da ridere...
È poi passato al punto 2: "quale sia lo scenario tra quelli
ipotizzati...", e sono quelli del piano, non sappiamo però quali,
ma presto o tardi verrà deciso quando dirci anche noi quali
saranno...buono a sapersi, anche qui l'ho segnato, perché era
interessante: due minuti di non risposta. Io fino adesso ne ho
impiegati due per dirle che non ha risposto, ma ci metto ancora
altri tre per spiegarle cosa poteva rispondere.
Per quanto riguarda le risposte, tecnicamente se non sappiamo
neanche quanto andremo a spendere, soprattutto quanto i cittadini
spenderanno in più, qualsiasi decisione prenderà sarà del tutto
arbitraria, inutile e soprattutto sarà costosa perché non sarà
motivata. Se al posto suo ci fosse il precedente Assessore, non
avrei risparmiato le critiche, come non le sto risparmiando a lei,
perché sarebbero delle non risposte, come ho già detto. Vede, però,
dal precedente Assessore che non si occupava di rifiuti magari
qualche
défaillance
me l'aspettavo, da lei molto meno,
invece quello che otteniamo è che forse c'è un milione e mezzo in
più, ma forse no, forse potrebbe essere anche di più e non sappiamo
esattamente quanto.
Per quanto riguarda l'ultimo punto, speriamo di non avere delle
infrazioni. Saremo in ritardo di due anni, forse qualche infrazione
ci arriverà, ma ripeto: è assolutamente insufficiente,
inconcludente ciò che sta facendo: questa è la realtà! Se poi mi
viene a raccontare che sono gli uffici...gli uffici ci sono sempre
stati, gli uffici li conoscevamo già benissimo. Tutta la situazione
la conoscevamo perfettamente, lei anche molto meglio di me. Io sono
uno che ha studiato dopo, ma lei è partito da molto prima di me, e
questo adesso è il risultato? Non lo so, Assessore, che dobbiamo
fare, vuole andare a ripetizione dall'ex Assessore? Magari impara
qualcosa, a rispondere meglio? Magari mette giù qualche
provvedimento e poi ce lo fa vedere, o dobbiamo ancora
aspettare?
Dalle ore 12:18 riassume la presidenza il Presidente
Rosset
.
