Classificazione
ASSISTENZA SANITARIA E OSPEDALIERA
ASSISTENZA SOCIALE



Oggetto del Consiglio n. 3329 del 21 febbraio 2024 - Resoconto
OGGETTO N. 3329/XVI - Interpellanza: "Intendimenti in ordine
alla presenza di distributori automatici nelle strutture
dell'Azienda USL dedicate alle problematiche legate alla
malnutrizione".
Bertin (Presidente) -
Punto n. 37. Consigliere Brunod, ne
ha facoltà.
Brunod (RV) -
Facendo riferimento alle notizie pubblicate
sulla pagina istituzionale della Regione, fonte Assessorato alla
sanità, salute e politiche sociali, in data 31 ottobre 2023, dove
vengono riportate le seguenti informazioni dalla Giunta: "Approvate
le linee d'indirizzo per la prevenzione e il contrasto del
sovrappeso e dell'obesità, il protocollo d'intesa tra la Regione,
l'Università degli studi di Torino per la formazione nelle scuole
di specializzazione di area sanitaria per il piano di prevenzione
vaccinale 2023-2025".
Nel comunicato stampa si riporta anche quanto segue:
"L'Assessorato alla sanità, salute e politiche sociali informa che
nella sua ultima riunione la Giunta regionale ha recepito l'accordo
della Conferenza Stato-Regioni, inerente alle linee d'indirizzo per
la prevenzione e il contrasto del sovrappeso e dell'obesità, e ha
approvato le attività a supporto dei bambini e degli adolescenti in
età scolare e di accesso ai servizi psicologici per pazienti
affetti da patologia oncologica, nonché il Piano di prevenzione
vaccinale 2023-2525".
La diffusione dell'obesità è aumentata nel tempo e ha raggiunto
dimensioni epidemiche, costituendo ormai uno dei maggiori problemi
di salute pubblica a livello mondiale, in quanto i bambini in
sovrappeso od obesi hanno maggiori probabilità di diventare adulti
obesi rispetto a quelli di peso normale.
Nell'ottica di dedicare a questo tema azioni di prevenzione e
assistenza, la Giunta regionale ha affidato all'Azienda USL il
compito di redigere un percorso preventivo, diagnostico,
terapeutico, assistenziale, integrato e condiviso tra l'area
preventiva e quella clinica.
La collaborazione con l'Azienda USL porterà a costituire una
struttura dedicata con un percorso di presa in carico integrata dei
pazienti con obesità, sia adulti che bambini, mettendo in rete i
medici di medicina generale con i pediatri di libera scelta.
Rimarchiamo che in alcune strutture della USL VDA risultano
essere stati posizionati dei distributori automatici di bevande,
merendine, snack eccetera, nelle immediate vicinanze degli
ambulatori relativi alla dietologia e alla malnutrizione.
Per fare un esempio pratico immaginatevi la porta
dell'ambulatorio, la placchetta con scritto "Dietologia e
malnutrizione" e appena accanto il distributore automatico.
Tenendo conto che sul sito istituzionale www.usl.vda.it è stata
creata un'apposita sezione intitolata "Prevenzione, salute,
benessere", dove viene elencata tutta una serie di progetti e di
attività relativi alla promozione ed educazione alla salute,
s'interpella l'Assessore competente per sapere se vi sia
l'intenzione di verificare la presenza di tali situazioni
all'interno delle strutture della USL VDA e, nel caso, se ritenga
opportuno proporre delle modalità di gestione e disposizioni
differenti rispetto a quelle attuali in modo tale che venga portata
avanti una maggiore attenzione e sensibilità alle problematiche
legate alla malnutrizione.
Presidente -
Risponde l'assessore Marzi.
Marzi (SA) -
La collocazione dei distributori automatici
di bevande, merendine e snack all'interno del Parini non risulta
vicina agli ambulatori di dietologia e malnutrizione, infatti al
blocco D dell'Ospedale Parini, sede di parte dell'attività
ambulatoriale della dietologia e nutrizione clinica, non vi sono
distributori automatici di bevande, merendine e snack.
Nemmeno al piano - 1 del Beauregard, ove si svolge l'altra parte
dell'attività ambulatoriale della dietologia e nutrizione clinica,
sono collocati distributori automatici di bevande, merendine e
snack.
Al piano - 1 del Beauregard, vicino alla scala ove sono ubicati
gli ambulatori di ginecologia e ostetricia, vi è un distributore di
bevande, merendine e snack.
Il distributore - oltre ad alcuni articoli di cibo
preconfezionato che potrebbero definirsi ad alto contenuto calorico
- offre alternative valide quali frutta secca o parmigiano,
lasciando quindi libera scelta all'utente nel rispetto del
principio del libero arbitrio.
Tale distributore si trova vicino agli ambulatori di ginecologia
e ostetricia, ma non agli ambulatori di dietologia e nutrizione
clinica, che sono separati dal distributore stesso da un corridoio,
due altre porte, due scorrevoli e una porta tagliafuoco.
L'argomento è comunque all'attenzione da parte dell'Azienda USL
e oggetto di approfondimento per prediligere la presenza di snack
più salutari possibili.
Presidente -
Consigliere Brunod, a lei la parola.
Brunod (RV) -
Ringrazio l'Assessore, ovviamente io non ho
fatto il nome della località dove è stata individuata questa
problematica, non rientra nelle due che lei mi ha citato, ma non è
questo il problema, anzi, ci fa piacere che lei abbia detto
comunque che è sua intenzione verificare questa problematica e
cercare di risolverla in quanto, come abbiamo detto, la cosa
principale è dare il buon esempio su come bisogna fare, quindi
questa problematica che è stata riscontrata non è sicuramente
l'esempio giusto per cercare di combattere questa problematica
dell'obesità e della malnutrizione.
Quello che suggeriamo è di fare un'ulteriore verifica e di
cercare di rimediare a questo problema.
