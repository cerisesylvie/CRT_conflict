Classificazione
ATTIVITÀ CULTURALI



Oggetto del Consiglio n. 2525 del 25 maggio 2023 - Resoconto
OGGETTO N. 2525/XVI - Interpellanza: "Valutazioni in merito
ad un evento organizzato dalla Fondation Emile Chanoux".
Bertin (Presidente) -
Punto n. 41. Per l'illustrazione,
la consigliera Minelli.
Minelli (PCP) -
Come è noto, la Fondation Emile Chanoux
ha organizzato all'inizio del mese di maggio un evento in città per
presentare il libro "L'ingiustizia di Palazzo Giustiniani" di
Stefano Bisi, gran maestro del Grande Oriente d'Italia.
All'iniziativa, o almeno così abbiamo letto dal comunicato
stampa, ha dato il patrocinio anche l'Istituto storico della
resistenza e della società contemporanea in Valle d'Aosta.
Devo dire che, nel leggere la notizia e poi nel vedere anche la
locandina che pubblicizzava l'evento, siamo rimaste sorprese e
anche un po' sconcertate. Nei giorni seguenti e anche dopo la
serata del 4 maggio, sono state poi diverse le persone che ci hanno
manifestato le loro perplessità e anche un certo disagio, perché la
sensazione diffusa è che si sia trattato di una vetrina per le tesi
e le attività della massoneria, che è notoriamente una forma di
associazione a carattere riservato, da sempre molto problematica
rispetto alla dialettica democratica, e caratterizzata da un
operato e un funzionamento che risulta un po' difficile definire
trasparente.
Penso che anche altri Consiglieri abbiano letto sul Fatto
Quotidiano del 13 maggio - era nella rassegna stampa - l'articolo
di Paolo Frosina sulla vicenda dell'ex Procuratore capo di Bolzano,
Guido Rispoli, ora Procuratore generale a Brescia, che per aver
presentato un suo libro alla casa massonica di Bolzano, nel corso
di un evento pubblico, è stato sottoposto dal Consiglio Superiore
della Magistratura - quindi il CSM, non la redazione di un giornale
estremista - a una procedura di trasferimento per incompatibilità
funzionale perché si ipotizzava, e cito, "la contiguità, seppur
incolpevole, con l'ambiente massonico".
L'autore dell'articolo a un certo punto riferisce che la difesa
di Rispoli ha insistito sul carattere pubblico e non riservato
dell'evento, portando a prova il fatto che alla presentazione del
libro ci fossero anche delle donne; e questo fa emergere un altro
dato che è in qualche modo collegato alla questione massonica, cioè
il fatto che esiste ancora una difficoltà rispetto alla
partecipazione femminile, che non è prevista in tutte le logge,
anzi.
Assenza di trasparenza e scelte improntate a una più o meno
dichiarata discriminazione sessuale: forse basterebbero questi due
dati a scoraggiare l'organizzazione di eventi di promozione come
quello del 4 maggio scorso. Ma al di là della particolare vicenda
di Bolzano, è sicuramente più noto - questo credo noto davvero a
tutti - quanto si è verificato nel 2017, quando il Grande Oriente
d'Italia aveva rifiutato di fornire l'elenco degli aderenti alle
logge della Calabria e della Sicilia alla Presidente della
Commissione parlamentare, l'onorevole Rosy Bindi, che indagava
sulle attività mafiose e sugli intrecci con le logge massoniche,
una vicenda questa che è stata evocata anche nella serata di Aosta
e che per le cose che sono state dette ha anche suscitato più di un
sobbalzo.
Non si è trattato quindi di un episodio banale, di un evento
come ce ne sono tanti, e nell'interpellanza abbiamo evidenziato che
la Fondation Chanoux ha come obiettivi statutari il ricordo
dell'azione di Emile Chanoux e lo sviluppo di studi federalisti e
regionalisti; non si comprende dunque per quale motivo abbia scelto
di offrire visibilità in Valle d'Aosta alla massoneria attraverso
la promozione di un libro di un importante esponente della
stessa.
Ugualmente abbiamo evidenziato che la finalità precipua
dell'Istituto storico della resistenza è la raccolta e la
divulgazione della documentazione sulla resistenza al fascismo e al
nazismo in Valle d'Aosta, il sostegno alle attività di sviluppo
della democrazia, obiettivi distanti da quelli del mondo
massonico.
Non è stata quindi, a nostro avviso, questa una buona
iniziativa. Ci direte che Fondation e Institut non sono sottoposti
a vigilanza della Regione, la Regione finanzia ma poi si tratta di
enti che agiscono autonomamente sulla base delle decisioni dei loro
Presidenti e dei Consigli di amministrazione, ed è vero, è
così.
Certamente l'autonomia operativa è piena e va salvaguardata come
per altre istituzioni, ma una valutazione, un'espressione sulla
operatività di tali enti in relazione ai loro compiti
istituzionali, a nostro avviso, va comunque fatta, ovviamente non
sul singolo episodio, perché una coerenza fra le finalità e
l'operatività ci deve essere.
È stato un episodio, una leggerezza che non si ripeterà e che
viene riconosciuta oppure, secondo voi, è stata un'iniziativa buona
e c'è l'appoggio a proseguire su tale strada?
Le domande che noi poniamo sono quindi queste: "Se il Governo
era stato in qualche modo informato di questa anomala iniziativa
della Fondation Chanoux, quali valutazioni sono state fatte
rispetto all'evento del 4 maggio?" e "Se sono state assunte delle
iniziative, si condivide che istituti finanziati dalla Regione
dedichino tempo e risorse a iniziative estemporanee e non
pertinenti con il loro ruolo, come quella citata del 4 maggio".
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie, collega Minelli, che mi
dà modo anche di chiarire un po' i contorni di quest'evento.
Alla domanda 1, "Se era informata la Giunta dell'anomala
iniziativa della Fondation Chanoux", posso dire con un certo
dispiacere, direi anche con un po' di disappunto, che non sono
stato invitato all'evento in oggetto e neppure informato.
Quando il 5 maggio, il giorno dopo la conferenza, ho fatto
chiedere dalla mia segreteria alcune informazioni direttamente al
Presidente della Fondation, il signor Gheller, e lo stesso mi ha
risposto: "L'idea, il titolo, la scelta dei relatori e
l'organizzazione della serata sono imputabili totalmente a me e
sono pronto ad assumermi tutte le mie responsabilità", precisando
poi che l'organizzazione della conferenza non è stata deliberata
dal CdA perché rientra nella normale attività della Fondation che,
in quanto ente culturale, organizza periodicamente incontri e
conferenze, collaborando con le diverse realtà culturali delle
società civili valdostane, italiane ed estere, tra cui a titolo
d'esempio il citato Istituto storico della resistenza e della
società contemporanea in Valle d'Aosta.
Come è noto, io non ho mai voluto condizionare l'attività delle
nostre société, nel senso di indirizzarne le proposte culturali,
essendo peraltro le stesse regolamentate dai loro statuti e da
alcune leggi di riferimento, ma in questo caso, avendo appreso dai
giornali dell'iniziativa dal titolo "Massoneria e istituzioni,
dialogo tra corpi intermedi della società", mi sono chiesto quale
fosse l'attinenza tra la
mission
della Fondation e lo
specifico evento, visto che la Fondazione persegue la finalità di
favorire in Valle d'Aosta lo studio, l'insegnamento del federalismo
e del regionalismo europeo e mondiale, con particolare attenzione
per i problemi delle minoranze linguistiche e per le condizioni
socio economiche dei popoli minoritari e poi approfondire e
diffondere le conoscenze in tali campi e confrontare le relative
esperienze.
Per rispondere alla domanda n. 2, circa le valutazioni fatte
rispetto all'evento del 4 maggio, posso dire che anche in fase di
rendicontazione del bilancio verrà valutata dal dirigente preposto
l'attinenza di questa conferenza e delle altre iniziative
organizzate nell'anno in corso con le finalità perseguite dalla
Fondazione.
Non mi esprimo sull'opportunità o meno di questo tipo di
manifestazioni o di altre proprio per i motivi di cui alla risposta
precedente, io non ingerisco nelle scelte e nell'autonomia, che lei
giustamente ha richiamato, delle associazioni culturali, ma
francamente non mi sembra di rilevare, a leggere gli obiettivi
statutari, un'attinenza tra la mission dell'Institut d'etudes
fédéralistes e régionalistes e quest'iniziativa.
Per rispondere alla domanda n. 3, condivido assolutamente con
lei l'idea che istituti finanziati dalla Regione non debbano
perseguire iniziative estemporanee e non pertinenti con il loro
ruolo, e, per evitare in futuro che questi diventino luoghi di
discussione su argomenti che soddisfino in questo caso il singolo
più che le finalità dell'ente, ho caldamente ricordato al
Presidente che la Fondazione è retta da un CdA designato dal Centre
International de formation européenne e dal Governo regionale, e
che le risorse da noi corrisposte devono essere utilizzate in modo
conforme alla mission dell'ente e non per iniziative estemporanee
non pertinenti, come le ha giustamente definite lei.
Presidente -
Per la replica la consigliera Minelli.
Minelli (PCP) -
Vedo che anche lei, leggendo la
locandina, ha avuto una reazione simile alla nostra, poi lei ha
citato anche il sottotitolo della locandina e quindi anche su
quello devo dire che c'erano state delle reazioni, e non parlo
soltanto di reazioni nostre, ma sto parlando anche un po' della
comunità che normalmente è abbastanza vicina ai temi di cui si
occupano Fondation e Institut e che ha manifestato, come dicevo,
anche un certo disagio.
Ho appreso poi, da quello che lei ci ha appena detto, la
risposta del Presidente di Fondation Chanoux che, se ho capito
bene, dice che è un evento completamente sotto la sua
responsabilità, che non è stato condiviso con il CdA o altri e la
cosa in qualche modo un po' mi rassicura, perché mi sarebbe
sembrato molto strano che soprattutto l'Istituto storico della
resistenza avesse dato il patrocinio, mentre nella locandina io li
ho visti posti sullo stesso piano; è stato fatto in collaborazione,
però se poi il Presidente dice che è una cosa da ascrivere
completamente a se stesso, mi viene il dubbio che la piena
collaborazione nella decisione nell'organizzazione di
quest'iniziativa non ci sia stata.
Bene anche che in fase di rendicontazione, di bilancio, si
faccia una valutazione.
Io ieri, intervenendo sulla questione della relazione
sull'Europa, ho citato un altro evento che è stato sostenuto,
patrocinato e presentato dalla Fondation Chanoux, che è questa
traversata delle Alpi con un'armatura allo scopo di capire come si
muovevano le armate medievali, e devo dire che anche quello mi
sembra che sia poco aderente e coerente con le finalità di
Fondation Chanoux, che si occupa di studi federalisti, di
divulgazione del pensiero di Chanoux, di sviluppo del pensiero
regionalista, eccetera eccetera.
Credo che le risposte che lei ci ha dato in qualche modo vadano
nella stessa direzione di quello che noi pensiamo e che abbiamo
espresso relativamente a questa vicenda, e che fuori di qui molte
altre persone hanno fatto.
Poi sono perfettamente d'accordo con lei quando dice che le
nostre sociétés devono avere piena libertà di azione e di scelta, è
corretto, però qui noi non stiamo parlando di una pubblicazione che
è frutto di un lavoro di ricerca della Fondation o di Institut.
L'Istituto della resistenza ha pubblicato volumi che hanno a che
fare con la storia della massoneria, ma sono appunto il risultato
di una ricerca fatta da una persona che lavora proprio per
l'Istituto.
Qui è una cosa diversa, qui si è fatta la presentazione di un
libro del Gran Maestro dell'Oriente d'Italia, e credo che questa
sia una pagina non tanto positiva dell'attività di Fondation e
dell'Istituto.
