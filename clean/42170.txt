Classificazione
ASSISTENZA SANITARIA E OSPEDALIERA
Igiene e sanità pubblica
ISTRUZIONE PUBBLICA



Oggetto del Consiglio n. 1101 del 21 novembre 2019 - Resoconto
OGGETTO N. 1101/XV - Interrogazione: "Esclusione di bambini
dall'accesso all'istituzione scolastica per mancato assolvimento
degli obblighi vaccinali".
Rini (Presidente) -
Punto 7 all'ordine del giorno. Per la
risposta, la parola all'assessore Certan.
Certan (AV) -
Rispondo alle domande dell'interrogazione,
che sono molto puntuali. Alla prima domanda, "se corrisponde al
vero quanto indicato in premessa", confermo che come previsto dalla
normativa vigente, la legge n. 119 del 2017, ai genitori dei
bambini delle scuole dell'infanzia non in regola con gli obblighi
vaccinali sono stati recapitati, da parte dei dirigenti scolastici,
provvedimenti di decadenza dell'iscrizione alla scuola
dell'infanzia. Per il quesito numero due, "quanti sono
complessivamente i bambini che, nella presente annualità
scolastica, frequentano le scuole per l'infanzia della Valle
d'Aosta", anno scolastico 2019-2020, la scuola dell'infanzia ha
2901 bambini. Terza domanda, "quanti bambini, complessivamente e
sempre nell'anno scolastico in corso, sono stati oggetto di
appositi atti di esclusione dall'accesso all'istituzione scolastica
da parte dei dirigenti per mancato assolvimento degli obblighi
vaccinali", sono stati segnalati dalle 26 scuole dell'infanzia,
comprese le paritarie, 23 casi di decadenza d'iscrizione pari allo
0,8 percento della popolazione scolastica. Poi se vuole le do una
tabella che mi sono fatta fare, con i dati delle nascite negli anni
2016, 2015 e 2014, di quanti bambini di quella fascia sono
residenti, eccetera, per poter fare delle altre riflessioni. Se
gradisce, le do la tabella che mi ero fatta fare per me.
Presidente -
Per la replica, la parola al collega
Vesan.
Vesan (M5S) -
Grazie Assessore per la sua risposta.
Probabilmente approfondiremo il problema per verificare l'esatta
rispondenza dei provvedimenti da parte dei dirigenti scolastici
alle previsioni di legge. Abbiamo già avuto occasione di informarci
e scoprire che in alcuni casi il dirigente aveva estromesso il
bambino, pur avendo i genitori dello stesso richiesto la
vaccinazione. Su questo approfondiremo.
Era importante per noi conoscere i numeri, per sapere qual era
il reale peso del problema. Se il numero di non vaccinati
corrisponde allo 0,8 percento, vuol dire che i vaccinati sono il
99,2 percento e questo garantisce ampie coperture di gregge
rispetto a qualunque tipo di malattia soggetta a vaccinazione,
tanto che in questo caso siamo in una situazione addirittura più
favorevole rispetto a paesi del Nord Europa, dove l'obbligo non
c'è, ma le coperture vaccinali sono garantite dall'atto volontario
da parte dei genitori.
La ringrazio comunque per la risposta. Erano i dati di cui
avevamo bisogno e quindi su questo probabilmente procederemo con
ulteriori atti ispettivi.
