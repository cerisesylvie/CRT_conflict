Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 547 del 29 maggio 1989 - Resoconto
OGGETTO N. 547/IX - Modificazioni al programma di formazione
del personale della Conner Peripherals Europe.
(Interpellanza).
Presidente: Do lettura dell’interpellanza
presentata dai Consiglieri Mafrica e Tonino:
INTERPELLANZA
RICORDATO che al punto 2.8 della deliberazione di giunta 5936/88
nella spesa di lire 3.700 milioni per la formazione del personale
della Conner Peripherals Europe era compresa la formazione di 15/20
persone altamente qualificate - a livello di capi ed impiegati -
per un totale di circa 90 mesi-uomo in USA (circa sei mesi di
durata per partecipante);
CONSTATATO che con deliberazione 11666/88 la Giunta ha approvato
un corso, per una spesa di lire 914 milioni, destinato a 50 tecnici
della Conner che trascorreranno in USA periodi variabili tra le 3 e
le 7 settimane;
i sottoscritti Consiglieri regionali del Gruppo comunista
INTERPELLANO
la Giunta regionale per conoscere:
1) quanti sono gli attuali dipendenti della Conner, quanti di
essi sono inquadrati come tecnici e quanti sono i valdostani
attualmente assunti dalla società;
2) i motivi per cui si sono avute così ampie variazioni nel
numero dei tecnici partecipanti ai corsi in USA e alla durata dei
corsi;
3) per quali motivi la Giunta ha interpretato una convenzione
approvata dal Consiglio senza informare
l’Assemblea;
4) per quali motivi una siffatta variazione ad un programma
approvato dal Consiglio non è stata portata
all’esame dello stesso.
Presidente:
Ha chiesto di illustrare
l’interpellanza il Consigliere Mafrica, ne ha
facoltà.
Mafrica (PCI):
Nel mese di marzo eravamo già intervenuti
sui problemi della Conner, azienda che deve essere insediata a
Pont-Saint-Martin per la produzione degli hard disk dei
computer.
Ritorniamo sull’argomento ricordando che qualche
giorno fa le organizzazioni sindacali hanno inviato una lettera a
tutti i Gruppi, penso anche all’Assessore, con cui
si esprime preoccupazione per come vengono condotte da parte
dell’Olivetti le vicende che interessano
l’azienda.
La Regione per questo insediamento ha previsto un intervento
finanziario di tutto rispetto; voglio ricordare che alla società
saranno attribuiti finanziamenti per nove miliardi come mutuo, per
quattro miliardi per le innovazioni produttive, per tre miliardi e
settecento milioni per corsi di formazione professionale e
ricordiamo ancora che lo stabilimento avrà un costo non inferiore
ai venti miliardi. E’ quindi un intervento
finanziario di un certo peso che dovrebbe portare ad una
occupazione di 160 valdostani, di cui 150 operai.
Scorrendo le delibere della Giunta, mi si è presentata una
questione che non ho capito e in merito alla quale vorrei avere
dall’Assessore delle spiegazioni.
Dicevo prima che i valdostani assunti saranno 160, di cui 150
operai; la convenzione prevede che per la formazione professionale
si possano mandare in America 15-20 tecnici progettisti capi per 90
mesi, il che fa circa 6 mesi per persona. Esiste invece una
delibera della Giunta, con la quale si mandano in California 50
capi e tecnici per un periodo variabile da 3 a 7 settimane. Quello
che vorrei capire è prima di tutto perchè c’è stato
questo mutamento nel programma della Conner, cioè inizialmente si
prevedeva nella convenzione - e pongo come inciso il problema che
essendo una convenzione ratificata dal Consiglio la variazione a
quella convenzione a mio giudizio era di competenza del Consiglio,
non della Giunta; comunque su questo sentiremo cosa dice
l’Assessore - di mandare - 15-20 tecnici, mentre ora
se ne mandano 50. Vorrei sapere quanti addetti ha oggi la Conner,
quanti di questi sono capi tecnici progettisti, quanti di questi
sono valdostani. Posso avere il dubbio che
l’Olivetti utilizzi una convenzione con la Regione
per istruire anche personale che magari con la Regione non ha nulla
a che vedere, o magari ci sia qualche viaggio premio per qualche
dirigente negli Stati Uniti. Vorrei essere assicurato che questo
non è avvenuto.
Presidente
: Ha chiesto di parlare
l’Assessore all’Industria, Commercio,
Artigianato e Trasporti Lanivi, ne ha facoltà.
Lanivi (ADP): Volevo intanto fare una piccola premessa che è di
questo tipo. Su questa vicenda della Conner è stata alimentata una
sorta di conflittualità fra Regioni che non ha motivo di esistere.
Indubbiamente l’intervento della Regione, se è vero
che tende come suo obiettivo a portare un’azienda in
Valle d’Aosta per rispondere alle esigenze
occupazionali della nostra Regione, è altrettanto vero - e questo
lo voglio ripetere - che dà prospettive ad una attività che,
lasciata senza l’intervento regionale ad Ivrea,
molto probabilmente non avrebbe avuto possibilità di
prospettive.
Così come è altrettanto vero che i 160 prevedibili assunti di
residenza valdostana non rappresentano la totalità dei dipendenti
della Conner. E’ altrettanto vero che per quanto
riguarda l’intervento sulla formazione - e questo
per sgombrare il campo da ogni interpretazione di intervento, di
ingerenza regionale a danno di qualche altra Regione -
indubbiamente la Regione si carica di attività formative ad alto
livello, alcune di queste non presenti in Valle
d’Aosta, proprio per dare continuità
all’azienda: questo ritengo debba essere
sottolineato, anche per smentire e per superare un processo che
rischia di nuocere all’azienda e non interpreta
giustamente l’intenzione della Regione.
Quindi questo intervento non solo va a vantaggio della Regione,
ma va a vantaggio della prospettiva e del rilancio di
un’attività interessante.
Chiarita questa situazione, che può essere anche comprensibile
al di là di Pont-Saint-Martin, ritengo che debba essere superata
questa interpretazione secondo me non positiva che alcuni hanno
interesse a sostenere.
I dipendenti attuali della Conner sono 157 e sono ripartiti in
questo modo: 66 impiegati e 91 operai. I 66 impiegati sono così
ripartiti: 19 per attività di ricerca e di sviluppo, 30 per
attività in processi di produzione ed approvvigionamenti, 17 per
attività in processi amministrativi, gestionali e commerciali. Di
questo blocco di 66 impiegati, 4 sono residenti in Valle.
Per quanto riguarda gli operai, sui 91 quaranta sono residenti
in Valle d’Aosta. I programmi prevedono
un’ulteriore ventina di assunzioni nel corso del
mese di giugno e il programma prevede che saranno 100 entro la fine
del 1989.
Per quanto riguarda lo specifico, cioè l’attività
formativa, dopo un primo programma standardizzato su un certo
numero di persone per un periodo più lungo,
l’azienda ha chiesto, in funzione del personale
disponibile, della sua specializzazione e della sua
predisposizione, di articolare diversamente il periodo formativo,
fermo restante il montante complessivo di 90 mesi/uomo, quindi
senza alterare l’impegno finanziario a carico della
Regione.
Quindi, c’è stata una diversa articolazione e non
una modificazione sostanziale del rapporto circa la formazione
professionale negli Stati Uniti. Il limite massimo è la possibilità
di utilizzare circa 50 persone sempre dentro il montante
complessivo di 90 mesi/uomo e adattando il periodo formativo alle
singole esigenze e alle singole richieste e caratteristiche del
personale. Dato che questa interpretazione del programma formativo
non modificava il quantitativo complessivo della formazione, nè
l’impegno finanziario della Regione, ma comportava
solo una diversa articolazione del programma stesso, questo
giustifica il non risottoporre a ratifica del Consiglio quella che
non è una modificazione ma solo una diversa articolazione del
programma formativo.
Presidente:
Ha chiesto di parlare il Consigliere Mafrica,
ne ha facoltà.
Mafrica (PCI)
: Nell’intervento
dell’Assessore sono da evidenziare due parti. La
prima parte è relativa a questo conflitto che alcuni amministratori
della Regione Piemonte hanno voluto sollevare rispetto ad una
pretesa ingerenza della Valle d’Aosta
nell’attività industriale di quella Regione e
rispetto ad una specie di concorrenza che la Regione avrebbe fatto
ai loro danni. Su questo credo che la risposta
dell’Assessore sia corretta: la Regione Valle
d’Aosta ha una situazione industriale molto grave,
prende provvedimenti per favorire l’occupazione dei
suoi disoccupati e interviene in questo caso a sostegno di
un’attività che in quel di Ivrea non era più
concorrenziale e sarebbe stata destinata alla chiusura. Sulla
seconda parte della risposta devo dire che
l’Assessore non ha detto esplicitamente che i
cinquanta che sono andati negli Stati Uniti sono tutti dipendenti
della Conner; penso che sia così.
Continuo ad essere dell’idea che sarebbe stato
opportuno portare la questione in Consiglio e comunque faccio una
raccomandazione alla Regione, visto che il suo intervento
finanziario è cospicuo. Il Gruppo Olivetti è un gruppo degnissimo,
che dà tanto lavoro, che fa delle cose egregie, però rispetto ai
suoi rapporti con gli enti pubblici, se può utilizzare per i propri
disegni, che non sempre coincidono con quelli della pubblica
amministrazione, fondi regionali, lo fa spesso e volentieri. Quindi
l’invito è, sì, a tener conto delle richieste
dell’Olivetti, ma si verifichi che le proposte, le
controproposte, le modifiche di progetto, le modifiche di programmi
abbiano un interesse prevalente rispetto
all’attività che ci riguarda e non rispetto ai
disegni complessivi del gruppo Olivetti.
