Classificazione
TURISMO E INDUSTRIA ALBERGHIERA



Oggetto del Consiglio n. 2782 del 28 settembre 2023 - Resoconto
OGGETTO N. 2782/XVI - Interpellanza: "Visione strategica
della Regione in merito alla garanzia del transito verso le
località turistiche del proprio territorio".
Bertin (Presidente) -
Punto n. 40 all'ordine del giorno.
Illustra l'interpellanza la consigliera Foudraz.
Foudraz (LEGA VDA) -
L'iniziativa portata oggi in aula
era già stata iscritta all'ordine del giorno del Consiglio di fine
luglio, ma, poiché le iniziative durante quel Consiglio erano
numerose, per ragioni di tempistica, non si era riusciti a trattare
l'argomento e a discutere, quindi è stata nuovamente inserita
all'ordine del giorno odierno.
Occorre considerare che l'Amministrazione regionale ormai da
anni investe numerose risorse in campo economico ai fini della
comunicazione pubblicitaria per sponsorizzare tutto il territorio
valdostano in tutte le sue peculiarità al fine di contribuire
all'economia dello stesso; per essere più precisi, nell'anno 2022
le risorse messe a disposizione dall'Amministrazione regionale sono
state pari a 40 milioni di euro e quelle previste nel bilancio 2023
ammontano ad oggi a circa 32 milioni, salvo ulteriori aggiustamenti
in corso d'anno.
Constatato che sono pervenute alla scrivente sollecitazioni in
merito a problematiche sorte a seguito di chiusure o parziali
chiusure al transito di alcune località turistiche valdostane,
nello specifico le segnalazioni arrivano dal territorio della
Valdigne; consapevole dell'autonomia concessa agli Enti locali di
disporre per motivi di sicurezza, ordine pubblico o quant'altro di
un certo margine di manovra nell'emissione di provvedimenti
limitativi; atteso comunque che sarebbe opportuno che tra i vari
provvedimenti locali e una regia regionale ci fosse un reciproco e
virtuoso collegamento anche per le importanti risorse economiche
che la Regione mette in campo, interpello il Governo regionale per
conoscere: "se abbia intrapreso colloqui con le Amministrazioni
comunali valdostane coinvolte nei vari provvedimenti di limitazione
al transito verso località dei propri territori con notevole
afflusso turistico; quali siano stati gli esiti di questi eventuali
colloqui; quale sia la visione strategica dell'organo esecutivo
regionale in merito e le sue considerazioni anche in considerazione
degli esborsi in termini economici che l'Amministrazione regionale
mette in campo per la promozione turistica della nostra regione".
Infine, come ultimo e quarto punto: "se siano state riscontrate
criticità in merito a queste scelte e come l'Amministrazione
regionale possa intervenire, pur - sottolineo "pur" - riconoscendo
la piena autonomia gestionale degli Enti locali valdostani".
Presidente -
Risponde l'assessore Sapinet.
Sapinet (UV) -
Grazie collega. Su quest'iniziativa si è
discusso di chi fosse la competenza della risposta e ringrazio i
colleghi Bertschy, Grosjacques e le loro strutture per avere con me
compilato la risposta, che spero possa soddisfare, anche perché nei
quesiti non c'erano riferimenti precisi, si parlava di parziali
chiusure al traffico, di viabilità e per noi non era scontato
capire se si trattasse di viabilità comunali o regionali. Tra
l'altro, poi l'iniziativa è di luglio e ad agosto di chiusure ne
abbiamo avute anche di importanti sulle strade regionali, quindi
può essere anche questa un'occasione per parlarne e la
ringrazio.
Rispetto al primo quesito, quindi il confronto con gli Enti
locali, come anche nella risposta precedente, è continuo e
costruttivo. La sommatoria di deleghe fa sì che si possa avere
presso l'Assessorato di via Promis sicuramente un punto di
riferimento per gli Enti locali. Fortunatamente non sono molte le
situazioni di limitazioni di alcuni tratti di viabilità: pensiamo,
ad esempio, a quella legata anche a situazioni logistiche di
sicurezza, poiché si tratta di valli anche fragili in relazione a
fenomeni idrogeologici e in termini valanghivi, quindi di
Courmayeur, con gli accessi alla Val Ferret e alla Val Veny, i
provvedimenti in senso unico a Champoluc e Staffal volti comunque a
garantire una migliore fruizione turistica. Posso dire che i
Sindaci di queste e altre località sono, assieme al sottoscritto,
dei colleghi che si occupano di trasporti e di turismo
continuamente alla ricerca di soluzioni logistiche ottimali,
tenendo conto che si tratta di zone montane con le criticità che
tutti conosciamo. A tal fine poi nei casi specifici citati e in
molti altri l'Amministrazione regionale ha realizzato e continua a
realizzare, sia con interventi di manutenzione ordinaria che di
nuova realizzazione, degli importanti interventi a protezione della
rete viaria, non solo quelli di nostra competenza, ma anche di
interesse statale e comunale. Altrettanto avviene nelle strutture,
in particolare su ponti e viadotti su cui si è concentrata
l'attenzione in questi ultimi anni. Tutto questo viene portato
avanti in sinergia con gli Enti locali cercando di contenere i
disagi e soprattutto condividendo le scelte.
Sul secondo quesito si può dire che il confronto con gli Enti
locali, come detto, è costante e proficuo, non solo incontri
specifici sulla viabilità ma anche in merito ai lavori. È il caso,
per citare degli interventi recenti, del ponte di Chevril, della
strada regionale di Cogne, del ponte di Brissogne, di quello di
Leverogne e di altre interlocuzioni sono in corso per il ponte di
Hône, che sarà oggetto di un intervento, situazione particolarmente
delicata, e il ponte che porta al comune di Pontey dove
l'attenzione viene anche posta in considerazione dei prossimi
lavori di elettrificazione della ferrovia e della necessità di RFI
di intervenire su alcune strutture. Anche in merito a lavori di
manutenzione ordinaria, dove si possono creare criticità, il
confronto con le Amministrazioni locali è sempre diretto attraverso
il coordinamento ormai collaudato della Struttura Viabilità e opere
stradali con i responsabili di zona, i cantonieri e i capi
cantonieri; questi ultimi rappresentano il vero raccordo tra
l'Amministrazione e gli Enti locali, ma anche un confronto più
generale di coordinamento con il CELVA, così è stato di recente per
la deliberazione sulle prescrizioni amministrative tecniche e
strutturali di sicurezza comuni alle opere e agli interventi,
oggetto di concessione di autorizzazione sulle strade
regionali.
Relativamente al terzo quesito, sappiamo bene che l'accesso alla
nostra regione, anche in termini di collegamenti autostradali e
ferroviari, rappresenta una criticità, così come la prossima
chiusura del Tunnel, gli importanti lavori appunto sulla tratta
ferroviaria. Sappiamo anche che difficilmente, a breve, e in zone
montane, questo è un problema che ci accomuna a tante Regioni
alpine, non ci saranno vere e proprie alternative al trasporto in
auto. La conformazione delle nostre vallate - pensiamo, ad esempio,
alla vallata del Lys - rende particolarmente arduo pensare agli
interventi risolutivi di criticità, però credo che anche con
importanti interventi sulla rete viaria principale e secondaria,
anche in collaborazione con ANAS, la Valle d'Aosta abbia saputo
mantenere accessibili le sue vallate, non solo, ma soprattutto
forse più importante è un'attenzione a quelle con forte vocazione
turistica. Più in generale l'attività strategica che
l'Amministrazione regionale conduce per sostenere l'offerta
turistica deve proseguire, le azioni di promozione e
marketing
turistico devono continuare a essere oggetto di
investimento significativo, a prescindere dai rischi e dalle
conseguenti criticità sulla rete viaria principale e secondaria,
anche in relazione al fatto che non è nella possibilità di alcuno,
ahimè, riuscire a prevedere eventi idrogeologici che possono
compromettere il normale accesso alle località turistiche, anche in
settimane strategiche, come si è verificato durante
quest'estate.
Per rispondere al quarto quesito, possiamo dire che la montagna
è interessata da un turismo che in alcune località sta diventando
di massa; abbiamo elevati numeri che il territorio cerca di
assorbire ma soprattutto si lavora al fine di consentire a tutti di
fruire della tranquillità che caratterizza la nostra montagna. La
limitazione degli accessi mediante mezzi propri a favore di mezzi
collettivi di trasporto consente sicuramente di contemperare le due
esigenze: una fruizione e una capacità di accesso. La via da
preferire rimane la concertazione, il dialogo con tutti, sapendo
che la montagna dovrebbe divenire sempre più attrattiva per via di
una condizione climatica che va a favorirla, quindi il tema è di
grande attualità e ringrazio ancora per aver proposto
quest'iniziativa.
Credo che le criticità siano fisiologiche, può essere che anche
in seguito a eventi imprevedibili, incidenti, eventi meteo
importanti, ci siano state occasioni di disservizio o interruzioni
più importanti, ma ai quali proprio, anche in virtù di un sistema
di raccordo tra Amministrazione regionale, Amministrazioni comunali
e servizi tecnici urgenti e di Protezione civile, un servizio
collaudato, una sinergia datata, ha portato delle risposte concrete
in tempi relativamente brevi. Certamente siamo al lavoro per
rendere ancora più fruibili le nostre località.
Visto che siamo al termine della stagione estiva, vorrei
sottolineare come l'accoglienza e la gestione della viabilità sia
stata buona anche nella gestione dei cantieri, che in diverse zone
della nostra regione non possono che operare nella stagione
favorevole.
Anche in caso di eventi meteo avversi, come l'episodio di Bionaz
e Oyace che citavamo prima del 14 agosto, ricordo come l'intervento
delle strutture regionali, coordinate dalla Protezione civile e in
sinergia con i Comuni, ha permesso un rapido ritorno alla
normalità.
Presidente -
Per la replica, ha chiesto la parola la
consigliera Foudraz, ne ha facoltà.
Foudraz (LEGA VDA) -
Grazie Assessore per la risposta.
Quello che io trovo particolare, se addirittura non definire
discutibile, è che la Costituzione italiana prevede all'articolo 42
testualmente queste parole: "La proprietà è pubblica o privata. I
beni economici appartengono allo Stato, a enti o a privati. La
proprietà privata è riconosciuta e garantita dalla legge, che ne
determina i modi di acquisto, di godimento e i limiti allo scopo di
assicurarne la funzione sociale e di renderla accessibile a tutti".
Perché sto dicendo questo? Perché ho esordito così? Perché quello
che è accaduto e che sta accadendo in alcune zone del territorio
della nostra regione - e qui mi sto riferendo alla Val Ferret e
alla Val Veny del Comune di Courmayeur - non pare andare nella
direzione della tutela della proprietà privata, dove vengono
imposte ai proprietari delle abitazioni sorte di pagamenti per
accedere alla loro casa, ma anche limitazioni di accesso alla
proprietà stessa sebbene comunque ci sia lo spazio idoneo per
accogliere più automezzi e più autoveicoli. In sostanza chi è
proprietario di un'abitazione non può disporre del proprio spazio e
non può invitare nemmeno giornalmente a casa propria più di un
certo numero di persone poiché la limitazione è legata al numero di
veicoli che possono accedere alla proprietà privata, fatto salvo il
fatto che le persone possono recarsi a piedi percorrendo chilometri
e chilometri in salita, e non tutti sono
skyrunner
di
professione.
Oserei anche sottolineare il fatto che tutte queste limitazioni
influiscono fortemente sulla libertà imprenditoriale di numerose
attività che nel corso di questi ultimi anni sono sorte per creare
il sistema turismo di tutta la Valle d'Aosta, 40 milioni di euro
investiti a livello regionale per la promozione turistica e che
lei, Assessore, ha riferito di voler continuare a investire, che
comunque il Governo vuole continuare ad andare su quella linea...
per poi ritrovarsi attività che però devono chiudere dopo aver
fatto innumerevoli investimenti, non solo economici, ma anche a
livello di ore di lavoro personali e familiare e aver creduto nello
sviluppo turistico di una Regione, che per tanti versi cerca di
rincorrere altre Regioni italiane alpine, che sicuramente hanno una
visione decisamente più sana della parola "turismo". Vorrei far
presente all'Aula che diverse sono le attività che ad oggi hanno
chiuso o intendono chiudere i battenti per via delle limitazioni
imposte. Provate a pensare a dei turisti che per poter passeggiare
in alcune vallate devono lasciare la propria macchina in parcheggi
molto distanti, spendendo la bellezza di euro 22.50 per dieci ore
di sosta, però "la montagna è accessibile a tutti", io non lo so,
però... Prendere le navette, fortunatamente quest'anno erano
gratuite e tutti ammassati... e, riguardo a questa problematica, ho
avuto notevoli segnalazioni e lamentele in merito, poiché il numero
di accessi è assai importante... e raggiungere finalmente la meta,
poi al rientro, quando solitamente si fanno acquisti di prodotti
locali o si consuma qualcosa nei vari esercizi commerciali, non
potersi portare appresso un pensiero o un ricordo, perché viene
difficile trasportare formaggi, burro, vasetti di miele o altro
avvalendosi comunque di un trasporto pubblico sebbene gratuito, ma
limitato per l'impossibilità di caricare dei pesi eccessivi. Vorrei
sottolineare il fatto che comunque si è tutti ammassati. Sto
parlando in questo momento di persone libere di muoversi in tutta
tranquillità e libertà. Se poi l'attenzione la dirottiamo su
persone anziane, che comunque amano la montagna, i valori e le
tradizioni che essa tramanda, su persone che hanno delle disabilità
o su famiglie che si spostano con dei bambini piccoli, con
l'utilizzo dei passeggini, possiamo ben capire la portata di questo
disagio. Tutto questo in nome del turismo, dei numerosi soldi messi
in campo e in nome di quella visione
green
che riempie la
bocca di tanti, ma fa sì che poi si cementifichi altrove creando
parcheggi asfaltati in nature incontaminate e che invece si
dovrebbero preservare. Il tutto senza nemmeno ascoltare quelle che
potevano essere comunque le diverse soluzioni proposte dalla
popolazione locale e dai vari comitati nati a contrasto di queste
scelte.
Credo quindi che l'Amministrazione regionale, pur riconoscendo
l'autonomia che hanno gli Enti locali, in nome delle esose somme
che mette in campo e per lo sviluppo turistico, una minima voce in
capitolo la debba avere su alcune scelte comunali proprio per
consentire a tutti, come ha detto lei, Assessore, di fruire della
montagna e soprattutto su scelte che vanno a limitare la libertà di
ogni individuo, andando a ledere un diritto garantito dalla
Costituzione italiana, ovvero la proprietà privata, anche perché
stiamo parlando di persone e attività commerciali...
Presidente -
Concluda per favore.
Foudraz (LEGA VDA) -
...che contribuiscono con il
pagamento dei tributi comunali.
