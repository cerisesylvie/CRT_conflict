Classificazione
EDILIZIA
Edilizia pubblica



Oggetto del Consiglio n. 3658 del 23 maggio 2024 - Resoconto
OGGETTO N. 3658/XVI - Interpellanza: "Soluzioni adottate a
seguito delle segnalazioni di infiltrazioni d'acqua in alcuni
edifici scolastici".
Bertin (Presidente) -
Punto n. 39. Per illustrare
l'interpellanza, si è prenotata la consigliera Erika Guichardaz, ne
ha facoltà.
Guichardaz E. (PCP) -
Torniamo su un tema che abbiamo già
affrontato ogni volta che c'è stata una quantità di pioggia
piuttosto considerevole sulla nostra regione, quindi già in altre
iniziative anche dello scorso anno, anche negli eventi di questo
aprile e di maggio ci risultano esserci state nuovamente
infiltrazioni d'acqua in alcuni edifici scolastici di secondo
grado. Evidentemente gli interventi di ripristino eseguiti - come
ci aveva già detto l'Assessore in un'altra interpellanza - non sono
bastati, quindi sotto questo punto di vista le domande sono
tre.
Le chiediamo "Quante e quali segnalazioni, rispetto agli edifici
scolastici delle istituzioni scolastiche di secondo grado sono
pervenute durante le ultime giornate di pioggia di aprile-maggio",
"Se le suddette segnalazioni perdurano da tempo" e "Quali sono le
soluzioni adottate, i costi sostenuti, nonché gli intendimenti per
garantire con celerità il diritto allo studio dei ragazzi delle
scuole interessate".
Presidente -
Per la risposta, l'assessore Sapinet.
Sapinet (UV) -
La sua iniziativa ci permette di
aggiornare in maniera puntuale il Consiglio circa le segnalazioni
pervenute dalle istituzioni scolastiche di secondo grado della
regione in relazione ai recenti casi d'infiltrazione d'acqua legati
agli eventi piovosi di queste ultime settimane e circa anche gli
interventi che la struttura edilizia scolastica, in risposta
appunto a queste segnalazioni, ha messo in campo per una pronta
soluzione dei problemi.
Sul primo quesito, ricordo che le competenti strutture
dell'Assessorato alle opere pubbliche, nel periodo di aprile-maggio
2024, hanno ricevuto alcune segnalazioni d'infiltrazioni puntuali
dalle dirigenze delle istituzioni scolastiche di secondo grado, in
particolare nello specifico all'ITPR Corrado Gex di Via Federico
Chabod e al liceo Regina Maria Adelaide di Via Chavanne.
Tutte le segnalazioni riguardavano limitate infiltrazioni
puntuali sui tetti della bidelleria al primo piano dell'ITPR e
sulla falda del corpo est del liceo Regina Maria Adelaide.
Sul secondo quesito, "Se perdurano nel tempo": le segnalazioni
sopra ricordate non perdurano nel tempo, sono state monitorate,
valutate e in parte già risolte da parte dei tecnici della
struttura edilizia Strutture scolastiche, di concerto con le ditte
deputate alla manutenzione edili degli edifici scolastici.
Per quelle problematiche non ancora risolte - anche a causa del
perdurare delle avverse condizioni atmosferiche di queste ultime
settimane, che hanno rallentato la messa in opera dell'intervento -
le imprese stanno attualmente intervenendo.
Sul terzo quesito: "Le soluzioni adottate, i costi sostenuti e
gli intendimenti per quello che riguarda la garanzia di celerità
allo studio dei ragazzi": le soluzioni adottate per risolvere le
problematiche si possono inquadrare all'interno del ripristino
delle guaine e delle lattonerie che erano deteriorate e delle varie
condizioni atmosferiche stagionali che notoriamente provocano
dilatazioni e deterioramenti dovuti a cicli di caldo-freddo che si
riscontrano periodicamente nella nostra regione.
Riguardo ai costi sostenuti fino a oggi per il succitato
ripristino di guaine, lattonerie e relativi dispositivi di
fissaggio - quindi saldature delle guaine, viti di fissaggio della
lattoneria eccetera da parte delle imprese manutentrici - si
ammonta a circa 5.650 euro interamente finanziabili con le risorse
che già sono stanziate per la corrente manutenzione ordinaria degli
immobili.
Per quanto riguarda invece le aule prefabbricate di Via Roma,
appartenenti al Liceo classico artistico e musicale, oggetto di
filtrazione in passato, nel periodo specificato non vi sono state
segnalazioni da parte dell'istituzione scolastica ma residuano
minime infiltrazioni puntuali per eliminare le quali, appena il
tempo si stabilizzerà per un periodo adeguato, è previsto il
completamento della stesura su tutta la superficie del tetto di uno
specifico impermeabilizzante che è già stato testato con esito
positivo, che presenta caratteristiche di tenuta e di elasticità
superiori, in relazione alle condizioni climatiche locali già
evidenziate, alla tipologia costruttiva dei moduli prefabbricati
dell'edificio.
Per quanto riguarda infine gli intendimenti dell'Amministrazione
regionale, la struttura regionale operativa, dedita alle
manutenzioni degli edifici scolastici, proseguirà l'attività
manutentiva in essere con costante monitoraggio degli edifici
stessi e interverrà tempestivamente per risolvere le eventuali
nuove problematiche riscontrate, in accordo con le dirigenze
scolastiche, al fine appunto di garantire la sicurezza della
popolazione scolastica, ma soprattutto anche per ridurre al minimo
i disagi arrecati all'attività didattica in corso.
Presidente -
Consigliera Erika Guichardaz, ne ha facoltà
per la replica.
Guichardaz E. (PCP) -
Prima cosa ci stupisce che non vi
siano state segnalazioni dagli edifici di Via Roma, perché, oltre
alle altre due, a noi risultava anche quell'istituzione
scolastica.
Quello che vorrei far notare è che proprio questi edifici -
quindi il Corrado Gex, il Regina Maria Adelaide e il prefabbricato
di Via Roma -sono gli unici edifici nuovi che abbiamo all'interno
delle nostre strutture scolastiche, mentre altri edifici storici
tutti questi problemi di infiltrazioni non li hanno e non li hanno
avuti.
Bene quindi che si sia intervenuti e soprattutto bene che si
cerchi, in qualche modo, di risolvere la questione di Via Roma che
comunque ha detto che è attenzionata dall'Assessorato perché, come
le dicevo, fra le varie segnalazioni, c'era anche la segnalazione
di quell'istituzione scolastica.
