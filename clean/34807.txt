Classificazione
BILANCIO E CONTABILITA' REGIONALE



Oggetto del Consiglio n. 2496 del 22 giugno 2012 - Resoconto
OGGETTO N. 2496/XIII - Discussione generale congiunta della
relazione della sezione di controllo della Corte dei Conti sul
rendiconto 2011, del rendiconto 2011 e dell'assestamento del
bilancio 2012. (Approvazione di due ordini del giorno e reiezione
di un altro ordine del giorno)
Presidente
- Come concordato nella Conferenza dei
Capigruppo, ora seguirà la discussione generale congiunta dei
punti: n. 21.1, Relazione della Corte dei Conti; n. 23.1, il
disegno di legge n. 190 e n. 23.2, il disegno di legge n. 191.
La parola al relatore, Consigliere Rosset.
Rosset (UV)
- Merci M. le Président. Chers collègues, le
compte général et le réajustement du budget représentent, tout
comme le budget prévisionnel et la loi de finances, les deux
moments saillants de la vie administrative et économique de notre
région, compte tenu aussi de la consistance des chiffres et des
actions qu'impliquent ces deux projets de loi. Il s'agit de deux
documents financiers par lesquels nous pouvons faire le point de la
situation sur l'action politique et administrative du Gouvernement
régional suite aux décisions prises au sein de notre Assemblée. En
effet, l'analyse du compte général et du réajustement du budget
prévisionnel nous offre à chaque fois à cette époque de l'année la
possibilité de vérifier l'état d'utilisation des ressources à notre
disposition, ainsi que l'état de réalisation des mesures
programmées. Le réexamen ne peut soustraire du contexte
socio-économique actuel, ainsi que des interventions législatives
qui se profilent sur la scène politique et économique
italienne.
Come dicevo, l'esame di questi due disegni di legge non può
prescindere dal contesto socio-economico attuale e dagli interventi
legislativi che si profilano sullo scenario politico ed economico
nazionale. Questo perché sono stati quello attuale e quello passato
anni assai complessi per le ricadute sulla nostra Valle sia della
generale crisi economica finanziaria ed anche per le conseguenze
sul nostro riparto fiscale della politica di rigore e di "tagli".
Questi avvenimenti sono stati in tutta evidenza nei passaggi di una
crisi politica sfociata con un Governo tecnico, scanditi da tappe
forzate, convulse e difficili per l'Italia. Ora nessuno avrebbe
pensato, rispetto ad un cauto ottimismo che sembrava manifestarsi
ancora pochi mesi fa, che la crisi persistesse e assumesse anzi
nuove forme. Dall'Europa ogni giorno spuntano nuovi problemi e
ormai sembra emergere l'idea, rischiosissima per l'Italia, di
un'Europa a due velocità. Lo stato di emergenza e di generale
preoccupazione non è ancora finito e non nascondo qui la mia viva e
persistente preoccupazione.
Siamo e restiamo nel pieno della tempesta e va detto che la
"cura" (direi da cavallo) del Governo tecnico di Monti sembra oggi
aver perso quel
"appeal"
nei confronti dell'opinione
pubblica. In questi giorni fra IMU e dichiarazione dei redditi il
peso ormai assurdo della fiscalità in Italia è emerso in tutta la
sua chiarezza, non ultimo il test delle elezioni amministrative in
Italia ha dimostrato, tra astensionismo e voto di protesta, come la
transizione non sia finita e questo in un clima che viene chiamato
di antipolitica, ma che io definirei un clima di sfiducia, che non
va snobbato, perché cartina di tornasole di una società italiana
che soffre dei problemi economici con le sue ricadute sociali;
tutto ciò mentre il Parlamento trascina le necessarie riforme
istituzionali. Anche la Valle d'Aosta subisce questa situazione
complessiva e le azioni importanti assunte per contrastare i
problemi non possono ovviamente essere da sole risolutive. Bisogna
che l'Italia riparta e noi con lei e che l'Unione europea faccia il
suo dovere per creare sviluppo e occupazione.
L'economia valdostana, che dapprima ha mostrato segni di
parziale tenuta, stanti la durata, l'intensità e l'ampiezza della
crisi, con il passare del tempo ha iniziato a manifestare
preoccupanti segni di deterioramento anche nella nostra regione,
come evidenziato da diversi indicatori nella Giornata dell'economia
2012. Citerei in particolare il numero di imprese che risulta in
progressivo calo (6,3 percento in meno), il mercato del lavoro
indica fra il 2010 e il 2011 una flessione solo lieve di occupati
accompagnata però ad un incremento della disoccupazione, che in
media nell'anno fra il 4 e il 5...ha raggiunto punte del 6 percento
a fine 2011. Si assiste ad un'ulteriore contrazione nel settore
industriale, in particolare nella componente edile, il reddito
disponibile pro capite delle famiglie indica valori correnti medi
inferiori al 2007-2008. La Valle d'Aosta è inserita in un contesto
italiano europeo e mondiale che non consente un grande ottimismo e
ci obbliga a smisurati sforzi di razionalizzazione ed economie come
mai ci si sarebbe aspettati di dover fare. Non si tratta di
drammatizzare, ma non sarebbe logico minimizzare e neanche
strumentalizzare gli eventi che ci obbligano a condividere le
azioni difficili a salvaguardia della nostra comunità.
Per una corretta analisi contabile, in questo difficile momento
dobbiamo tenere in considerazione il permanere anche per il 2012
del pacchetto di misure "anticrisi", adottate dalla Regione sin dal
2008, indirizzate alle imprese, alle famiglie e alle fasce deboli.
Tali misure, inizialmente concepite e poste in essere in un'ottica
congiunturale, sono, ormai al quarto anno di attuazione e hanno
impattato sul bilancio regionale per importi superiori a 100
milioni di euro ad esercizio. Ugualmente dobbiamo tener conto della
riduzione delle disponibilità finanziarie del bilancio regionale,
determinata dagli effetti combinati delle misure per l'attuazione
del federalismo fiscale e delle diverse disposizioni volte al
contenimento delle spesa decise dal Parlamento a partire dalla fine
del 2010. In effetti il rendiconto generale della Regione evidenzia
per l'esercizio 2011 una contrazione delle entrate complessive pari
a 163.000.000 di euro rispetto al 2010, corrispondente all'11
percento del totale.
Il rendiconto generale dell'anno 2011 presenta complessivamente
un avanzo di amministrazione di oltre 58.000.000 di euro, da
applicarsi attraverso il successivo disegno di legge di
assestamento al bilancio regionale 2012-2014. La gestione di
competenza, ovvero la differenza tra le entrate accertate e le
spese impegnate al 31 dicembre 2011, fa registrare un risultato
negativo di 206.000.000 di euro, in buona parte compensati
dall'avanzo di amministrazione dell'esercizio 2010, che fu pari a
128.000.000. L'applicazione di tale avanzo ha comportato un
disavanzo di gestione della competenza di 78.000.000 di euro. Il
risultato d'amministrazione di 58.000.000 è spiegato dal positivo
risultato della gestione dei residui, che ha registrato la
riduzione dei residui passivi per 140.000.000 e di quelli attivi
per 2.600.000, a cui si sottrae il disavanzo della gestione di
competenza per 78.500.000.
Per quanto riguarda la parte entrate, dall'analisi del
rendiconto emerge che complessivamente le previsioni definitive del
2011 superano del 6 percento la previsione iniziale, ciò è dovuto
in gran parte all'iscrizione dell'avanzo di amministrazione
dell'esercizio 2010. La capacità di riscossione, rispetto agli
accertamenti finali, si è attestata attorno al 75 percento in netto
miglioramento rispetto all'anno precedente dove era del 65
percento.
Passando al versante delle spese, va evidenziato lo scostamento
complessivo tra previsioni iniziali e definitive, al netto delle
contabilità speciali, del 6 percento, laddove gli impegni
rappresentano il 92,5 percento delle previsioni definitive. La
capacità di pagare, vale a dire la capacità di concludere l'intero
procedimento della spesa nel corso dell'esercizio, registra un
miglioramento rispetto all'esercizio precedente di quasi 2 punti
percentuali assestandosi a quota 74,24 percento.
I residui attivi, relativi agli esercizi precedenti e in carico
al primo gennaio 2011, ammontano a circa 914.000.000 di euro. Il 56
percento di tale importo è stato riscosso nel corso del 2011,
mentre lo 0,2 percento è stato eliminato per accertata
insussistenza o inesigibilità. Resta da riscuotere quasi il 44
percento del volume dei crediti che risulta equivalente a
762.000.000 di euro circa, che sono riferiti in massima parte al
titolo primo, cioè alle quote del riparto fiscale.
Per quanto riguarda invece i residui passivi, al 1° gennaio 2010
risultano pari a 999.000.000 di euro circa e di questi quasi il 34
percento è stato pagato durante la gestione 2011. Sono stati
trasferiti all'esercizio 2011 per il 52 percento di tali residui e
il 14 percento è stato messo in economia. Il volume dei residui
passivi nell'esercizio finanziario 2011 ha registrato un decremento
rispetto all'anno precedente di circa 64.000.000 di euro.
Proseguendo, per quanto riguarda il disegno di legge n. 191,
relativo alla destinazione dell'avanzo di amministrazione,
l'obiettivo degli interventi adottati è quello di favorire un
utilizzo corretto e coerente delle risorse adeguando alcuni
stanziamenti alle effettive esigenze di spesa emerse
successivamente all'approvazione del bilancio 2012. La finalità è
quella di destinare l'avanzo di amministrazione registrato in
seguito alla chiusura dell'esercizio finanziario del 2011; nel
contempo si apportano le modifiche alle disposizioni legislative in
vigore per un adeguamento delle spese previste a bilancio rispetto
agli obiettivi stabiliti in precedenza.
Sono tre i capi in cui si articola questo disegno di legge
regionale, per complessivi 24 articoli: il Capo I rettifica la
consistenza dei residui attivi e passivi e aggiorna il fondo
iniziale di cassa, il Capo II rappresenta di fatto la manovra
finanziaria con la quale si accompagna l'assestamento di bilancio
di previsione per l'anno finanziario 2012 e con cui si adeguano le
autorizzazioni di bilancio agli obiettivi di politica
economico-finanziaria. Il Capo III si occupa della determinazione
della variazione al bilancio di previsione 2012 e per il triennio
2012-2014.
L'avanzo di amministrazione dell'esercizio finanziario 2011 è di
58.700.000 di euro. La serie di interventi che stiamo analizzando
mettono a disposizione risorse in settori determinanti per il
sistema socio-economico valdostano e che consentono
un'articolazione della spesa capace di produrre risultati
significativi e facilmente valutabili dalla popolazione. Scorrendo
brevemente i principali settori toccati dalla manovra di
assestamento, vanno sottolineati i seguenti interventi,
finalizzati, in particolare, a sostegno del sistema economico:
5.400.000 di euro per finanziare il testo unico sull'energia;
3.700.000 per gli interventi da attuare tramite la Finaosta in
gestione speciale; 2.000.000 ai Comuni per il rimborso delle
esenzioni anticrisi; 1.500.000 ai Comuni per compensare
l'abolizione dell'addizionale comunale energia elettrica; 1.000.000
a sostegno dell'occupazione in ambito forestale ed edile; 700.000
euro per i fondi di rotazione; 600.000 all'Istituto Don Bosco di
Châtillon; 500.000 a sostegno del trasporto su gomma; 200.000 per i
corsi di alfabetizzazione informatica anziani; 200.000 per il
sostegno alle manifestazioni in ambito zootecnico.
Il Consiglio Valle, nell'esaminare i documenti finanziari, deve
guardare al futuro con serenità, ma sapendo quanto la nostra
autonomia speciale sia nel mirino del centralismo.
Occhio di riguardo che deve ovviamente tenere conto delle
novità, non si può non citare la sempre esistente preoccupazione
sulla rigidità del "patto di stabilità", che congela anche nel
nostro bilancio cospicue risorse finanziarie, che avrebbero certo
il vantaggio di movimentare l'economia e di consentire investimenti
utili e necessari. Non è solo questione di soldi e di tagli, ma
anche di invasione di campo come la
spending review
, o come
con poteri e competenze regionali che lo Stato mette in
discussione, brandendo la crisi spesso come semplice pretesto.
Ora, consapevoli della necessità di un'azione compartecipata
agli sforzi di risanamento, proprio per la delicatezza di questa
fase, il contenimento della spesa pubblica regionale è un processo
che non si può eludere. A tal proposito prendiamo atto di una serie
di suggerimenti menzionati nella relazione della Corte dei Conti:
penso ai dati analitici assai interessanti o alla sottolineatura
dei rapporti tra Finaosta e Consiglio regionale, nonché
all'adozione di parametri idonei a verificare l'efficacia della
spesa riconducibili alla
spending review
.
Colgo l'occasione per ringraziare tutti i soggetti che hanno
collaborato con la commissione, i colleghi, i revisori, gli uffici
delle finanze e che hanno consentito un esame approfondito dei
documenti.
Concludendo, sarà importante proseguire quel cammino di
collaborazione e di stretto contatto fra i Parlamentari valdostani,
l'Esecutivo regionale e la II Commissione per capire se e come
questo momento difficile potrà incidere non solo, com'è nostro
interesse, sulla "tenuta" della nostra economia, ma anche sulla
fiscalità e, di conseguenza, sugli introiti nel nostro riparto
fiscale. Grazie.
Presidente
- Dichiaro aperta la discussione generale.
La parola al Consigliere Caveri.
Caveri (UV)
- Intervengo, a nome dei colleghi Louvin e
Lattanzi, per quel che riguarda la relazione dei revisori al
rendiconto generale, per illustrarvi le osservazioni che abbiamo
formulato dopo aver adempiuto ai compiti che ci derivano ai sensi
del Regolamento del Consiglio. Ci siamo riuniti quattro volte: il 9
marzo, il 7 e il 23 maggio e il 6 giugno, abbiamo svolto dei
controlli su alcuni ambiti di spesa, in particolare i contributi ai
Confidi e Valfidi, degli accertamenti sul funzionamento della
Chambre
e il suo finanziamento, sugli interventi di
contrasto alla povertà e in particolare interventi di sostegno alle
locazioni. Abbiamo poi esaminato a campione per l'entrata cinque
residui attivi e per la spesa cinque residui passivi, dopodiché il
collega Louvin ha chiesto altri approfondimenti su residui attivi e
passivi, i cui impegni di spesa originari risultano assunti nel
corso di esercizi precedenti.
I revisori, dopo aver esaminato questi documenti, hanno
riscontrato la regolarità di tali atti e di tali documenti, hanno
verificato l'insieme dei capitoli e quindi la loro regolarità e per
questo propongono al Consiglio l'approvazione del rendiconto
generale pur sulla base di due osservazioni che mi permetto di
segnalare al Consiglio. La prima osservazione è come su questo
esercizio agisca per la prima volta la sezione di controllo della
Corte dei Conti, questo ci obbliga ad una riflessione sulle
normative vigenti per un coordinamento dei diversi tipi di
controllo in essere: uno dei quali è quello che è stato effettuato
dai tre Consiglieri regionali sulla base dell'articolo 115 del
Regolamento interno del Consiglio. Bisognerà riflettere
sull'eventuale abrogazione di una previsione mai attuata: quella
dell'Autorità di vigilanza di cui alla legge regionale n. 10/2005 -
quella legge nacque in attesa degli esiti sull'eventuale nascita
della sezione della Corte dei Conti, che poi è nata sulla base di
una norma di attuazione - e anche tenendo conto - ne abbiamo
discusso con il Presidente D'Auria, che aveva chiesto un cortese
incontro con noi come revisori del Consiglio per illustrarci le
metodologie e i contenuti previsti nel loro controllo - di
possibili obblighi derivanti in futuro dalla legislazione statale,
che, ricopiando probabilmente il modello comunale, prevede dei
revisori dei conti. Si tratta di rendere organica questa materia
per evitare che ci siano delle duplicazioni o sovrapposizioni.
La seconda osservazione è questa: come continui a gravare,
malgrado le norme di attuazione dello Statuto sul federalismo
fiscale già in vigore, un clima di incertezza dovuto, da una parte,
alle norme di attuazione ancora previste per legge a completamento
dei rapporti Stato-Regione e anche agli interventi di taglio delle
finanze regionali operati negli anni, considerati invasivi della
Regione con appositi ricorsi alla Corte costituzionale, a difesa
della stabilità dell'ordinamento finanziario. Sulla base di queste
osservazioni, proponiamo l'approvazione.
Mi si consenta solo due osservazioni più personali, togliendo il
cappello di rappresentante dei tre revisori: la prima riguarda la
materia, di cui ci stiamo strettamente occupati e che riguarda la
Chambre
; è stato abbastanza macchinoso ottenere una serie di
dati dalla
Chambre
, in particolare l'insieme di azioni che
la
Chambre
ha svolto in sinergia con la Regione. Abbiamo
stentato ad ottenere questi dati, il che assume una caratteristica
piuttosto paradossale, perché ricordo che la legge in vigore sulla
Camera, la n. 7/2002, prevede che la
Chambre
trasmetta ogni
anno alla Presidenza della Regione e alla Presidenza del Consiglio
un rapporto sull'attività svolta. Come spesso capita, questi
rapporti, anche se previsti per legge, non vengono spediti all'ente
interessato. Se ci fosse stato questo rapporto, avremmo evitato di
dover chiedere tale insieme di dati.
La seconda osservazione è più politica e riguarda la questione
dei ricorsi alla Corte costituzionale. Quando abbiamo scritto, non
erano ancora note le sentenze. È molto interessante leggere i
resoconti dei vecchi Consigli regionali, perché, quando uscivano
delle sentenze storiche, come quelle sull'energia elettrica ad
inizio anni '60, quando i consiglieri regionali criticavano la
Corte costituzionale, chi presiedeva il Consiglio tendeva ad
interromperlo, ritenendo che i giudici costituzionali fossero
intoccabili rispetto all'esercizio del diritto di critica. Mi
permetto solo di dire che la lettura in particolare delle ultime
due sentenze è interessante, perché, pur dandoci torto, ci danno
ragione; è veramente una situazione all'italiana! Una sentenza
dice: "avete torto, perché non è invasiva, perché in realtà dovete
interpretarla in senso positivo", la seconda dice: "dovevate
tagliare, ma solo per il 2010". È chiaro che lo strumento
utilissimo del ricorso alla Corte costituzionale rischia di essere
caducato da un atteggiamento che dimostra quanto noi diciamo qua,
che comunque, rispetto all'ordinamento finanziario dei
trasferimenti, la temperie politica si riflette anche sulle
sentenze della Corte costituzionale.
Mi permetto di concludere che, al di là delle valutazioni che si
possono dare sul quadro politico nazionale attuale, è indubbio che
viviamo in un periodo di ritorno e di rigurgito centralista. Questo
è un assunto del quale credo qualunque forza politica di questo
Consiglio che non abbia gli occhi ricoperti di pelle di salame non
può che rendersi conto. È una realtà complicata, ieri ne abbiamo
discusso in I Commissione rispetto alla riforma costituzionale,
laddove anche ad incidere in maniera finanziaria torna, dopo che
era stato cancellato nel 2001 come un lavoro faticosissimo del
Gruppo misto delle autonomie alla Camera dei Deputati, il principio
di interesse nazionale. Ricordo che questo in passato è sempre
stato un grimaldello, adoperato in maniera violenta ed
antiautonomistica, questa è una temperie politica di cui dobbiamo
essere consci.
Presidente
- La parola al Consigliere Louvin.
Louvin (ALPE)
- Buongiorno Presidente, buongiorno
Presidente-Assessore, anche perché ci rivolgiamo, nonostante i
nostri auspici e gli impegni che erano stati assunti al mese di
giugno ad un Presidente-Assessore, che cumula le due funzioni e che
è l'interlocutore al 90 percento del nostro lavoro. Ieri abbiamo
parlato di politiche del lavoro, era il Presidente della Regione il
nostro interlocutore, parliamo d'Europa è il Presidente della
Regione, parliamo dell'80 percento delle questioni e mi dispiace,
perché si concentra molto il lavoro su di lei, mentre avrei anche
piacere di attirare nella discussione i suoi colleghi. Il
Presidente Rollandin ha un fardello sempre più rilevante sulle
spalle e un fardello forse diverso è questo del conto consuntivo
del 2011, diverso nel contesto generale in cui ci muoviamo, come è
stato ricordato nella relazione introduttiva di un Presidente
Rosset, a cui rivolgo un ringraziamento non formale, perché
presiede sempre con grande correttezza la Commissione Affari
generali. È stata una conduzione non agevole quest'anno, perché ci
ha permesso, risolvendo anche dei problemi di agenda e di
organizzazione, di arrivare a tale discussione con qualcosa in più
rispetto agli anni scorsi, qualcosa di nuovo che sarà al centro
delle nostre riflessioni, che è una relazione di un soggetto
esterno che entra in campo per la prima volta da che siamo
funzionanti come Regione a statuto speciale. È una sezione
distaccata della Corte dei Conti che svolge un ruolo
particolarmente prezioso, che ha svolto con grandissima generosità
e con una capacità di lettura anche temporale dell'evoluzione del
nostro andamento della spesa pubblica, che arricchisce fortemente
la nostra capacità di organizzare il dibattito. Spesso il conto
consuntivo passava come una lettera alla posta, sì di qua ci si
lamenta, di là si dice che tutto va bene, ma quest'anno è diverso,
perché abbiamo un organismo tecnico che ha svolto in modo
ineccepibile sotto il profilo tecnico il suo lavoro, andando a
gettare le basi di una lettura di più lungo periodo, di come stiamo
spendendo i nostri denari.
Siccome nelle famiglie valdostane, come nelle famiglie italiane
ed europee, oggi i bilanci si devono guardare con attenzione, si
devono fare le "bucce" anche a spese apparentemente marginali,
questo è il primo anno che io ricordi di quasi 20 passati in
Consiglio che il conto consuntivo è oggetto di seria discussione.
Questa è una novità epocale, che accompagna la svolta che abbiamo
vissuto in tale legislatura, che è svolta di crisi economica
generale, ma che è anche il trapasso da un periodo di autonomia
florida e in costante crescita ad un periodo di forte
rallentamento, se non di recessione, i dati sono di arretramento
delle disponibilità in campo e quindi al passaggio che auspichiamo,
ma che non ha realizzato ancora questa Regione, per il Governo che
ha, per il modo in cui la sua maggioranza vuole che siano gestiti
gli affari pubblici nella regione, il trapasso all'autonomia
responsabile.
Siamo ad un'autonomia in corso di responsabilizzazione, perché
la cessazione dei cespiti che ci derivavano dalla forfetizzazione
dell'IVA da importazione, quel portato del Trattato di Maastricht
che aveva soppresso il prelievo dell'IVA da importazione dal 1992
in avanti, congelato e assicurato come un grosso materasso
finanziario per la nostra Regione, la sua soppressione con
l'accordo finanziario che il Presidente della Regione ha firmato un
anno e mezzo fa con l'entrata in vigore del nuovo regime
finanziario, questo ci porta a commisurare la nostra spesa su un
prelievo fiscale diretto, a guardare quanto siamo in grado di
prelevare dalla nostra economia viva regionale. Siamo quindi
chiamati a rispondere a breve anche di come spendiamo non i soldi
che ci arrivano da Roma, ma i soldi che sono il prodotto di
un'economia direttamente registrata sul terreno reale della
produttività e della creazione di ricchezza in Valle d'Aosta. Un
consuntivo quindi che non è retorica indicare come storico o
epocale, perché è di svolta rispetto a quanto abbiamo vissuto in
passato.
La decisione di discutere contestualmente la relazione della
Corte dei Conti, il consuntivo e l'assestamento di bilancio ha dei
pregi e dei limiti. Ha sicuramente il pregio di farci fare un
ragionamento complessivo, che risulta difficile vista la mole degli
argomenti, ma anche di sovrapporre le visuali che abbiamo in campo.
Cercheremo di distinguere opportunamente valutazioni che riguardano
l'operato del controllore esterno e quelle che noi abbiamo fatto
come controllori interni. Ho svolto per la prima volta dopo venti
anni il ruolo di revisore dei conti nel consuntivo, non era mai
successo, abbiamo fatto tante cose, potremo dire di avere fatto
anche questa e non è stata fra le peggiori come esperienza per più
motivi: il primo, per l'apprezzamento che devo alla struttura
burocratica dell'Assessorato delle finanze, che si è comportata
egregiamente nei nostri confronti, come credo siano stati leali e
collaborativi i componenti della sezione staccata della Corte dei
Conti nell'effettuare l'interlocuzione che abbiamo avuto. La
struttura interna dell'Assessorato si rivela un punto di forza per
la nostra Regione e, anche se abbiamo diversi punti di vista su
come gestire le risorse, riteniamo che sia importante che chi è lo
strumento operativo fornisca a voi del Governo e a noi consiglieri
le informazioni utili a prendere le decisioni.
Una considerazione sulla difficoltà del lavoro, perché ci siamo
fatti carico di esaminare dei malloppi non indifferenti, posso dire
di avere passato alcune ore nell'approfondimento, doveroso, di
singoli capitoli; un lavoro noioso e utilissimo al tempo stesso,
che mi ha permesso di scavare, di vedere che ci sono ancora delle
zone grigie nella gestione delle nostre risorse. Da ultimo devo
dire un ruolo che va rimesso in discussione, siamo quest'anno in
presenza della novità esterna, credo che da qui all'anno prossimo
bisogna che sia sciolto il nodo del ruolo che hanno i revisori
interni, ci sono delle norme del decreto legislativo n. 138 che
fanno riferimento a questo, bisogna capire cosa hanno da fare tre
consiglieri in una lettura tecnica e di verifica. Noi abbiamo
firmato doverosamente un documento, né il collega Caveri, né io,
forse in modo diverso il collega Lattanzi, abbiamo delle competenze
di lettura analitica e tecnica delle procedure di spesa, credo che
ci vada uno strumento di controllo più accurato. Questa è una
discussione politica che dovremo aprire presto, di cui ci faremo
carico a suo tempo. Così come crediamo sia necessario - questo
emerge ancora di più dalla lettura dei residui passivi della
Regione - fare quella che oggi va di moda chiamare la
spending
review
, la revisione della spesa sulla base di parametri
esterni. Noi non abbiamo parametri esterni di raffronto che ci
dicano se quello che spendiamo per le garze o per i libri di testo
e via dicendo sia in linea con delle spese esterne. Siccome
preferiamo un'autonomia responsabile, di questo ci dobbiamo fare
carico all'interno, senza aspettare qualcuno che da fuori ti
bacchetta e che dice: "tu non sei in grado di rimanere all'interno
di un parametro". Il parametro tariamocelo noi con le spese per i
differenziali ambientali, montani, ma ci sono dei parametri esterni
da individuare e questo non lo abbiamo ancora; facciamoci carico
politicamente - mi rivolgo al Presidente Rosset, che può avere un
ruolo di guida in questo - di cominciare tale percorso e stabilire
cosa faranno l'anno prossimo se ci saranno ancora dei revisori
consiglieri o se sarà un organo esterno a farlo e quali siano i
nostri parametri di
spending review
.
Una valutazione complessiva di lettura sintetica. Abbiamo una
finanza generale non dissestata, come emerge dalla lettura della
Corte dei Conti, che piacevolmente si trova qui e non in altre
regioni, rispetto alla gravità di situazioni da fronteggiare in
termini di capacità di spesa, di utilizzo dei fondi europei, di
complessivo utilizzo delle ricchezze disponibili. È giusto che ci
sia un apprezzamento di insieme, che facciamo nostro e abbiamo
sufficiente orgoglio per condividerlo, ma il nostro parametro di
riferimento non devono essere tutte le altre Regioni italiane e
soprattutto non quelle in condizioni finanziarie peggiori. Ieri
sera discutevamo sulla macroregione alpina, su un'idea che abbiamo
qualcosa in comune, forse abbiamo avuto qualche volo pindarico
eccessivo, i colleghi del Popolo delle libertà ci hanno riportato
al crudo economicismo, al fatto che tutto si riduce ad una
questione di interessi, noi la vediamo diversamente, ma è certo che
vogliamo confrontarci con i primi della classe! Vogliamo misurarci
con il Trentino, con la Carinzia, con il Cantone del Vallese; non
abbiamo oggi tutti gli strumenti per farlo, ma cerchiamo di
avvicinarci su quella linea di lettura. Quella linea di lettura mi
dice che noi abbiamo una macchina che è ancora governata a strappi,
è una macchina amministrativa e finanziaria che non ha un
itinerario preciso. Noi del gruppo ALPE leggiamo nello sviluppo
della spesa regionale del 2011 un non avere una bussola precisa,
soprattutto nella trasformazione di questa Regione da una Regione
ancorata ad un modello di sviluppo passato a quello che dovrà
essere in futuro. Vorrei che fosse chiaro questo giudizio
complessivo sintetico: la macchina è complessivamente di buona
tenuta, è il guidatore che ha qualche difettuccio, forse nella
vista o forse nella non adeguata capacità, comunque sia nel fatto
di non avere chiaro in testa dove ci sta portando. Sta guidando e
si può guidare anche senza sapere dove si va: ecco non c'è un
itinerario preciso, il GPS della macchina non ha avuto le
indicazioni chiare su dove deve andare.
Iniziamo ad esaminare l'aspetto delle risorse: prima si guarda
cosa si ha in tasca e poi si vede come lo si spende. Ci sono dei
segnali di peggioramento, lo dice la Corte dei Conti in modo
esplicito, facendo l'analisi quinquennale, non solo puntuale su un
anno, ma di periodo, ci sono dei segnali di netto peggioramento che
non dobbiamo leggere solo nella cifra complessiva; c'è meno avanzo
di amministrazione, ci sono meno investimenti, c'è una spirale
negativa che è in corso, c'è un assottigliarsi anche di
quell'accumulo di risorse che ci veniva dagli avanzi di
amministrazione degli anni precedenti che veniva buttato
generosamente sul tavolo. Molti di voi colleghi hanno fatto
attività di governo, era tipico degli Assessori dire: "ma questo lo
risolviamo poi in assestamento di bilancio, mettiamo giù una
secchiata di milioni quando arriva il momento, perché c'era questa
mela per la sete di anno in anno che era molto consistente". Guardo
sconsolato l'Assessore Marco Viérin, quella mela non c'è più, qui,
quando si tratta di ridistribuire le carte a maggio-giugno, quei
soldi non ci sono più, è un costante assottigliarsi che giustamente
viene fotografato in questo sviluppo ed è un fenomeno preoccupante
e grave, accentuato dal disastro della Casa da gioco di
Saint-Vincent nella drammatica riduzione di risorse a cui abbiamo
assistito in questi anni. Questo è un capitolo molto delicato e chi
guarda dall'esterno ha uno sguardo impietoso, noi abbiamo vissuto i
vari passaggi e metabolizzato la vicenda, ma chi lo registra in
modo tecnico va a leggere che c'è l'84 percento di risorse in meno
su quel provento nel corso degli ultimi tre anni; questo è un dato
drammatico: perdere l'85 percento di quel cespite che non
tantissimi anni or sono pagava da solo tutto il settore
dell'istruzione in Valle d'Aosta. Questo è dovuto principalmente
alla riduzione di quanto la casa da gioco versa alla Regione,
attenzione c'è in questo un refuso:
"della...o dalla..."
nella relazione ed invito i colleghi a fare attenzione a questo e
di prendere nella giusta misura, perché non è solo riduzione dei
proventi della casa da gioco: è riduzione di quanto la casa da
gioco dà alle casse della Regione. Quando si fa scendere dal 40 al
10 percento, come è stato fatto in questa legislatura, ciò che la
Regione trattiene dai proventi della casa da gioco, si chiude un
rubinetto molto importante.
Questo, Presidente Rollandin, per lei che è un personaggio alla
Balzac, dovrebbe ricordarle non il Rastignac,
Paris, à nous
deux
, ma forse più Raphaël de
La peau de chagrin
(la
pelle di zigrino), perché la restrizione di questi proventi della
casa da gioco è come in
La pelle di zigrino
, un bellissimo
romanzo molto intenso di Balzac, dove ogni volta che si restringeva
la pelle di zigrino era perché si ingrandiva la capacità della
persona fino a quando però scompare la pelle di zigrino e la
persona crolla. È una metafora, non è riferito alla sua persona, ma
è una metafora di quello che sta succedendo. Noi abbiamo un
restringimento progressivo di alcuni cespiti della casa da gioco in
funzione di una potenza regionale, che aumenta al suo interno la
capacità di fuoco, fino a quando rischia di trovarsi in una
situazione molto difficile. È stato compensato questo, la
compensazione la versano al distributore di benzina tutti i giorni
i valdostani, perché quel cespite che abbiamo perso dalla casa da
gioco è compensato in larga parte dalle accise che oggi incassa la
Regione e che non sono più esentate agli automobilisti valdostani.
È una situazione di trasformazione forte, ma è una dinamica che ci
vede perdere risorse, aumentare di responsabilità, perché aumentano
le nostre entrate puramente tributarie, ormai siamo oltre il 90
percento di nostre risorse che vengono direttamente dai tributi e
questo è un dato positivo, ma con dei campanelli di allarme
pesanti, non imputabili direttamente all'azione di governo e poi la
riduzione dell'IRES, dell'IVA, il fenomeno di trascinamento di una
recessione economica chiaramente in atto.
Detto questo, per quanto riguarda la parte delle entrate,
qualche considerazione sugli impegni di spesa, ossia sul modo in
cui abbiamo ripartito come Regione gli investimenti e i fronti di
spesa. L'andamento è disomogeneo, in questo ci aiuta di nuovo la
lettura esterna che ne fa, come si faceva negli anni precedenti, la
relazione al consuntivo e la relazione del Presidente Rosset;
abbiamo una valutazione macro, ossia di insieme, che dà conto di
andamenti disomogenei. Un balzo in avanti clamoroso dell'istruzione
primaria e secondaria, un dato che fa sussultare: ma come 25
percento in più? È curioso come a volte la lettura sintetica faccia
emergere qualche dato particolare e il dato particolare è che, per
precisa volontà del Governo regionale, è stata privilegiata
fortemente l'istruzione paritaria, che ha ricevuto una quantità
enorme di risorse, proporzionalmente in più della scuola pubblica.
Degli oltre 4.000.000 di euro in più, che si sono riversati sul
settore, Assessore Laurent Viérin, 3.900.000 vanno alle risorse
aggiuntive che sono state date quasi esclusivamente al Don Bosco di
Châtillon e comunque il settore della scuola paritaria (scuola
privata) è il settore che ha avuto un trattamento di assoluta
controtendenza in questi anni. Non è un caso che in questa regione
si sia formato un comitato per la scuola pubblica e che ci sia
allarme e preoccupazione per le risorse in campo per la scuola
pubblica e che non si senta rumoreggiare il settore della scuola
privata. È perché ci sono delle attenzioni particolari, ci
torneremo, perché ci sono anche in assestamento di bilancio
ulteriori risorse per quest'anno di nuovo sempre nella stessa
linea. È un dato ineliminabile sul quale credo che una riflessione
politica sia opportuna.
Il grosso sacrificio che è stato chiesto nel 2001 sul piano
della spesa si è riversato sullo sviluppo economico; che il settore
abbia avuto 36.000.000 di euro di risorse in meno da spendere (17
percento) e che, nel momento in cui il pilastro economico della
Regione, che è la Regione stessa, deve fungere da molla e spingere
in avanti la rinascita, ci sia una caduta di spesa - qui siamo
nella verifica della spesa effettiva, siamo non nel mondo del
possibile, ma nel mondo del reale - del 17 percento a fronte di
cadute non simili e non analoghe di altri fronti è un dato molto
preoccupante. A nostro modo di vedere, più che la preoccupazione
per quanto è...la preoccupazione per come...per la mancanza delle
idee, ma questo sarà di nuovo tema di discussione quando parleremo
del bilancio l'anno prossimo, perché oggi non parliamo più di
bilancio, ma di consuntivo. C'è un apprezzamento per qualche
riduzione di spesa, una fra tutte quella del Consiglio regionale.
Siamo dell'avviso che ci sia ancora molto da fare da questo punto
di vista, ma è gradito l'apprezzamento per il fatto che la macchina
del Consiglio abbia saputo ridurre il proprio fronte di spesa. Più
preoccupante è che si dimezzino gli investimenti sul fronte del
governo del territorio, dimezzino gli investimenti, perché - questa
è la lettura interessante che possiamo fare quest'anno -, mentre la
spesa corrente del governo del territorio è aumentata del 15
percento, si riduce del 50 percento l'investimento che viene fatto
in questo campo. Noi dobbiamo avere la capacità di leggere tali
dati e avere la capacità di interrogarci sul perché questo avviene
e sul perché continua a lievitare in certi settori la spesa
corrente ed invece fermiamo gli investimenti. Una conferma poi di
un tema che ha fatto oggetto di grandi dibattiti fra di noi in
tempi anche recenti, quello della finanza locale, ci viene dalla
Corte dei Conti, perché la Corte dei Conti fa una lettura asettica,
precisa di ciò che sta succedendo e la fa già riguardo al 2011. Vi
ricordo che abbiamo avuto uno scontro molto duro sulla finanza
locale in quest'aula sul bilancio 2012. Il fronte della finanza
locale fa risaltare un aumento impressionante dei vincoli di
destinazione, abbiamo avuto nel 2011 25.000.000 in più dei circa
230.000.000 di euro della finanza locale, che sono stati vincolati
quanto alla destinazione e ne abbiamo avuti 13 in meno, che sono
stati assegnati agli enti locali in libera gestione. Abbiamo
spiegato questo come un effetto di incatenamento della finanza
locale, sempre meno autonoma, con lo scaricamento di interi cespiti
di spesa sui Comuni, dando la sensazione di aumentare l'autonomia
locale, ma in realtà facendo semplicemente un trasferimento di
livello nella spesa. Questo permette di dire: "diamo ancora più
soldi noi ai Comuni, mettiamo una bella cravatta ai nostri Comuni",
peccato che continuiamo a tirare il nodo e il nodo della cravatta
ha la curiosa caratteristica che diventa un cappio se lo si tira
troppo! Questo è il cappio che sono state in grado le politiche di
bilancio e finanziarie di questi ultimi tre anni di mettere in
campo, cioè lo scaricamento di fronti di spesa vincolata sulle
spalle dei Comuni.
Un ragionamento profondo merita il settore della sanità, sul
quale registriamo apparentemente una velocità quasi di crociera,
anche qui abbiamo un effetto di diminuzione di investimenti e di
aumento della spesa corrente: 14.500.000 di euro in più in spesa
corrente e risorse disponibili per il miglioramento delle
infrastrutture in forte diminuzione. Fra poco parleremo anche di
altri aspetti del settore della sanità, ma questo è il primo dato
di lettura macroeconomica. Noi riteniamo necessario che sulla
sanità ci sia oggi uno sguardo più penetrante e attento, questo è
il primo dei tre capitoli sui quali abbiamo depositato poco fa
degli ordini del giorno, che sono degli impegni ad un lavoro nei
prossimi mesi di questo Consiglio, in ordine a tre distinte
problematiche che richiedono, se abbiamo ancora voglia di avere un
minimo di ruolo e di incidenza, un nostro sforzo di verifica - ed
eventualmente qualche colpo di barra -, perché non possiamo dare
per acquisito che quello che viene trasferito all'USL sia
automaticamente speso bene. Chi controlla l'USL politicamente? Cosa
possiamo dire noi nel complesso, non sulla singola questione?
Riceviamo delle liste di delibere che vengono assunte dal Direttore
generale dell'Unità sanitaria locale, ma abbiamo noi la visione
complessiva, siamo in grado di governare nel suo complesso la
spesa? Questo trapasso all'autonomia responsabile non chiede forse
che facciamo un piccolo sforzo ulteriore?
Sull'agricoltura non mi dilungherò particolarmente, anche perché
giochiamo in squadra e abbiamo dei buoni
players
sul tema e
perché sul tema dell'agricoltura il ripensamento dovrebbe essere
profondo in relazione alla quantità di risorse ferme, che devono
ancora essere digerite. C'è un ingorgo da incapacità
programmatoria, strutturale di questi ultimi anni della Regione,
c'è stato accumulo di risorse e poi abbiamo anche un'opportunità a
tempi brevi con la discussione del provvedimento legislativo in
materia di riordino fondiario, per fare qualche riflessione a
latere; anche se si tratta di un provvedimento che non comporta
direttamente impegno di spesa, sarà occasione per parlare delle
opere di miglioria fondiaria, che sono un capitolo molto importante
per questa Regione.
Non aumentano i debiti, questa è una buona notizia,
l'assottigliamento dello stock, della quantità complessiva di
risorse che sono oggetto di indebitamento è in riduzione e questo
va bene, ma non è leggibile e non lo legge ancora la Corte dei
Conti perché, come si dirà fra poco, apre un grosso punto
interrogativo sul discorso delle partecipate, non ha ancora del
tutto chiaro la dinamica di spostamento dell'indebitamento dal
fronte diretto della Regione al fronte mediato attraverso la
Finaosta e la sua gestione, attraverso la banca privata regionale
che è Finaosta.
Il collega Caveri poco fa ha cambiato cappello e ha cominciato a
parlare a titolo personale, dovrei fare anch'io la stessa cosa e
qui assumo un po' più la veste di revisore per qualche passaggio di
sottolineatura, visto che anche il Presidente è munito dei grandi
malloppi e poi ha una memoria di ferro, quindi annoterà tutto.
Faccio alcuni rilievi di carattere generale, che derivano dalla
lettura dei residui attivi e passivi. Siccome sono termini che a
volte sfuggono, residui attivi quindi sono quelli che dobbiamo
ancora prendere dall'esterno e non ci sono tantissime questioni da
sollevare, ma ci sono alcuni punti che evidenziano delle
problematicità, la maggior parte delle quali esterne rispetto alla
Regione, ma è utile chiarirle, perché hanno anche dei risvolti
politici. Le individuo, sono 5 o 6 questioni molto brevi, alcune
delle quali molto significative. La questione del portale
telematico della promozione turistica è una cosa di cui qui non si
è mai parlato. Non si è mai parlato in quest'aula del fatto che il
"Governo Berlusconi", in particolare i Ministri Brambilla,
eccetera, hanno molto vantato il portale telematico italiano come
grande innovazione e modo di rilancio del turismo.
Abbiamo fermi da incassare 1.400.000 euro dal 2004-2006, siamo
in pieno "Governo Berlusconi", abbiamo un passaggio nel quale viene
dichiarato che lo strumento di promozione turistica dell'Italia che
vede le Regioni inglobate è il portale telematico. Assessore
Marguerettaz, che saluto, perché ci ha felicemente raggiunto, le
riassumo in due parole la questione: dal 2004-2006 dobbiamo
prendere 1.400.000 euro dallo Stato per un portale telematico che
era, forse non sono stato corretto ad indicare Brambilla, era forse
Bondi o qualcun altro al Turismo in quegli anni, comunque non
cambia molto, era al "Governo Berlusconi" ed era stato indicato
questo come un progetto di grande rilancio, credo che fosse
Italia.it o qualcosa di simile.
Dicevo: 1.500.000 quasi di euro fermi da otto anni per la
promozione turistica, non per causa nostra, ma per causa di una
politica mal fatta del Governo nazionale, rispetto alla quale credo
che qualcosa vada detto da noi, dai nostri Parlamentari, perché non
possiamo trovarci annotato in bilancio che dobbiamo prendere dei
soldi di questa dimensione, allora o sono stati spesi dalla nostra
Regione e non abbiamo ancora ricevuto a compensazione, oppure sono
bloccati definitivamente. Dal suo Assessorato, Assessore
Marguerettaz, poi ci sono arrivate delle non risposte, sono stati
fatti tre solleciti attraverso le Finanze...
(interruzione dell'Assessore Marguerettaz, fuori
microfono)
...sì lei mostra un documentino, ma sono stati richiesti un mese
fa dei documenti e non ci sono arrivati, chiudo la parentesi, la
riapriremo in altri momenti.
La questione complessa dei fondi relativi al mondo del lavoro,
in particolare alla formazione professionale e le politiche del
lavoro, di cui abbiamo diffusamente parlato ieri...qui abbiamo
ancora delle pesanti farraginosità, la sottolineatura della Corte
dei Conti va presa in seria considerazione. Meno positiva è la
situazione relativa al Progetto obiettivo
Occupazione
, che
registra un livello di avanzamento più basso in termini di impegni,
siamo ad un impegno solo al 57 percento delle disponibilità, che di
pagamenti, 27,1 percento, e che con molta eleganza la Corte dei
Conti dice che necessiterebbe una significativa accelerazione, al
fine di pervenire al più ampio tiraggio possibile delle maggiori
risorse ad esso allocate. I colleghi si sono spesi ieri nel
dibattito nel dire che ci vogliono risorse per le politiche del
lavoro, ma qui le risorse ci sono, è un problema di tiraggio, di
migliorare il funzionamento di questo prelievo.
Sulle strutture sanitarie abbiamo ancora circa 22.000.000 di
euro non spesi del 1999-2000, questo necessiterebbe di qualche
piccola rivisitazione; siamo qui all'interno di un mondo molto
complesso, che è quello legato alle opere dell'ampliamento
dell'ospedale, ma il volume è significativo, ci sono problemi di
rendicontazione che dovranno essere messi a posto. C'è una
questione delicata soprattutto oggi di ancora aperte sofferenze in
materia di locazioni industriali, una vecchia vicenda che abbiamo
approfondito; in molti casi si tratta o di questioni sotto
contenzioso o di questioni che sono legate a difficoltà registrate
dalle singole aziende. Un invito molto bonario, ma comunque un
invito ad un'attenzione particolare nel recupero di risorse che
vanno reincamerate alla Regione. Adesso però - questo è il quesito
in termini politici - non guardiamo più a locazioni recenti; quello
che abbiamo in "pancia" come credito è nell'ordine di 8.000.000 di
euro ed è tutto ante trasferimento del patrimonio immobiliare a
Vallée d'Aoste structure. Quello che sto dicendo è che le
sofferenze di pagamento delle aziende rispetto al proprietario, che
è Vallée d'Aoste structure, in conto nostro non le vediamo: noi
consiglieri non vediamo se stanno pagando, se hanno problemi di
rateizzazione, eccetera. Abbiamo fatto un'opera di
esternalizzazione come Regione, perché anche giustamente non era
opportuno che venisse gestito direttamente come parte politica il
patrimonio industriale, ma non abbiamo una relazione dettagliata,
un confronto con le controllate regionali e in questo caso con
Vallée d'Aoste structure per sapere cosa sta succedendo. Questo
credito ancora dei tempi passati io lo prendo come revisore come
appunto per andare a vedere cosa sta maturando sull'altro fronte:
ci interessa sapere se pagano, se le nostre aziende possono
sostenere le locazioni immobiliari? Ci interessa, ma non possiamo
saperlo non avendone una visione complessiva.
Abbiamo fatto accertamenti di insieme sui proventi ancora da
incassare nell'annosa vicenda delle postazioni del Monte Bianco,
abbiamo approfondito le questioni della ristrutturazione
dell'ospedale; facciamo una notazione positiva forse di dettaglio,
ma che dimostra che tecnicamente il nostro apparato amministrativo
funziona bene. È stata introdotta un'operazione di compensazione
fra i prelievi non dovuti, cioè quando qualcuno prelevava con la
Carte Vallée e non aveva diritto all'esenzione fiscale (parliamo di
pre-2010) e quanto deve prendere dalla Regione come
bon de
chauffage
. Credo sia un buon esempio di compensazione fra
crediti e debiti fra Amministrazione e cittadino, mi fa piacere che
lo si sia reso operativo nel nostro ambito.
Rapporto con le partecipate: vedo che il tempo è stato tiranno e
cerco di chiudere molto rapidamente, semmai mi riservo nel secondo
intervento alcuni ulteriori chiarimenti.
La Corte dei Conti è impressionata, a mio avviso, dal volume del
nostro rapporto con le partecipate, in due punti figura il termine
"ingente"
, che non è un termine tecnico in questo caso, ma è
un termine freudiano: "mamma mia, quanto!", ovviamente
proporzionalmente alla nostra Regione, perché sono giudici che
hanno ben chiari i volumi della spesa pubblica. Quello che risulta
chiaro alla Corte dei Conti è che nessuno è in grado di vedere,
salvo forse al Presidente, cosa succede lì dentro. Noi allora
presentiamo un ordine del giorno su tale tema, che sarà utile per
sollecitare che questo Consiglio venga puntualmente informato, come
avrebbe già dovuto essere in base ad una delibera che non è stata
ancora adottata dalla Giunta regionale, sulla resocontazione delle
operazioni che si svolgono soprattutto nell'ambito della Finaosta,
lo abbiamo esplicitato in modo molto netto e ne parleremo fra
poco.
Presidente, cedo volentieri la parola, perché hanno molte cose
da dire anche i colleghi, preannuncio che ci sarà un successivo
breve approfondimento sulle questioni dei residui passivi, del
personale e dei fondi europei. Rispetto a quest'ultima questione,
annuncio il terzo ed ultimo ordine del giorno, che riguarda la
necessità che ci sia un'attenzione sui meccanismi di controllo
sulla spesa dei fondi europei. Grazie.
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Sarò molto più breve del collega che mi ha preceduto, anche
perché per gli argomenti di oggi i dati sono stati ben relazionati
dal Presidente Rosset, al quale rivolgo, a nome del gruppo, un
grazie, abbinandolo a quello degli uffici, in particolare al
Dirigente Bieler, che ha dato la disponibilità della lettura dei
dati in modo efficace, come è stato sottolineato dai colleghi
Caveri e Louvin.
Prima di scendere nei particolari della relazione della Corte
dei Conti e del rendiconto, ho l'esigenza di fare un rilievo dopo
l'intervento del collega Louvin, perché il collega, nel suo lungo
intervento con la capacità che lo contraddistingue dal punto di
vista dialettico, dedica trenta secondi per dare un giudizio su
quello che sta avvenendo non solo qua, ma nel mondo...il mondo che
è cambiato e la situazione della nostra regione è la conseguenza di
tutto ciò che sta avvenendo, cioè se non prendiamo atto che il
mondo è cambiato, evidentemente tutto diventa molto difficile
nell'analizzare le singole proposte che vengono fatte. Credo che,
se non si riconosce che la crisi in atto è fortemente invasiva di
tutto quanto sta avvenendo, anche nella nostra regione, tutto ciò
che è stato detto oggi da Louvin...sembra che si sia dimenticato di
questo. Quando il collega Louvin cita, ad esempio, il problema del
casinò, è come se dicesse: "la Regione ha rinunciato a questi 70
milioni all'anno che entravano nelle casse regionali", così come se
fosse avvenuta una scelta singola della casa da gioco, ma in Valle
è il frutto di una crisi nel settore di cui abbiamo già parlato più
volte, quindi non riesco a capire dove in realtà lei voleva
arrivare. Ho citato questo, ma tutte le altre cose che sono state
dette ritengo che siano doverose di una critica, perché non è
pensabile che tutto sia visto così negativo senza tenere in
considerazione ciò che è avvenuto.
Devo dire che, anche per quanto riguarda la lettura della
relazione alla Corte dei Conti, che anch'io ho avuto modo di
analizzare, do una lettura diversa. Qua sembra che, ogni volta che
c'è una discussione fra maggioranza ed opposizione, voi guardate i
film del terrore e noi guardiamo la commedia all'italiana, ma
onestamente drammatizzare tutto in questa maniera senza tenere
realmente conto di ciò che è avvenuto mi sembra molto strano,
perché, anche dal punto di vista dell'onestà intellettuale, lo
trovo non corretto. Se non teniamo conto che abbiamo perso nel
nostro bilancio qualcosa come 350.000.000 di euro, perché tutto
discende da lì, cioè non è che li abbiamo persi, perché noi siamo i
cattivi e gli altri sono i buoni, è ciò che sta avvenendo nel mondo
e noi dobbiamo pagare i nostri debiti; se non si tiene in
considerazione questo, diamo delle notizie errate.
Per scendere sull'argomento, è da dire che per la prima volta
affrontiamo la discussione del rendiconto con l'apporto di una
relazione ampia della Corte dei Conti, anche se insediata
recentemente e che fra i suoi compiti esercita il controllo
generale sulla gestione dell'Amministrazione regionale e dei
relativi enti strumentali ai fini di un referto al Consiglio
regionale. In questo caso la Corte dei Conti ha deliberato di fare
questa relazione sul rendiconto, per cui in qualche maniera si
interseca la discussione di questo argomento, il che ci crea anche
sollievo, perché ci dà garanzie su quanto stiamo facendo. La
relazione della Corte dei Conti presenta aspetti molto interessanti
per almeno due motivi: il primo è psicologico, in quanto
rappresenta un motivo di maggiore garanzia e supporto al Consiglio,
in modo particolare a quei colleghi che svolgono le funzioni di
revisori dei conti. Non ho mai capito bene tale ruolo, ma su questo
è intervenuto il collega Caveri, le motivazioni le ha spiegate lui,
speriamo che tale normativa venga cancellata; il secondo motivo è
che la relazione propone un approccio costruttivo, in cui si
evidenzia la connessione fra il bilancio della Regione e l'economia
del nostro territorio, dedicando attenzione ai bilanci delle
società pubbliche.
Entrando più nel merito, anche se parzialmente, abbiamo rilevato
con una certa soddisfazione che la gestione finanziaria della
Regione continua a presentare aspetti positivi. Queste cose bisogna
enfatizzarle in modo adeguato, cioè non si può sempre dire al
contrario. La spesa è sensibilmente in diminuzione e spero che
questo non sia un dato negativo, la spesa sta scendendo del 20,8
percento e questo è la verifica del rispetto delle regole del patto
di stabilità; anche questo è un aspetto positivo. Se poi lo si
legge in una maniera diversa, allora diventa tutto negativo, ma non
capisco come si possa non leggere in senso positivo.
In sostanza, la legge di contabilità esprime una cultura
contabile di rilievo anche se alcuni punti sono da perfezionare e
questo va molto bene. Non credo che questa maggioranza non sia
disponibile a recepire in modo positivo anche quelle osservazioni
che la Corte dei Conti della sezione regionale ci rileva, perché
nasce nell'ambito di un rapporto con un approccio assolutamente
positivo. Nella relazione della Corte dei Conti quindi si rileva
poi la positiva capacità di tenere conto degli obiettivi di
convergenza e di stabilità derivanti dall'appartenenza dell'Italia
all'Unione europea, anche se, come sottolinea sempre la Corte dei
Conti, sarebbe necessario produrre un documento programmatico
annuale nel quale la Giunta si impegni a perseguire determinati
obiettivi di carattere politico-finanziario prima di varare i
documenti contabili. Noi siamo - credo - sulla strada giusta e, se
ci sarà eventualmente qualcosa da perfezionare, sicuramente lo
faremo.
Tra i punti interessanti che si rileva, anche qui facendo
convergere la relazione della Corte dei conti e il nostro bilancio
consuntivo, vi è quello che riguarda le manovre attinenti al
federalismo fiscale e le manovre finanziarie dello Stato, che hanno
inciso fortemente sui nostri conti. La normativa varata dallo Stato
nel 2011 e nei primi mesi del 2012 ha prodotto importanti
conseguenze sul bilancio regionale sia per quanto riguarda le
entrate che le spese: da un lato, l'accordo sul federalismo ha
previsto l'attribuzione dei dieci decimi a tutte le entrate
erariali percepite; dall'altro, però, la progressiva sospensione
della somma sostitutiva dell'IVA da importazione e le varie manovre
che hanno previsto tagli sostanziosi a partire dal 2011 pesano sul
bilancio per un importo superiore ai 350.000.000 di euro. Il
rendiconto e l'assestamento risentono delle misure collegate
all'attuazione del federalismo fiscale e a quelle introdotte nel
2010. La gestione finanziaria continua a mantenere aspetti
positivi, mantenendo fra l'altro le misure anticrisi per le
famiglie e le imprese, che sono i soggetti più colpiti da questa
crisi. Di queste cose abbiamo già parlato in varie occasioni,
quindi non mi pare opportuno rientrare nel merito delle singole
parti che compongono tali motivi di disagio. Sussistono però dei
segnali negativi, quali la presenza di un disavanzo finale della
gestione di competenza a fronte di un avanzo che era di circa
90.000.000 di euro, prodotto nel 2010, ma anche tutto ciò deriva
dai tagli imposti dalle diverse manovre. Gli obiettivi sono la
conseguenza di questo ed è chiaro che ci sono dei segni negativi,
ma, se sono letti senza tener conto della premessa, è ovvio che
diventa tutto negativo. Fra gli obiettivi posti in essere vale la
pena sottolineare la diminuzione degli impegni di spesa, riferiti
anche agli organi istituzionali, la cui diminuzione più importante
in valore assoluto riguarda le spese del Consiglio regionale.
Tengo a fare una piccola sottolineatura: ci siamo tanto
scatenati su questo, perché sembrava che tutte le Regioni facessero
chissà cosa, alla fine siamo stati gli unici e anche questa è una
cosa che mi fa sorridere. Non condivido questo atteggiamento, ma è
frutto evidentemente di una società che ha ancora bisogno di
maturare.
Sul discorso del personale abbiamo un calo superiore al 4
percento, che è fisiologico rispetto a quanto dicevo prima. Sulla
questione invece di ciò che abbiamo cercato di fare per la finanza
locale in qualche maniera la tendenza si è ribaltata. Nonostante le
dichiarazioni del collega Louvin che ho trovato un poco fantasiose,
i dati sono quelli che contano e qui la spesa impegnata è aumentata
nel 2010 dell'1,9 percento. Questi sono i dati che ha rilevato non
Salzone, ma la Corte dei Conti, oltre che i nostri uffici.
Vi è poi una serie di cose che evito di leggere, perché sono
espresse in modo chiaro sia nella relazione della Corte dei Conti
che nella relazione sul conto consuntivo, che sono tutte le partite
che vanno dalla sanità alle politiche sociali, all'agricoltura,
allo sviluppo economico, all'edilizia residenziale pubblica, alla
cultura e allo sport. Il governo del territorio: qui la diminuzione
complessiva ha riguardato in particolare gli investimenti, questo è
frutto di una mancanza di liquidità che abbiamo, ma bisogna anche
tenere conto che la spesa relativa a questo settore è aumentata,
per cui il parametro fra la diminuzione degli investimenti e
l'aumento della spesa porta ad una riduzione sostanziale del 30
percento circa. In questo contesto fra le altre cose vale la pena
sottolineare come il debito a carico della Regione nell'ultimo
quinquennio sia passato da più di 500.000.000 a 340.000.000 circa,
con un meno 35 percento che è un dato essenziale. Questi sono i
dati da far rilevare in modo concreto.
Tornando alla relazione della Corte dei Conti, invece sarà
necessario approfondire con puntuale dovizia il capitolo
riguardante le società partecipate. Al riguardo nella relazione si
porta in esame le sole partecipate dirette, in particolare
Finaosta. La Corte fa rilevare che Finaosta è tenuta a trasmettere
i rendiconti periodici sia alla Giunta che al Consiglio regionale e
in questo passaggio la Corte auspica una puntuale applicazione
della norma e il superamento della prassi, per cui Finaosta
trasmette solo alla Presidenza della Regione e agli Assessori
competenti le comunicazioni degli atti; questo è un argomento che
dovrà essere sviluppato e credo che si possa andare nella direzione
che la Corte auspica.
Per quanto riguarda invece l'organizzazione amministrativa della
Regione, anche la Corte dei Conti evidenzia che la legge regionale
n. 22/2010 ha dato una migliore attuazione del principio di
separazione fra politica e amministrazione, questo mi pare un dato
positivo. Si esplicita puntualmente che sono riservati ai dirigenti
gli atti di gestione, mentre agli organi politici spetta la
determinazione dell'indirizzo politico e la verifica dei risultati
dell'azione amministrativa. Il nuovo assetto dei controlli sulla
gestione dell'Amministrazione regionale ha dato luogo alla
soppressione dei controlli preventivi di legittimità sugli atti, in
quanto è già la Corte dei Conti che sui risultati dell'azione
amministrativa svolge tali funzioni. Naturalmente, alla luce di
quello che dice la Corte, parrebbe ingiustificata la persistenza
della Commissione di Coordinamento, che mi pare che già non operi,
ma, se non ho capito male, c'è ancora e i costi di gestione gravano
tuttora sul bilancio regionale. Se è vero che c'è questa dissonanza
fra i due ruoli, vale forse la pena mettere a posto tali cose.
Come è facile constatare il supporto del lavoro prodotto dalla
sezione della Corte dei Conti, è indiscutibile il valore
soprattutto quando i rilievi diventano puntuali indicando le giuste
e doverose correzioni. L'istituzione di questo indispensabile
organismo ha coinciso con una fase delicata per la finanza pubblica
nazionale, per cui tutti siamo chiamati a perseguire gli obiettivi
di risanamento non più derogabili per il nostro Paese, in quanto la
coerenza con i vincoli derivanti dall'appartenenza europea ci
obbligano ad una più attenta visione del ruolo che andiamo a
svolgere.
Sul rendiconto è già stato ben detto nella relazione, così come
sull'assestamento di bilancio, che presenta un avanzo di
amministrazione che sfiora i 60.000.000. Naturalmente, per quanto
riguarda questo settore, l'avanzo ci consente di attivare risorse
sia per le politiche del lavoro che per la finanza locale e questo
mi pare nel momento attuale di fondamentale importanza.
Termino il mio intervento ribadendo come in un momento come
questo sia essenziale cercare un minimo di convergenza anche nel
semplice ragionamento di ciò che sta avvenendo, perché, se vogliamo
essere costruttivi, dobbiamo cercare una linea che ci consenta un
confronto sereno su argomenti importanti, perché, se non usciamo da
tale sistema, vuol dire che non abbiamo compreso bene di quale
portata è la crisi di questo momento. L'invito che faccio
all'opposizione è quello di non sminuire il lavoro di persone che
ci mettono tutto per cercare di fare il bene di questa comunità,
quindi invito a fare delle proposte serie e razionali sulle quali
poterci confrontare. Il metodo adottato non mi trova consenziente,
perché non si riesce ad avere quel dialogo che consentirebbe, pur
nelle diverse posizioni, di avere qualche situazione che ci
consenta di migliorare la condizione generale, anche se non è che
ci possiamo inventare l'acqua calda; si può gridare finché si
vuole, ma qui di proposte concrete non ne vedo a livello europeo,
non ne vedo a livello nazionale, non posso pensare minimamente di
avere i geni tutti qui in Valle d'Aosta! Quando si grida "al lupo,
al lupo", quindi sarebbe bene tenere presente questo.
Termino dicendo che è indispensabile un concetto se volete non
del tutto fantasioso: credo che ognuno di noi debba cercare di fare
di tutto per farsi carico dei problemi della gente. Recentemente vi
è stato su
La Stampa
un articolo molto interessante di
Calabresi dal titolo:
"Il dovere di "farsi carico""
dei
problemi:
"questo significa prima di tutto ascoltare, capire di
cosa c'è bisogno, immedesimarsi nelle difficoltà delle persone e
poi cercare di sfuggire da quegli slogan facili, per cercare
soluzioni oneste prima di tutto e rispettose di un momento così
complesso"
. Anche nella comunicazione con la gente quindi, se
non c'è l'onestà intellettuale di ricercare nel dialogo non solo in
modo unilaterale una posizione, ma cercare di capire chi la pensa
in maniera diversa...forse questo può aiutarci a dare un contributo
migliore alla nostra comunità, che sta passando un momento
particolarmente difficile di cui dobbiamo farci carico.
Presidente
- La parola al Vicepresidente Chatrian.
Chatrian (ALPE)
- Grazie Presidente. Qualche riflessione
e qualche considerazione dopo l'ampio intervento del collega
Louvin. Ho molto apprezzato l'intervento del collega Rosset per la
sua franchezza e devo dire che, per affrontare un rendiconto,
bisogna avere sul tavolo non solo il disegno di legge e la
relazione, ma anche tutte le carte dettagliate, disaggregate, per
questo, a titolo personale e del gruppo, desidero ringraziare tutti
i dirigenti e i funzionari dell'Assessorato competente che ci
mettono nelle condizioni di affrontare un documento di tale
importanza. L'analisi e il dibattito del rendiconto dell'esercizio
precedente rappresentano sempre un momento importante, ma delicato;
è interessante leggere le cifre e i numeri che possono dire
parecchio, come sovente possono dire anche nulla. Il rendiconto è
un documento contabile, ma la sua lettura ci illustra un intero
anno di scelte politico-gestionali a volte obbligate, a volte
sbagliate o anche azzeccate.
Il collega Salzone ci ha invitato a confrontarci, registriamo
questo invito, più volte abbiamo cercato di proporre qualche
soluzione, ma mai accettata né in quest'aula, né nelle commissioni
consiliari. Accettiamo l'invito, collega Salzone, siamo certi di
non aver inventato noi l'acqua calda, l'hanno inventata molto tempo
fa, quindi non abbiamo nessuna presunzione di essere né i primi, né
i secondi della classe, ma pensiamo di rispettare le volontà
democratiche della popolazione valdostana e, di conseguenza, di
cercare di portare le istanze di aumento della qualità della vita
in quest'aula. È un anno diverso dai precedenti per vari motivi.
Intanto nel 2011 c'è stata una contrazione degli impegni finali
rispetto al 2010 e non solo, c'è stato un importante
ridimensionamento delle entrate del titolo I, conseguenza diretta
dell'applicazione anche in Valle d'Aosta delle norme contenute
nella finanziaria dello Stato, dirette al conseguimento degli
obiettivi di perequazione e di solidarietà, che hanno inciso
attraverso la progressiva diminuzione della somma sostitutiva
dell'IVA sulle merci in transito e attraverso l'ampliamento del
sistema di compartecipazione ai tributi erariali.
In sintesi le risorse a disposizione sono inferiori e fatto
ancora più negativo per l'Amministrazione regionale è stato il
patto di stabilità, che restringe ulteriormente i margini di
manovra. Per dirla in sintesi, le briglie al suo interno stringono
sempre più ed è sempre più difficile dare delle risposte certe nel
momento in cui il patto di stabilità dà delle regole blindate. Il
cuore di un rendiconto però è proprio qui, ovvero capire come il
Governo regionale e il suo Governatore hanno affrontato queste
nuove regole e come la macchina regionale ha saputo interpretare
tale nuova era di minori risorse finanziarie disponibili, anche se
le risorse a disposizione sono importanti, in breve come si è agito
nel concreto per fronteggiare una crisi internazionale che ci è
entrata in casa e non sembra arrestarsi. Abbiamo affrontato ieri il
mondo del lavoro e le difficoltà sempre maggiori di trovare un
lavoro per i giovani sotto i 25 anni anche in Valle d'Aosta;
recependo l'invito del collega Salzone, qualche piccola ricetta
l'abbiamo messa sul tavolo. In sintesi: da una parte, ci sono meno
risorse; dall'altra, un'economia reale valdostana comunque fragile
con al centro il settore pubblico che è ancora considerato un punto
solido, specie se si somma la galassia delle società partecipate
con eventualmente il solo settore dell'industria del turismo che
tiene, mentre il resto ha delle difficoltà forse più
impattanti.
Torniamo a noi per affrontare il tema delle nuove regole, in
parte imposte a livello statale. L'impegnato per il 2011 si attesta
a 1.549.000.000 di euro, il pagato con i residui a 1.474.000.000 di
euro, prese singolarmente queste cifre dicono poco anche se, visti
i limiti del patto di stabilità, probabilmente non si poteva fare
diversamente. Mi fermo qui perché più volte abbiamo discusso di
questi parametri aggregati e abbiamo cercato di sollecitare il
Governo regionale a rivedere la proiezione del triennio; i margini
tecnicamente messi sul tavolo dai dirigenti dell'Assessorato erano
veramente risibili: in sintesi 260.000 euro. Si poteva impegnare di
più di quello che è stato impegnato nel 2011 e si poteva liquidare
9.000.000 di euro in più nel corso dell'anno, questo a livello di
dato macro aggregato. Ecco perché prima parlavo delle briglie del
patto di stabilità, perché determinano l'agenda
economico-finanziaria della nostra Regione e le possibilità sia
sull'impegnato, sia sul pagato.
Altre considerazioni si possono fare se prendiamo singolarmente
le varie funzioni, passando dall'agricoltura allo sviluppo
economico, alla finanza locale, più volte dal nostro gruppo
affrontate in quest'aula sia sotto forma di iniziative,
interrogazioni ed interpellanze, di sollecitazioni, di pungolo, sia
in occasione dell'approvazione di rendiconti o di bilanci
triennali. Qualche esempio: i contributi per le spese di gestione
dei consorzi di miglioramento fondiario, 2.300.000 è la somma
impegnata in previsione, le somme pagate sono 3.160 euro. Eppure i
consorzi presentano la documentazione necessaria entro fine giugno,
come mai i pagamenti si fanno ancora attendere fino all'anno
successivo? La domanda è d'obbligo, per non parlare dei contributi
per infrastrutture rurali, citate anche nella relazione.
Gli ordini di grandezza però sono importanti e l'impatto è anche
importante all'interno comunque del bilancio
tout court
,
16.000.000 sono gli euro inseriti in previsione, altrettanti sono
gli impegnati e i liquidati nel corso dell'anno sono 1.700.000 di
euro. Mi spiace che il Presidente Rollandin non sia in aula, perché
più volte il nostro gruppo ha affrontato questo tema e il
Presidente ci ha assicurato che c'era la necessità di rimodulare i
vari impegni nel triennio; non mi sembra che sia stato fatto in
tale settore e potremmo ancora fare ulteriori esempi. Siccome il
Presidente non era in aula, ripeto che ho cercato di riprendere le
diverse discussioni avute in altre occasioni, nell'approvazione del
rendiconto e nella previsione di bilancio, sul fatto di rimodulare
e rivedere gli impegni finanziari in certi settori dove comunque
gli ordini di grandezza sono molto distanti fra quello che viene
impegnato e quello che viene pagato.
Altro capitolo interessante è quello dell'indebitamento, la
passività a diretto carico della Regione ammonta a 342.000.000 di
euro ad oggi, come esplicitato molto bene in relazione. Dal punto
di vista tecnico, l'esercizio 2011 continua a registrare un
decremento dello stock di debito a diretto carico della Regione,
determinato, oltre che dagli effetti dell'ammortamento,
dall'assenza di nuovo indebitamento.
Qui apro una parentesi, tutto bene allora? Ma il nostro debito
cala? Mi pongo la domanda. Da una parte sì, nella relazione si
citano i numeri e questo stock diminuisce; dall'altra probabilmente
no, perché non si può dimenticare che si è messo in campo con
l'ultima finanziaria di due anni fa che si autorizzava Finaosta a
contrarre mutui per un importo pari a 370.000.000 di euro. Questo
tanto per fare un po' di luce sull'effettiva dimensione del debito
della nostra Regione diretto o indiretto, poi è già stato citato da
altri colleghi sul discorso più generale che anche la Corte dei
Conti ha fatto notare nella sua ampia e corposa relazione.
Faccio solo un piccolo inciso per ricordare su questo passaggio.
Intanto definisce ingenti, evidentemente troppo ingenti, se
ritenesse necessario scriverlo, i trasferimenti per la sua gestione
speciale, ma mette anche in evidenza l'anomalia per cui la stessa
Finaosta relaziona solo alla Presidenza in merito alla sua
attività, mentre avrebbe il dovere di riferirsi direttamente
all'Assemblea regionale degli eletti. Come gruppo ALPE, riteniamo
che sia un diritto-dovere di questo Consiglio poter esaminare un
bilancio integrale, comprensivo di entrate e uscite, debiti e
crediti, investimenti e costi di esercizio di tutte le società
controllate e partecipate, in modo da avere il quadro finanziario
ed economico completo.
Purtroppo, e me ne rammarico, in questa legislatura non è stato
fatto nessuno sforzo per rendere più trasparenti i conti
dell'intero apparato, eppure sono convinto che questo si doveva
fare per mille ragioni: dal punto di vista contabile, dal punto di
vista del quadro generale, dal punto di vista della progettualità,
dal punto di vista della strategia, di trasparenza, di conoscenza,
senza dimenticare il confronto. A mio avviso, il confronto è alla
base di ogni singola azione poi da mettere in campo, ma per
confrontarsi dobbiamo avere quanto meno come consiglieri il quadro
più aggregato possibile e anche disaggregato per rimodulare
l'azione politico-amministrativa; tutte cose che più volte abbiamo
evidenziato in quest'aula e purtroppo orecchio da mercanti! Tutte
funzioni che fino a prova contraria spettano al Consiglio, che ha
il diritto di pretendere e di eseguire. Un argomento che lei,
Presidente, non ha voluto affrontare per avere le mani forse più
libere, ma non voglio polemizzare, perché l'obiettivo è quello di
avere un raggio d'azione più ampio possibile per prendere delle
decisioni. Non voglio aprire una parentesi ulteriore sulle poche
entrate del casinò, probabilmente nei prossimi Consigli riapriremo
questa parentesi.
È un rendiconto che mi pare faccia emergere una macchina
amministrativa pesante, strano questo passaggio che faccio, perché
questo del buon funzionamento della macchina era un cavallo di
battaglia del Presidente Rollandin. Devo ammettere che, tranne
pochi casi specifici, la macchina non è né efficace, né efficiente.
Verticalizzare le procedure e le questioni, rendere soggettiva la
definizione delle priorità, mettere lacci, privilegiare il metodo
degli incontri e dei
pourparlers
privati e personali
rispetto al confronto aperto e democratico, tanto più in questo
momento drammatico, per tante famiglie non ha bisogno di una
macchina efficace. Questo porta, forse a scapito della
programmazione e del confronto, conseguenze negative dirette sulla
macchina amministrativa, piegata più a logiche di obbedienza e
funzionalità al sistema che alla responsabilità e al lavoro per
obiettivi. Mentre questi effetti non sono facili da misurare,
quelli che derivano dal lavoro per obiettivi lo sono per
definizione, ma forse proprio per questo si fanno orecchie di
mercante alle nostre continue richieste di cambiare strada.
Allo stato non possiamo che prendere atto che questo rendiconto
dimostra l'assenza o la difficoltà di mettere in campo delle scelte
coraggiose sia per affrontare questa crisi, sia per disegnare un
progetto di futuro per la nostra comunità. Se l'impianto generale è
debole, conservativo e senza slancio, ciò è dovuto ad un'ostinata e
anacronistica difesa di un modello di processo decisionale
inadeguato alle esigenze di una moderna ed efficace
amministrazione, ma che non si vuole. Opacità contro trasparenza,
con la conseguenza che non può nascere, né crescere una visione
globale condivisa e di gruppo. La considerazione forse più
importante e impattante è avere quella condivisione di gruppo,
avendo sul tavolo tutte le carte da giocare, tutto quello che
l'istituzione e il sistema pubblico e parapubblico avrebbe dovuto
in questi momenti di grande difficoltà mettere a disposizione. È
una sindrome pericolosa, perché nel contesto generale favorevole di
qualche anno fa, il sistema garantiva stabilità e dava risposte che
si potevano leggere nei rendiconti, mentre nel contesto attuale il
sistema così rigido non permette i cambiamenti necessari e nel
rendiconto che ci viene presentato leggiamo questo dato negativo.
Questo è motivo di grande preoccupazione per il futuro della nostra
comunità. Grazie.
Presidente
- La parola al Consigliere Donzel.
Donzel (PD)
- Grazie Presidente.
Gli argomenti in oggetto sono molto delicati e complessi e
sicuramente dopo un po' si rischia di perdersi in queste analisi
dettagliate, che sono utili e necessarie per capire l'importanza di
quello di cui si discute. A tal fine è stato prezioso leggere
un'indicazione di quello che, a mio avviso, può essere il punto
centrale, la bussola che guida il senso dei nostri interventi in
quest'aula e che è riportata nella relazione al Consiglio della
Corte dei Conti. A pagina 16 si fa un esplicito riferimento
all'entità e alla rilevanza delle manovre e del loro impatto sul
benessere delle collettività, che
"non possono che coinvolgere
la responsabilità delle assemblee rappresentative nella
formulazione degli indirizzi e nell'approvazione dei documenti di
bilancio"
; questo è il senso del nostro lavoro, siamo
responsabili di quello che viene votato. Vi è poi una nota
ulteriore:
"la speciale autonomia di cui godono alcune Regioni
accresce il carico di responsabilità delle rispettive assemblee
elettive"
.
La Corte dei conti ci richiama come Consiglio ad una grande
attenzione e questo sicuramente chiarisce l'importanza di tutti gli
interventi che hanno preceduto il mio. In altri passi, che non sto
qui a riprendere, si fa però esplicito riferimento al fatto che
sempre di più tutte le questioni di bilancio fanno capo agli
esecutivi e che quindi il ruolo delle assemblee è sempre più un
ruolo di indirizzo: si dà un indirizzo generale, con responsabilità
i consiglieri se lo assumono, poi le questioni più tecniche
ricadono sulle spalle degli esecutivi. In questo contesto perché il
nostro gruppo possa dare un indirizzo bisogna capire la lettura
generale del fenomeno che stiamo vivendo, cioè la situazione
economica e il modo in cui il bilancio regionale interpreta quella
situazione. Nella precisa e chiara relazione del collega Rosset c'è
però un passaggio che, più politico, segna forse le distanze che ci
sono fra i diversi modi di leggere la situazione.
Il collega dice:
"la Valle d'Aosta è inserita in un contesto
italiano ed europeo mondiale che non consente un grande
ottimismo
- è un eufemismo non consentire un grande ottimismo -
e ci obbliga a smisurati sforzi di razionalizzazione ed economie
come mai ci si sarebbe aspettati di fare"
.
Serbando memoria dei dibattiti che abbiamo avuto in questi anni,
si era in qualche modo annunciato da parte nostra che le cose
sarebbero state difficili; ricordo che l'ex Assessore al bilancio
rispondeva sempre che bisognava guardare con ottimismo alla realtà,
che il bilancio era solido, incrollabile, inattaccabile e che se
altrove le bufere della crisi spazzavano via tutto, qui c'era il
forte baluardo del bilancio regionale che non avrebbe consentito
che la crisi colpisse duramente la nostra regione. Come ci ha
ricordato Dostoevskij nelle
Memorie del sottosuolo
, il
volere umano molto spesso, anzi il più delle volte, si trova
assolutamente e cocciutamente in contrasto con il raziocinio.
Questa è la sensazione che abbiamo avuto in questi anni, dove, a
forza di ottimismo, a forza di inviti a riempire le borse della
spesa con spot pubblicitari, eccetera, il Paese gradualmente è
andato a vivere una realtà profondamente diversa.
Oggi cosa fotografa il nostro consuntivo? Credo che, come
rimarcato dalla relazione di maggioranza, si fotografa la riduzione
delle disponibilità finanziarie del bilancio regionale; questo è un
elemento oggettivo che fa capo a scelte di riorganizzazione dello
Stato, il cosiddetto "federalismo fiscale", che ha avuto delle
ripercussioni molto pesanti per la nostra realtà.
L'altro elemento importante è il dato economico, cioè l'avanzo
di bilancio che ci consente di agire come un assestamento di
bilancio è nettamente inferiore a quello degli anni precedenti,
addirittura con una riduzione drastica all'interno di questa
legislatura, quindi è una legislatura che vive un passaggio epocale
nel modo di concepire e gestire il bilancio. Questi sono i due
elementi forti da cui non può prescindere qualsiasi analisi della
situazione che stiamo vivendo, quindi come si cerca di rispondere a
questa realtà?
La relazione richiama al primo punto la forza, l'impatto delle
misure anticrisi, come dire: in questa situazione, nonostante le
difficoltà e tutto quello che avviene, c'è stato uno sforzo
importante che è quello delle misure anticrisi. Misure che avevamo
evocato con forza nel 2008, che abbiamo votato in prima battuta, ma
che con il passare degli anni abbiamo cercato di evidenziare come
non sufficienti, non tanto come entità, ma non adeguate perché non
riuscivano a spezzare quel meccanismo che si era creato e che era
un meccanismo involutivo. Allora quello a cui stiamo assistendo non
è un impoverimento del pianeta, ma è un enorme spostamento di
ricchezze nel pianeta, ricchezze che si spostano dai ceti più
deboli a quelli più grandi; c'è una concentrazione di denaro nelle
mani dei più forti a discapito dei più deboli, questo dal punto di
vista sociale, e una redistribuzione di tipo territoriale per cui
Paesi che erano prima ricchi, cioè il mondo occidentale, vedono
defluire le loro risorse verso altri Paesi come il sud est
asiatico, la Cina, eccetera. Come agisce la Valle d'Aosta in questo
contesto dove le risorse si spostano sempre più verso le classi
sociali più agiate e prendono direzioni altre. Se devo leggere la
realtà valdostana, dico che, anche dai dati che emergono
dall'analisi della Corte dei Conti, si vede che non è che noi
abbiamo arginato il processo di impoverimento delle classi più
deboli e di concentrazione del denaro nei ceti più forti; questo
processo è avvenuto anche in Valle d'Aosta, lo si vede nel
rafforzamento dei ceti forti e degli stipendi dei dirigenti, che
continuano a godere della loro condizione di benessere e a
chiedersi: "dov'è la crisi che non la vedo, io continuo a girare
con la mia Porsche e non percepisco tutta questa crisi". Dall'altra
parte ci sono quelli che non trovano più lavoro, che sono espulsi,
che devono tirare avanti con l'80 percento dello stipendio, perché
sono in cassa integrazione, eccetera. Questo è il mondo che
viviamo, questa è la realtà e non succede solo in Valle d'Aosta, mi
guardo bene dal dire questo, perché questo sta succedendo in tutti
i Paesi occidentali, ma questo è e non mi pare che le misure messe
in atto vadano in Valle d'Aosta ad arginare questo fenomeno, anzi
qui ci sono stati dei fenomeni addirittura di accelerazione
rispetto ad altre realtà. Qui, partendo da una condizione molto
migliore, questo va sempre richiamato, c'è stato però un
peggioramento maggiore rispetto ad altre realtà; quindi, dal nostro
punto di vista, se questo è il compito, quello appunto di tracciare
un indirizzo e dare una guida, questo è un modo di leggere la
nostra realtà.
L'altra questione importante è se i conti sono tenuti in ordine.
Dai dati - questo non può che rallegrarci -, i conti sono in
ordine, ma lo si ripete spesso quando lo si riferisce al "Governo
Monti", il fatto che si mettano in ordine i conti non significa che
stia bene la popolazione, chi lavora, eccetera. Noi quindi non è
che dobbiamo metterli in ordine, li abbiamo sempre tenuti in ordine
e, se c'è un rigore contabile, da qui non deriva necessariamente
che c'è un benessere per chi lavora e chi vive in questa regione.
Le risorse a disposizione sono sufficienti? A nostro avviso, le
risorse a disposizione - anche se era meglio se non avevamo i
tagli, senza dubbio - sono ancora ingenti e qui si tratta di
decidere come utilizzarle. Per esempio, abbiamo visto che c'è stato
qualche settore, come la sanità, dove la spesa cresce, ma se
andiamo a leggere alcuni dati all'interno della crescita della
spesa sanitaria, vediamo che crescono i premi di risultato, gli
stipendi dei medici, dei dirigenti.
Qui abbiamo apportato un miglioramento alla qualità del servizio
sanitario, per cui uno potrebbe dire è cresciuta la spesa
sanitaria, ma ragazzi miei, che servizio abbiamo erogato! Sotto
questo aspetto, invece, ci sono grosse perplessità, il territorio
lamenta grosse difficoltà dal punto di vista sanitario, ci sono dei
problemi di qualità anche sul settore sanitario, quindi il fatto
che la spesa cresce nella sanità non è il corrispettivo di una
sanità di qualità. Anzi adesso dovremo affrontare tutto un
ragionamento di indirizzo, rispetto al quale il fatto di fare certe
scelte sull'ospedale, eccetera, sono tutte cose bellissime che
vengono raccontate, come il fatto che la degenza sarà ridotta a
pochissimi giorni, quindi ospedale moderno, bellissimo! Ma il
paziente che sta in ospedale solo un giorno vuol dire che deve
avere un servizio sul territorio, cioè un infermiere che va a casa
sua, un ambulatorio sul suo territorio, quindi contemporaneamente
alle scelte che si fanno sui muri, come per l'università, devono
esserci le scelte che si fanno su una visione complessiva del
fenomeno. Da questo punto di vista, alcune crescite di spesa ci
lasciano assolutamente perplessi, così come ci lasciano perplessi
le scelte dove si va letteralmente a spazzare via anni di
investimenti e di sforzi in alcuni settori. Faccio degli esempi sul
fatto che ci sono delle azioni di non razionalità gestionale,
quindi aumenta la spesa sanitaria senza che a questo aumento
corrisponda un ridisegno e una visione qualitativa diversa della
sanità, ma si vanno ad aumentare le retribuzioni di alcuni, senza
contare poi che l'USL va in disavanzo nonostante questi sforzi
economici Si legge a pagina 164 (cito dalla relazione della Corte
dei Conti):
"a sua volta l'area 2 zootecnica subisce una
riduzione ancora maggiore (meno 41,6 percento), in quanto gli
impegni di spesa relativi a contributi per interventi di
investimento e sviluppo dell'allevamento nel settore, scendono da
6.300.000 del 2010 a 3.700.000 nel 2011"
. Se questa è la
razionalità di questi conti, cioè aumento nella sanità senza che
sia chiaro il progetto, do una spazzolata all'agricoltura senza
precedenti e anche nel settore della zootecnia proprio non ci
siamo!
Siccome non si può fare una lettura punto per punto, se andiamo
a vedere su questo avanzo di bilancio, che è importante, ma,
rispetto al passato, non è gran cosa, la logica è sempre quella che
non si capisce qual è la
mission
che viene data a questo
intervento, ma c'è la solita parcellizzazione degli interventi.
Certamente, visto che c'è un problema nel settore dei forestali, ci
mettiamo un milione a sostegno dell'occupazione dell'ambiente
forestale e ci laviamo la coscienza e, parlando dei forestali,
questo mi consente di rettificare il concetto che 12 lavoratori
sono a spasso; 12 lavoratori sono un calcolo che deriva dai quattro
cantieri per cui la gara è esclusa, poi ci sono tutti gli altri che
non sono ancora stati chiamati, ma è chiaro che i titoli fanno
notizia. Dicevo dei tagli nel settore della zootecnia, allora cosa
si fa? Si mettono 200.000 euro per il sostegno alle manifestazioni
in ambito zootecnico, da una parte ho tagliato milioni di euro e
poi nell'assestamento di bilancio dico: guardate come sono bravo,
200.000 euro alle manifestazioni per la zootecnica. Questo finirà
sul giornale domani, si leggerà che si danno 200.000 euro per le
manifestazioni zootecniche e verrà dimenticato che si è spazzolato
tutto! Questo per dire della difficoltà con cui si leggono tali
provvedimenti.
Salzone giustamente diceva: su questi temi dovrebbe esserci un
confronto sereno; allora come ogni volta assistiamo in aula
all'invito rivolto all'opposizione, a fare proposte serie. Ebbene,
noi ne abbiamo fatta più di una, solo che sono state completamente
disattese dall'Amministrazione.
La cosa che mi incuriosisce è che si dice che il metodo seguito
dalla minoranza non è corretto; allora vorrei capire, Salzone, qual
è il metodo che lei suggerisce per lavorare, lei che si è chiuso
nella cabina di regia a decidere le cose, vorrei capire come ne
informa la minoranza delle scelte che prende nella cabina di regia.
Lei che dice che noi dobbiamo dialogare con la maggioranza, vorrei
sapere in quale sede siamo stati portati a conoscenza del Capodanno
a Courmayeur, o in quale sede siamo stati informati dei grandi
investimenti per far venire la Juventus in Valle d'Aosta. Voi
queste cose ve le siete bellamente decise voi per i fatti vostri,
non avete coinvolto nessuno e avete pure la faccia tosta di venire
in Consiglio a dire che la minoranza non è disponibile al dialogo,
ma se neanche la maggioranza è informata delle scelte che prendete
nella cabina di regia! Si apprendono le notizie dai giornali!
È inutile allora che poi si fa la predicozza alla minoranza,
certo c'è un'emergenza e noi diamo la disponibilità a lavorare
insieme, diteci qual è il tavolo di lavoro però su cui lavoriamo
assieme! Quando avanziamo la proposta, questa è regolarmente
bocciata e generalmente la proposta avviene dopo che voi avete
deciso. Allora, per cortesia, state governando la Regione, fatelo
senza trascinare responsabilità della minoranza rispetto a scelte
che voi fate, per i fatti vostri, rispondendo a logiche spesso
clientelari, di facciata, in cui adesso dite: "la situazione
economica è difficile, bisognerebbe che ci fosse la collaborazione
di tutti, la minoranza non collabora!". Ma stiamo scherzando?
Queste sono scelte che avete fatto voi, sono responsabilità vostre
e qui vengono al punto della Corte dei Conti, che dice è
responsabilità del Consiglio regionale tracciare degli indirizzi,
ma vorrei capire qual è l'indirizzo. State puntando sullo sviluppo
turistico, state arginando la crisi industriale con scelte mirate?
Volete rilanciare il settore dell'agricoltura estendendo la coltura
delle piante officinali anche nei giardini di casa? Vorrei capire
qual è la scelta politica. Oppure la scelta che si intravede da
questi documenti qual è? È che dobbiamo tirare a campare,
aspettando che la ripresa la faccia l'Europa, la faccia il
criticatissimo Monti, la facciano altri e noi poi attaccheremo il
nostro piccolo carretto regionale al treno a vapore dell'economia
europea e diremo che siamo stati bravi ad arginare la crisi. Da una
Regione autonoma che ha delle competenze, che ha delle specificità,
che ha la possibilità di fare scelte anche molto importanti ci si
aspetterebbe qualcosa di più del "tiriamo a campare", che è di
fatto il sunto di queste cose che leggiamo in questo rendiconto e
nelle prospettive future. Sempre di più è preponderante il peso
della Regione, il numero dei dipendenti regionali, mancano i dati
di tutti i dipendenti delle partecipate per dare l'idea di come
l'economia valdostana sempre più dipenda
in toto
dalla
Regione e di come si faccia fatica a ridare alla società civile
quell'autonomia, quella forza per poter agire e creare
autonomamente sviluppo. Queste sono le cose che auspicheremmo in un
documento che sia di indirizzo, che non sia la rendicontazione nuda
e cruda di quello che viene fatto in modo assai ripetitivo da anni,
senza che ci sia quel passo nuovo che noi non cogliamo in tali
documenti.
Presidente
- La parola al Consigliere Louvin, per il
secondo intervento.
Louvin (ALPE)
- Grazie Presidente.
Abbiamo un dovere di completezza su alcuni fronti che non è
stato possibile trattare nel primo intervento. Qualche collega
rumoreggiava, trovando un po' noioso il nostro uso del tempo, spero
che non ne stiamo abusando, ma la quantità di questioni che sono
sul tavolo, l'avere cumulato due leggi, una relazione di 450 pagine
della Corte dei Conti in un'unica valutazione ci impone di usare
fino in fondo i 60 minuti che sono a nostra disposizione e che non
sono esagerati per dire un'opinione di tutto un gruppo consiliare
sul conto consuntivo di quest'anno.
Dobbiamo completare il nostro giro di orizzonte con alcune
osservazioni che riguardano intanto il personale, del quale hanno
parlato già i colleghi, e sul quale la riflessione che vorremmo
introdurre è frutto anche dello sguardo che ci porta su un
quinquennio la Corte dei Conti. Nel 2008, anno elettorale, la spesa
per il personale regionale è esplosa del 12,5 percento, cioè c'è
stata un'impennata, collegata a dinamiche contrattuali e ad aumenti
del personale, spropositata e vorrei ricordare che, se non fosse
entrata in vigore una legislazione restrittiva dello scorrimento in
avanti dei contratti pubblici, avremmo avuto un incremento scalare
del 5-6 percento annuo nel triennio successivo.
La Regione funziona come macchina nel complesso, ha un
potenziale sufficiente, non è in affanno, seppure abbia dei
problemi e delle coperture più disagevoli che in passato, ma nel
complesso non è in affanno, però è stata necessaria una briglia
esterna perché la nostra spesa per il personale venisse bloccata.
Questa è una riflessione che vorremmo fare, cioè una carenza che ha
dimostrato tale maggioranza e nella chiusa dell'esercizio della
legislatura precedente la maggioranza che l'ha preceduta nel non
aver saputo governare autonomamente la spesa pubblica e la spesa
per il personale. Questa è una confessione che come Regione va
fatta, altrimenti non capiamo che abbiamo perso come Valle d'Aosta
il controllo della nostra spesa pubblica. Oggi siamo rientrati in
binari di sostanziale continuità, di cui si rallegravano alcuni
colleghi della maggioranza, ma grazie ad una briglia esterna,
perché, se fosse per la decisione politica di questa Regione, si
spenderebbero 20-25.000.000 di euro in più sul personale quest'anno
rispetto al 2008!
Il secondo aspetto relativo al personale è una sottolineatura
che fa la Corte dei Conti, su cui dovremo tornare, circa la
necessità di verificare il grado di adeguamento della legislazione
regionale all'orientamento restrittivo assunto sullo
spoil
system
dalla Corte costituzionale. Credo che una persona su
mille in Valle d'Aosta capisca cosa vuol dire questa frase, vuol
dire una semplice cosa: la scelta discrezionale dei dirigenti
dell'Amministrazione regionale e la possibilità di avere un
ricambio a fine legislatura o dopo un triennio può essere superiore
a quanto sia ragionevole. Su questo credo che dovremo fare - e
faremo spero insieme alla sezione decentrata della Corte dei Conti
- un'analisi anche tecnica sulla quantità di personale dirigente
che può essere preso e buttato fuori dall'Amministrazione regionale
a chiusura di un contratto e alla percentuale che deve essere
conservata e a cui si deve dare la stabilità, non per assicurare
uno stipendio, ma perché deve avere stabilità di impiego ed essere
in grado di prendere delle decisioni tecniche, che non risentano
direttamente della discrezionalità politica della Giunta in termini
di immediata esecuzione, cioè (brutalizzo) per non essere
direttamente agli ordini del padrone, perché ci sono anche delle
funzioni nella pubblica amministrazione che esigono una tale
terzietà da non dover essere sottoposte allo
spoil system
(cioè all'usa e getta, al prendi una persona e poi mettila fuori).
Mi rendo conto che ho sintetizzato in termini brutali, ma è un
problema serio.
Sui fondi europei ho anticipato quello che sarà oggetto di un
ordine del giorno, sulla questione dei residui passivi sui quali
abbiamo svolto un lungo lavoro molto attento su una montagna di
questioni; enuncio solo una serie di punti sui quali attiro
l'attenzione del Presidente Rollandin. Abbiamo nei rapporti con
INVA un
quark
, cioè un buco nero in cui delle risorse
vengono attratte e non si capisce più cosa ne sia, ci sono anni di
fermo: piano di decentramento catastale, portale telematico
interregionale di promozione turistica. Abbiamo poi rilevato una
serie di impegni di spesa, dei quali ci piacerebbe discutere
puntualmente e abbiamo l'impressione che avesse ragione lei qualche
mese fa, quando sono state fatte delle scelte di riduzione dei
volumi di investimento sul settore informatico, perché c'è un
meccanismo perverso sul quale bisogna intervenire, che è quello di
dire ad INVA: "diamo questi soldi, poi cominci lei a fare...",
eccetera.
Lei ha fatto delle operazioni di riduzione che noi le abbiamo in
parte contestato, ma su questo vorremmo avere un approfondimento ed
entrare nel merito, perché, facendo tale lavoro di analisi, ci
siamo resi conto che ci possono essere delle sacche nelle quali
finiscono delle risorse senza che vi sia un utilizzo puntuale o una
rendicontazione da parte di INVA di lavori magari effettivamente
fatti o in corso e ci sono degli impegni di spesa che restano
congelati. Ci sono alcuni antichi FOSPI da chiudere, anche lei si
mette le mani nei capelli, perché Sarre, ex Municipio, scuole
elementari di Saint-Vincent, una fognatura di Vignole, eccetera,
non sono grandi cose, ma che si vada a chiudere queste operazioni.
Vi è poi una vicenda molto lunga e complessa del municipio di
Pontey che anche lì è d'annata, come i vini, ma non è di quelle che
migliorano necessariamente! Ci sono poi dei soldi dimenticati, c'è
un ostello di Sarre per il quale ha messo la Regione 430.000 euro
nel 2007 di cui non c'è traccia, l'unica traccia che ho trovato è
su un sito del Comune di Sarre in cui c'è un Assessore che ha
competenze in materia di ostelli. I nostri servizi ci dicono:
"abbiamo chiesto informazioni, il Comune non ha più presentato
niente". Abbiamo 430.000 euro di soldi dimenticati dell'ostello di
Sarre, magari è il caso di andarli a vedere. Ci perdonerete se
siamo noiosi in tali cose, ma questa è la revisione dei conti. Ci
sono stati fondi investiti nell'uso razionale dell'energia,
Assessore Pastoret, per cinque anni bloccati, si scopre adesso che
ci sono delle rinunce, sono degli impegni da ripulire; abbia la
cortesia di far fare con i suoi servizi un'operazione più
attenta.
Ancora meno diligente di lei però è stato l'Assessore
Marguerettaz, il cui Assessorato ha avuto bisogno di sette anni per
accertare che degli impegni di spesa in materia di rifugi sono
stati fatti per lavori che non sono neanche iniziati; poi, se vuole
la distinta, ne possiamo parlare, non sono cifre colossali, ma
fanno parte di una ripulitura dell'amministrazione che è oggetto di
nostra discussione. Chiederemmo attenzione all'Assessore Marco
Viérin sulle opere pubbliche in materia di sistemazione idraulica
dei bacini, ci sono fondi impegnati dal 2006, ce ne risulta uno
solo pagato su 22 con dei ritardi molto forti, siamo in materia di
progettazioni. Ugualmente non ci sembra funzionare bene la macchina
per le convenzioni nelle opere stradali, dove abbiamo delle
progettazioni sospese dal 2007 per importi molto considerevoli. Sul
resto sui piani di sviluppo rurale in parte è stato detto, in parte
diremo nella prossima seduta del Consiglio.
Concludo scusandomi per essere stato noioso e anche micragnoso
in tali piccole cose, ma questo può essere di qualche utilità e fa
parte di quello che il collega Salzone definiva il lavoro polemico
e fantasioso. No, non è polemico e fantasioso, abbiamo passato
giorni sul conto consuntivo della Regione, abbiamo fatto un nostro
decoroso lavoro e lo sottoponiamo alla vostra attenzione.
Grazie.
Presidente
- Se non vi sono altre richieste di
intervento, dichiaro chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente. Anzitutto voglio
associarmi ai ringraziamenti - non è formale e mi ricollego a
quanto è stato detto - al Presidente Rosset per la relazione,
ringrazio anche i colleghi della minoranza che hanno capito che era
la prima volta che si instaurava un meccanismo nuovo, quindi i
tempi sono stati ristretti. Li ringrazio comunque di aver accettato
di affrontare oggi la discussione, altrimenti andava più in là la
possibilità di utilizzare i fondi, quindi questo è stato un atto
che vogliamo sottolineare e che crediamo vada nella direzione di
poter intervenire subito nell'ambito economico di competenza.
Questi tre documenti, che sono stati ampiamente illustrati e
commentati: il rendiconto, l'assestamento e soprattutto quello che
è stato giustamente definito l'evento di quest'anno...ma direi che
dall'autonomia è la prima volta che c'è una relazione puntuale
esterna, terza, di un bilancio regionale. Credo non sia fuorviante
sottolineare come questa analisi sia stata fatta con grande
puntualità e attenzione e questo lavoro fatto dalla Corte dei Conti
abbia permesso di arricchire quello che era normalmente l'atto di
presa visione del rendiconto, con alcune notazioni legate ad alcuni
aspetti. Chiaramente si è arricchito di una serie di valutazioni
molto interessanti, che hanno degli aspetti critici e anche delle
valutazioni positive sull'andamento. Penso che immaginare questo
lavoro e questo risultato non sia secondario, innanzitutto vogliamo
dire che con tale passo abbiamo finalmente risolto una questione
annosa da quando abbiamo applicato la legge istitutiva della Corte
dei Conti, che non era poi così scontato, c'erano state delle
difficoltà per capire quale poteva essere il ruolo, come impostava
il suo lavoro. Devo dire che nella leale collaborazione e nel
rispetto dei ruoli questo è stato risolto con una serie di
protocolli e sarà ulteriormente affinato con modalità che prevedono
uno scambio di informazioni, per poter immaginare un rapporto che
avvenga in tempi meno compressi, perché ho dovuto chiedere alla
cortesia della sezione della Corte dei Conti di poterci inviare la
relazione in tempo utile per fare questo passaggio in Consiglio.
Dico questo perché la relazione in sé in qualche modo focalizza gli
aspetti centrali delle criticità dell'Amministrazione e anche i
punti forti, credo sia corretto rispetto alle puntuali osservazioni
fatte dai colleghi, che ringrazio per aver saputo interpretare tale
relazione e collegarsi con il rendiconto e la variazione di
bilancio.
Il collega Caveri ha riassunto a nome dei revisori nominati dal
Consiglio su cui si farà una riflessione sicuramente, perché ad
oggi potenzialmente c'erano tre ordini di persone o di istituzioni
che potevano inserirsi nella valutazione del bilancio in sé, che
sono i tre nominati dal Consiglio regionale, i tre potenziali
revisori e poi c'era, in applicazione della legge n. 10/2005, la
possibilità di attivare un meccanismo autonomo, che, come ricordava
il collega Caveri, non è mai stato attuato. Ebbene nella legge di
variazione di bilancio c'è il comma specifico che ne prevede
l'abrogazione: l'articolo 17 prevede l'abrogazione in questa
tornata di tale norma, quindi così è risolto un problema.
Venendo ai punti più importanti, prima di dare qualche risposta
più specifica, vorrei tornare su questa situazione, che ha
evidenziato come punti positivi prima di tutto la cultura contabile
di rilievo e copertura di quella che è la situazione che si è
venuta a creare. Con questa legislatura abbiamo vissuto la crisi
nel suo pieno, dal 2008, e oggi siamo ancora in piena crisi. È
stato detto dal collega Salzone dei benefici della legge anticrisi,
il collega Donzel ha ricordato che è stata votata la prima volta
all'unanimità, perché c'era questo giusto riconoscimento di un
provvedimento, che era il frutto, fra l'altro, di un insieme di
consultazioni a cui tutti avevano dato il loro contributo. L'aver
reiterato questa norma per tutti questi anni ha dato sicuramente
degli esiti positivi, anche se ad oggi qualche problema lo pone per
il futuro, perché non è roseo e questo è un impegno di non
secondaria importanza. L'aspetto importante è che noi abbiamo
dedicato in questi anni quasi 500.000.000 di euro per la crisi,
questo è il dato essenziale; sommando tale cifra a quelle che sono
le manovre, abbiamo chiaro quella che è stata una riduzione
importante di fondi a disposizione nel suo insieme. Oggi il
rendiconto va a dire cosa abbiamo fatto nel 2011. Dati positivi
sono quelli per la spesa corrente in calo, nello specifico gli
impegni di spesa corrente sono in calo rispetto al 2010 e al 2009,
mentre le relative capacità di impegno e velocità di pagamento si
mantengono sui livelli degli esercizi precedenti.
Voglio ricordare che la struttura di bilancio è stata rimodulata
e la Corte giudica ottimale la struttura di bilancio rispetto alle
esigenze di trasparenza, qualcuno ha voluto sottolineare questo
aspetto e io lo invito a leggere a pagina 37 del compendio quello
che è stato scritto sulla struttura del bilancio rispetto alle
esigenze di trasparenza da un lato e di flessibilità gestionale
dall'altro. Sempre come nota che accompagna la lettura, si afferma
che la gestione finanziaria della Regione continua a presentare nel
2011 aspetti positivi, in particolare la copertura della spesa
corrente per mezzo delle entrate correnti. Il perdurare
dell'assenza di nuovo indebitamento...qui il collega Chatrian ha
detto c'era stata l'autorizzazione all'indebitamento ed è vero, ma
non ci siamo indebitati. Lo sottolineo altrimenti sembra che...
(interruzione del Vicepresidente Chatrian, fuori
microfono)
...attenzione, qui parliamo del consuntivo 2011, quando
parleremo del consuntivo 2012, andremo a dire, rispetto ai 380, che
cos'è. Voglio comunque sottolineare che l'indebitamento non c'è
stato e in più viene sottolineato:
"il perdurare dell'assenza di
nuovo indebitamento, stante la liquidità di cassa disponibile"
,
il saldo corrente più consistente in sede di consuntivo rispetto
alle previsioni, anche questo è un dato positivo; la capacità di
accertamento delle entrate tributarie su livelli assai elevati,
elemento particolarmente positivo considerando che queste
rappresentano il 90 percento del bilancio.
Sempre nella relazione si dice che
"la legge finanziaria
regionale n. 40/2010 ha accresciuto, per il secondo anno
consecutivo, i trasferimenti alla finanza locale nella quota dei
fondi con vincolo settoriale di destinazione, in ciò giovandosi sia
dell'esclusione dei trasferimenti agli enti locali dai limiti del
patto di stabilità, sia della deroga dell'articolo..."
. Su
questo credo vada fatta una precisazione: è vero che ci sono stati
dei vincoli nuovi, perché, rispetto alla legge, dove si prevede che
il 95 percento dell'IRPEF sia assegnato ai Comuni, abbiamo previsto
che, anziché ridurre, come è previsto nella legge n. 48
all'articolo 17, dove si dice che, mutato il sistema economico, c'è
la possibilità di rivedere la quota...noi non abbiamo rivisto la
quota, abbiamo solo ridefinito alcune competenze che prima venivano
esercitate dalla Regione e nell'aumento dell'IRPEF abbiamo
vincolato questi fondi; mi sembra un'operazione del tutto
legittima.
Il rispetto del patto di stabilità, la riforma della legge
regionale di contabilità, la maggiore significatività dei
consuntivi con l'eliminazione della perequazione amministrativa, la
classificazione della spesa che permette la verifica
dell'attuazione del programma positivo, il richiamo agli obiettivi
di convergenza e stabilità derivanti dall'appartenenza all'Unione
europea: questi sono dati che vengono evidenziati come positivi.
Stessa cosa per l'evoluzione della spesa del personale, dove c'è
una riduzione chiara; adesso il fatto di sostenere che è stato
fatto solo perché obbligati...noi lo critichiamo in questo senso. È
vero che ci sono stati dei vincoli, noi abbiamo anche detto che
nella legge n. 22 che abbiamo approvato...non l'abbiamo fatto solo
in funzione dell'ambiente esterno, ma anche perché il carico del
lavoro è stato rivisto, in quanto nel contempo c'è stata una
rimodulazione dell'organizzazione di tutta la macchina
amministrativa che ha portato ad una riduzione, per la prima volta,
dei quadri dirigenti.
Per quanto riguarda l'eliminazione della perenzione
amministrativa, la disposizione sul bilancio di gestione
all'articolo 20, che prevede che esso sia deliberato dalla Giunta
entro 30 giorni dall'approvazione del bilancio, suggella una scelta
operata a livello nazionale anche dal legislatore con le
disposizioni conseguenti.
Nuovo criterio di contabilizzazione degli impegni sulla base
delle scadenze delle obbligazioni: il nuovo criterio è stato
adottato dalla Regione e ha costituito un passo avanti
dell'efficienza della gestione del bilancio. La separatezza tra
politica ed amministrazione, questo è un dato segnalato come
positivo, la parte politica sono le strategie e la parte gestionale
è affidata al personale.
Da parte dei colleghi dell'ALPE c'è stato questo pronunciamento
per quanto riguarda la Commissione di Coordinamento, ci auguriamo
che questo trovi una soluzione positiva, perché è un esempio che
potrebbe essere portato come punto di riferimento per quanto
concerne le inefficienze della pubblica amministrazione.
Ci sono poi le criticità che sono state ricordate dai colleghi,
riprendo in particolare la criticità legata alla programmazione,
cioè al fatto di attivare quel meccanismo che allora era il PREFIN,
la presentazione nei primi mesi d'autunno di un progetto che veniva
discusso in Regione. Noi abbiamo eliminato questo passaggio e credo
che alla prova dei fatti questa sia stata una scelta positiva; poi
se si stabilizzerà il sistema, tutto può essere rivisto, ma se
pensate che ci sono state tre manovre più l'ultima che è ancora in
corso che hanno cambiato radicalmente le regole, voi vi immaginate
cosa si poteva portare all'attenzione del Consiglio, che nemmeno un
mese dopo cambiava tutto! Noi abbiamo già quest'anno portato una
modifica al bilancio perché obbligati, quindi su questo c'è una
riflessione da fare, nel senso che il discorso strategico ci sta
quando non c'è quella indecisione o indeterminatezza di regole, che
porta a vanificare uno sforzo di immaginare il futuro nell'ambito
delle regole che possono essere viste da parte dell'Amministrazione
regionale.
Ci sono poi altre puntualizzazioni che chiariremo nel momento in
cui prenderemo in esame le tre risoluzioni che sono state
presentate, non sto ad anticipare il discorso. Per quanto riguarda
le partecipate, credo che non ci siano problemi.
Ci sono anche alcune osservazioni nell'ambito del bilancio sulle
missioni riferite allo Stato rispetto alle nostre regole, che sono
già state spiegate; c'è un'analogia puntuale fra quello che succede
a livello più ampio e quello che è il nostro modello, che permette
di leggere il bilancio nel modo più appropriato.
Nella sostanza, fatto salvo un discorso generale condiviso da
tutti che la crisi ha profondamente segnato l'iter della
costruzione dei bilanci preventivi, oggi analizziamo quello che è
successo nel 2011 e lo abbiamo evidenziato, nel 2012 sarà la stessa
cosa, perché non ci sono stati dei cambiamenti sostanziali, quindi
non credo che questo sia un dato che ci può confortare. Chiediamo e
chiederemo, per quanto riguarda alcune relazioni, di essere
puntualmente inviate: mi riferisco ad alcuni rilievi che sono stati
fatti sulla
Chambre
e su altre istituzioni che sono sotto il
controllo della Regione, in modo che ci siano i mezzi e gli
strumenti per lavorare in tal senso.
Per quanto riguarda alcune puntualizzazioni che sono state
presentate, vorrei precisare che, nell'ambito degli avanzi di
amministrazione, dal 2010 l'avanzo si è ridotto per effetto
dell'eliminazione della perenzione amministrativa, da valutarsi
attorno ai 90-100.000.000 annui. Nel 2011 si sommano
all'eliminazione della perenzione gli effetti dell'accordo sul
federalismo, questa è la ragione di tali discrepanze.
Sul tema evocato dal collega Louvin: funzionamento delle
istituzioni scolastiche non regionali, come è stato spiegato, qui
la lettura è diversa; nella discussione consiliare sul bilancio di
previsione 2011 già si disse che il picco degli stanziamenti
registrato nel 2011 non dipende da un incremento delle spese per
contributi destinati alle scuole non regionali, ma dalla diversa
imputazione contabile delle stesse sugli esercizi finanziari in
applicazione della nuova legge di contabilità: la n. 30/2009. Ciò
ha comportato solo per il 2011 una doppia imputazione delle spese e
ne è riprova che la previsione di spesa per il 2012 rientra in
linea con quanto previsto nel 2010. Nel 2010 era 5.015.000, per il
consuntivo del 2011 passa a 9 per questo effetto, per il 2012 sono
previsti di nuovo 5.400.000. Questa è una nota tecnica che mi è
stata fornita dagli uffici.
Inoltre la riduzione degli impegni della funzione dello sviluppo
economico, che è stata presentata come una riduzione
colossale...non c'è stata una riduzione degli impegni, solo che
molte delle spese sono state finanziate nella gestione speciale: ad
esempio, tutto il settore dell'energia (23.000.000) e i contributi
per gli impianti a fune (14.300.000), quindi sono 34.000.000
rispetto ai 35.000.000 che venivano detti come ridotti, quindi
queste non sono delle riduzioni che siano imputabili a tali
novità.
Per quanto riguarda le presunte carenze del sistema di gestione
e di controllo, i controlli di secondo livello effettuati
dall'Autorità di
audit
hanno espresso un'affidabilità
medio-bassa nel 2011 solo per il programma FES e FSE. La
Commissione europea ha confermato la valutazione medio-bassa solo
per il programma FSE, si conferma che non esistono più problemi sul
programma FESR, come certificato dall'
audit
del sistema,
svolto dall'Autorità di
audit
. Quando al sistema FSE, le
azioni richieste dalla commissione, a febbraio 2012, sono state
intraprese dalle tre autorità di
audit
gestione e
certificazione con sollecitudine; la stessa commissione ha
informato che è in corso la predisposizione, da parte loro, della
comunicazione di chiusura positiva del contraddittorio. Non ci
saranno quindi problemi, è vero che c'è stata questa evidenza, ma
solo per dare contezza di quello che è stato fatto per risolvere il
problema.
Sul discorso del casinò, al di là delle considerazioni
evidenziate dal collega Salzone, abbiamo parlato molto e parleremo
a breve sulla relazione sia della Gestione straordinaria che della
gestione ordinaria...
(interruzione del Consigliere Louvin, fuori
microfono)
...non si preoccupi, sentono anche fuori, c'è il monitor,
comunque non posso tenerli legati. Dicevo del casinò, noi oggi
teniamo conto di una valutazione globale legata all'unificazione
del casinò con il Billia; ricordo che per anni la gestione del
Billia ha comportato una spesa vuoto per pieno di decine di milioni
di euro. Noi abbiamo iniziato con una ricapitalizzazione che era
necessaria ogni sei mesi, oggi il conto globale porterà ad un
risultato positivo e sottolineo che, malgrado la crisi,
indipendentemente dal fatto della ripartizione, oggi ci sono
elementi di difficoltà nell'insieme del discorso gioco, che hanno
profondamente cambiato il sistema dei casinò, che non è più
comparabile con quello che succedeva non dieci anni fa, ma solo
cinque anni fa, ma per tutti! Comunque avremo modo di parlarne,
voglio solo dire che la chiave di lettura è molto restrittiva.
Solo una breve precisazione sugli appunti di Donzel, aveva
citato pagina 16 della quale lei ha letto la prima parte:
"la
speciale autonomia di alcune Regioni accresce il carico di
responsabilità delle rispettive assemblee elettive... -
Lei si
è fermato lì, ma il discorso continuava -
nella misura in cui
queste Regioni vedono erodersi gli "spazi di bilancio" di cui esse
godevano fino ad anni recenti..."
(interruzione del Consigliere Donzel, fuori
microfono)
...ma qui non è noioso, sennò perde il senso. Le assemblee sono
chiamate soprattutto perché c'è l'erodersi di quelle che
sono...solo per chiarezza.
Sul resto dico al collega Donzel, di cui apprezzo l'intervento,
che ha preso in esame una serie di punti, soprattutto il discorso
della scuola, il discorso della crisi, su cui noi cerchiamo di dare
delle soluzioni. Sicuramente è molto difficile creare...il discorso
della situazione nuova che crei posti nuovi di lavoro, questa è la
parte più difficile su cui tutti ci confrontiamo per ottenere dei
risultati. Per il resto, entreremo nel merito della variazione di
bilancio, che è stata puntualmente verificata, al momento in cui
l'affronteremo. Grazie.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci M. le Président. Solo due
considerazioni a complemento di quanto ha evidenziato il
Presidente, sulle considerazioni che sono state formulate.
Semplicemente per ribadire che il nostro atteggiamento nei
confronti delle scuole paritarie e non private, paritarie in quanto
le cose sono notevolmente cambiate da quando le scuole erano
private a quando invece sono scuole paritarie, che a tutti gli
effetti sono controllate, applicano i contratti di lavoro
nazionali, i docenti provengono dalle graduatorie regionali, hanno
tutti i crismi non solo nei contenuti, ma anche nelle procedure,
che fanno sì che noi sosteniamo sia la scuola pubblica che quella
paritaria. Il nostro impegno è quello di creare un sistema
scolastico che continui ad essere un sistema di eccellenza e che
insieme all'
acquis
storico continui ad essere nei contenuti
una scuola di qualità. Il sistema scolastico regionale, che è
composto da queste scuole regionali e paritarie, quindi va visto
nel suo insieme, non esiste preminenza per le scuole paritarie
piuttosto che per le scuole pubbliche, entrambe concorrono alla
formazione degli alunni, al loro successo con pari dignità. Tutte
le strutture quindi per quanto riguarda l'edilizia, perché
nell'assestamento si parla di un intervento di 600.000 euro sulle
strutture del Don Bosco, ma questo non fa mancare gli interventi e
le attenzioni che abbiamo per la scuola pubblica; anzi ricordo il
piano straordinario di 12.000.000 di euro sulle scuole degli enti
locali, che sono scuole pubbliche di competenza comunale, ma ci
siamo fatti carico assieme con un accordo con il CPEL per
intervenire su queste, assieme a tutti gli interventi, l'ultimo è
stato deliberato oggi dal Governo regionale, su scuole di
competenza regionale e su istituti secondari. Non vanno dimenticati
gli investimenti di questi ultimi anni, come la costruzione rapida
del nuovo Istituto Corrado Gex in via Chambéry, l'appalto per la
ristrutturazione dell'IPR in via Federico Chabod, la nuova scuola
polmone di Tzamberlet, la messa in sicurezza del liceo classico che
termina quest'anno, dello scientifico (la delibera è passata oggi),
la manutenzione e gli investimenti su tutte le istituzioni
scolastiche regionali. Questo per correggere il tiro su
considerazioni che sono fuorvianti rispetto a ciò che avviene, già
come è stato spiegato da un punto di vista contabile, sulla
ripartizione, che è un fatto puramente tecnico e sugli investimenti
che sono confermati anche nei contenuti...i trasferimenti alle
istituzioni scolastiche. Anzi lo abbiamo detto in sede di
approvazione del bilancio di previsione: le scuole l'anno scorso
hanno avuto degli avanzi di amministrazione, perché non hanno
utilizzato tutti i fondi, anche cospicui, a causa di certe scelte,
fra l'altro, sul blocco delle visite di istruzione, sulle proteste
che erano state all'epoca effettuate contro decisioni a livello
nazionale. Questo per sottolineare che le dotazioni sia per
l'indotto, sia per la parte strutturale, sia per i contenuti della
scuola continuano ad essere in egual misura considerate e
soprattutto i nostri investimenti vedono la scuola paritaria come
quella pubblica come un unico sistema scolastico, come avviene nel
resto dell'Italia, e soprattutto creando delle eccellenze che
provengono sia da una parte che dall'altra.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente. Solo per qualche
piccola precisazione rispetto ad una serie di osservazioni puntuali
che sono state fatte: la prima, il residuo attivo per il portale
nazionale del turismo non si configura come un credito per delle
spese che abbiamo anticipato; c'era in allora un accordo con il
ministro Bondi prima e poi con la Brambilla sul portale nazionale
del turismo, dove erano state allocate una serie di risorse, ma con
la successiva costituzione del Ministero del turismo il Ministero
si era avocato a sé quei fondi che non erano mai stati trasferiti.
Oggi quindi abbiamo una situazione da dirimere, ma, di fatto, non
c'è ancora la parola "fine". Noi, come le altre Regioni, speriamo
di avere queste risorse, ma non c'è stata da parte nostra una spesa
anticipata.
Per quanto riguarda l'ostello di Sarre e il rifugio mai
iniziato, faccio presente che abbiamo avuto modo pochi mesi fa di
rivedere la legge n. 4, introducendo la possibilità di revocare i
finanziamenti qualora i lavori non fossero iniziati. Quella
previsione prima non c'era, quindi, a fronte di iniziative che non
iniziavano, se non c'era una rinuncia, la legge non prevedeva la
possibilità di revocare i finanziamenti. Noi con la modifica
dell'articolo 17 della legge n. 4 abbiamo introdotto questa
modifica, quindi per i beneficiari dei contributi per dei rifugi
che non inizieranno i lavori e non termineranno i lavori
nell'ambito delle previsioni della concessione edilizia avremo la
revoca: ecco perché abbiamo delle poste nell'ambito dei residui;
comunque solleciteremo i vari soggetti, nello specifico il Comune
di Sarre, per cui se non lo ha più in programma, faccia una
rinuncia e così sblocchiamo le risorse.
Presidente
- Passiamo ora all'esame degli ordini del
giorno.
La parola al Consigliere Louvin.
Louvin (ALPE)
- Grazie Presidente.
Li illustro separatamente e inizio da quello che riguarda la
Finaosta. Questi tre ordini del giorno vanno illustrati
separatamente, anche se hanno un punto di partenza comune, che sono
i rilievi della sezione di controllo della Corte dei Conti. Il
nostro consulente esterno, possiamo chiamarlo così, che ci dà un
parere tecnico su come gestiamo la nostra finanza, ha fatto un
egregio ed approfondito lavoro di scandaglio e ha emesso anche
alcuni auspici, ha acceso alcune lampadine su situazioni
particolari che necessitano, al di là delle prese di posizione più
o meno favorevoli, un'indicazione e un obbligo di mettere in moto
una reazione di approfondimento, di verifica e di correzione di
rotta. Questo è il primo fronte e anche il più significativo che è
emerso dalla relazione.
La Corte dei Conti ci dice in sostanza questo: "dato l'ingente
numero di società partecipate, tale capitolo della relazione prende
in esame solo le partecipate dirette", dice: "guardate, ne avete
una quantità enorme". Se prendiamo la mappa, è assolutamente
impressionante il numero di società e penso che qualche volta non
si sappia esattamente neanche dove siamo andati a parare! Poche
linee dopo precisa:
"ciò a causa degli ingenti trasferimenti al
fondo di dotazione della gestione Finaosta, ammontanti nel 2011 a
30.300.000 di euro"
, cioè noi abbiamo spostato...il Presidente
faceva riferimento prima alle questioni degli investimenti in
industria, poi torneremo sulla questione, ma è utile sapere che
continuiamo a trasferire soldi al canale delle partecipate, in
particolare della controllata Finaosta.
"La Corte
- cito -
auspica una più puntuale applicazione della norma -
in base
alla quale Finaosta è tenuta a trasmettere rendiconti periodici sia
alla Giunta regionale che al Consiglio regionale, quindi il
superamento della prassi
- per cui Finaosta S.p.A. trasmette
esclusivamente alla Presidenza della Regione e agli assessorati
competenti le comunicazioni relative all'avvenuto compimento dei
singoli incarichi conferiti dalla Regione accompagnate dagli
estratti conto..."
. La Presidenza del Consiglio è buon
testimone che non è mai arrivato nessun rendiconto della Finaosta
sulle operazioni effettuate sui singoli rami di spesa, non stiamo a
polemizzare, noi lo abbiamo già detto più volte, ricorderete degli
ordini del giorno presentati in sede di bilancio da parte del
gruppo ALPE, noi abbiamo sempre lamentato questa opacità del
settore delle controllate. Senza adesso riaprire discussioni
polemiche, abbiamo servito su un piatto d'argento questa
sollecitazione, quindi prendiamo atto che questi rendiconti devono
andare alla Giunta e al Consiglio, chiediamo alla Giunta di
assumere l'impegno di adottare, sentite le commissioni consiliari,
la delibera applicativa di questo meccanismo, cioè che ci arrivino
puntualmente e dettagliatamente tali rendiconti da parte di
Finaosta sui singoli incarichi conferiti. Perché poi non è
questione di sapere quanta parte di questi 30.000.000 è utilizzata,
ma dove, con che scopo, come, con quali risultati, eccetera. Questo
è il senso della sollecitazione dei gruppi ALPE e Partito
Democratico, che congiuntamente hanno sottoscritto sia questo, sia
gli altri due ordini del giorno.
Più avanti poi avremo modo di allargare nei prossimi mesi il
nostro sguardo anche alle altre controllate, cominciamo dalla
"mamma", perché il blocco pesante è lo snodo Finaosta ed è bene che
il Consiglio sappia come vengono gestiti i fondi destinati alla
gestione speciale della Finaosta. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Questo tema, come tanti altri, ha fatto oggetto di
un'approfondita analisi da parte dell'Assessorato, già chi mi ha
preceduto ha ringraziato le strutture, credo che il lavoro svolto
sia stato fondamentale per la discussione di oggi, quindi mi
associo ai ringraziamenti ai responsabili, che sono Peter Bieler e
i suoi collaboratori, che hanno lavorato in tal senso. Sempre loro
mi facevano notare che su questo tema le strutture hanno fornito
alla Corte dei Conti tutte le informazioni relative a quello che è
successo finora, sia da parte della gestione speciale che degli
interventi finanziati su fondi di rotazione, dai quali risulta in
modo dettagliato l'utilizzo delle risorse finanziarie secondo gli
stati di avanzamento lavori e alla data di conclusione dei lavori
con l'indicazione dei residui. La modalità di rendicontazione
aggiuntiva rispetto alla disciplina civilistica si ritiene già,
sotto questo profilo, abbastanza approfondita. Questa
documentazione è chiaramente a disposizione dei consiglieri, ma la
sollecitazione che viene svolta dai colleghi è quella di arrivare
ad un approfondimento di come portare all'attenzione del Consiglio
una serie di proposte.
Qui si chiede:
"previo confronto...entro sessanta giorni
- credo che il discorso dei sessanta giorni voglia dire che
cadrebbe in estate...è da intendersi in autunno -
una
deliberazione che individui precise modalità per la
comunicazione..."
. Sotto questo profilo, possiamo condividere
l'esigenza di addivenire a tale comunicazione, poi vedremo come
deve essere, in che termini, quindi accogliamo la risoluzione.
Presidente
- Pongo in votazione il primo ordine del
giorno presentato dai Consiglieri dei gruppi ALPE e Partito
Democratico, che recita:
Ordine del giorno
Il Consiglio regionale della Valle d'Aosta/Vallée
d'Aoste
Premesso che:
- la relazione rassegnata dalla Sezione di Controllo della
Corte dei Conti per la Valle d'Aosta ha sottolineato, nel proprio
esame sui risultati del rendiconto, il forte rilievo rivestito
dalla "gestione speciale" di Finaosta S.p.A.;
- la dimensione definita dalla Corte "ingente" dei
trasferimenti al fondo di dotazione di tale gestione (30,3 milioni
di euro nel 2011) incide prevalentemente sulla funzione di sviluppo
economico;
Ricordando che Finaosta S.p.A. è tenuta a trasmettere
rendiconti periodici sia alla Giunta regionale, sia al Consiglio
regionale, questi ultimi secondo modalità stabilite dalla Giunta
regionale;
Condividendo l'auspicio della Corte di una puntuale
applicazione della norma e quindi il superamento della prassi per
cui Finaosta S.p.A. trasmette esclusivamente alla Presidenza della
Regione e agli Assessorati competenti le comunicazioni, relative
all'avvenuto compimento dei singoli incarichi conferiti dalla
Regione, accompagnate della rappresentazione contabile
(estratti-conto) delle operazioni effettuate sui conti correnti
bancari delle diverse gestioni;
Impegna
la Giunta regionale ad adottare, previo confronto con la
competente commissione del Consiglio regionale, entro sessanta
giorni, una deliberazione che individui precise modalità per la
comunicazione al Consiglio relative all'avvenuto compimento dei
singoli incarichi conferiti a Finaosta S.p.A. dalla
Regione.
F.to:
Louvin - Chatrian - Bertin - Patrizia Morelli -
Rigo - Donzel - Giuseppe Cerise - Carmela Fontana
Consiglieri presenti, votanti e favorevoli: 29
Il Consiglio approva all'unanimità.
Presidente
- Passiamo ora all'esame del secondo ordine
del giorno.
La parola al Consigliere Louvin.
Louvin (ALPE)
- Grazie Presidente.
Questo secondo ordine del giorno prende spunto da un passaggio
che ci ha sorpreso, non ha suscitato una preoccupazione enorme, ma
ci ha sorpreso e ne abbiamo fatto oggetto di particolare
attenzione. Ci ha sorpreso perché abbiamo intanto da registrare -
lo registriamo con grande piacere - il fatto che siamo una Regione
che ha una tempistica complessiva valida e buona dell'utilizzo dei
fondi europei; se ci misuriamo con la media nazionale, siamo
decisamente in buona posizione, questo è un dato che va a merito
non solo dell'Amministrazione, ma anche della comunità, che non ci
sono fenomeni di irregolarità e frodi nel settore. Sappiamo che,
anche indipendentemente dalla qualità dell'azione amministrativa
posta in essere, ci sono stati in ambito agricolo, in ambito
industriale ed artigianale dei gravissimi abusi, che fanno perdere
di credibilità anche sul piano europeo intere aree del Paese. È
emerso invece - ed è quasi un inciso, ma la cosa per noi è
significativa - un rilievo per cui, dai controlli di secondo
livello effettuati dall'Autorità di
audit
, è emersa
un'affidabilità medio-bassa del sistema, che funzionerebbe solo
parzialmente. Giudizio confermato dalla Commissione europea nel
settembre 2011, mi pare.
Il Presidente anticipava prima una valutazione sul punto...su
questa valutazione però faccio una piccola osservazione: ma è
normale che noi Consiglieri della Regione Valle d'Aosta non
sapessimo niente dei rilievi della commissione? È come se nella
macchina ad un certo momento mi si accende la spia dell'olio, io
vado a vedere, mi fermo al distributore e controllo. È normale che
noi - mi riferisco in particolare alla I Commissione, che è una
commissione che latita in questo momento (poi torneremo su questo
argomento), competente in materia di affari europei - non siamo
messi a conoscenza che c'è un rilievo della Commissione europea sui
meccanismi...saranno anche delle anomalie parziali, ma è normale
che un'Assemblea legislativa non sappia un piffero di queste cose?
Non è normale! Il Presidente mi ha detto che è già stata data
risposta, ha anticipato poco fa che la commissione ha informato che
si è chiuso positivamente, quindi c'è stata una dinamica di
controllo, ma noi in questa dinamica che ci stiamo a fare? È
possibile che sull'amministrazione siamo sempre gli ultimi a
venirlo a sapere? È vero che il marito che ha la moglie infedele è
sempre l'ultimo a saperlo...ma perché noi dobbiamo essere così
mazziati tutte le volte? Noi da questa vicenda siamo in
cortocircuito, è un fattore piccolo e ripeto non mettiamo in croce
dei servizi che stanno lavorando bene, è una dinamica molto
corretta, ma questo è un problema che riguarda un altro circuito
informativo, sul quale vogliamo adesso che la I Commissione si
muova! La I Commissione, mi spiace doverlo sottolineare, ha
lavorato nei primi sei mesi dell'anno tre ore e quindici minuti. Il
Presidente ieri ci diceva in commissione:
"ma se non ci arriva
il lavoro..."
, ma o cominciamo a trovarcelo il lavoro - e ce
n'è di lavoro nell'ambito delle istituzioni e dell'autonomia e
degli affari europei! -, oppure noi saremo dei soggetti che per
mezz'ora al mese hanno una commissione in campo. Non va bene
questo, scusi, Presidente, mi sono un po' accalorato su tale
questione, ma è fondamentale che noi torniamo in campo come
soggetti, perché è inutile che ci facciamo dire: "siete un
Consiglio inutile, siete lì a scaldare le poltrone" se non facciamo
il nostro lavoro...se non ci arriva neanche sul tavolo
l'informazione puntuale! Allora senza enfatizzare, questa è un
indicatore, vorremmo semplicemente che la I Commissione
approfondisse le presunte carenze del sistema di controllo, che,
sentiti i servizi competenti, individuasse le modalità per
accelerare gli impegni di spesa e i pagamenti relativi al progetto
obiettivo
Occupazione
. Quello di cui parlavamo prima nel
dibattito generale, quella difficoltà di tiraggio sui fondi
dell'occupazione, quello ci ha segnalato la Corte dei Conti...dice:
c'è un impegno debole appena sopra al 50 percento e una spesa al 27
percento, allora andiamo a vedere perché, facciamo in modo che la
commissione competente, anche se non particolarmente attiva in
campo di affari europei, vada almeno ad interessarsi del perché
queste cose avvengono.
La terza cosa è collegata alla problematica che ci ha
evidenziato la Corte dei Conti, che è una difficoltà di avanzamento
nell'asse relativo al sistema produttivo.
Sono tre
volets
della questione europea, di un campo nel
quale ribadisco per l'ultima volta non abbiamo dei rilievi
significativi da fare, abbiamo un apprezzamento complessivo per il
funzionamento della macchina amministrativa, ma vorremmo che,
quando si accende la spia, non lo sapesse solo il secondo piano del
Palazzo regionale, ma anche il primo, dove siamo qui riuniti per
fare il nostro lavoro. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Su questo tema ho già riferito in precedenza che c'è stato un
contraddittorio, quindi la nota della Corte dei Conti va letta
correttamente. Che ci sia una lentezza nei pagamenti e nella
procedura significa che i fondi europei non funzionano come una
pompa di benzina o un bancomat, ma ci sono procedure molto più
lente e difficili, tanto che uno degli appunti che regolarmente
tutte le Regioni fanno alla Commissione europea è che i sistemi di
controllo sono così farraginosi da rendere spesso quasi
impraticabili i progetti stessi. Oggi c'è stata non una procedura
particolare: c'è stato un contraddittorio su un rilievo fatto dalla
commissione, che si è gestito all'interno della struttura e si è
risolto. Per il resto non ci sono problematiche particolari, se non
sul piano dell'occupazione. Un ritardo, ma proprio perché il tipo
di impegno e di investimento è tale da non corrispondere
completamente fra quella che è l'attivazione del meccanismo e
quelli che sono i pagamenti conseguenti per tutte queste difficoltà
burocratiche. Su questa situazione riteniamo che le problematiche
sollevate siano state risolte, pertanto questo ordine del giorno
non lo accettiamo.
Presidente
- La parola al Consigliere Louvin.
Louvin (ALPE)
- Grazie Presidente.
Siamo consapevoli che i sistemi di controllo sui fondi europei
sono farraginosi, i regolamenti che sono stati adottati nel 2006
sul Fondo sociale europeo, sul Fondo di coesione per le dinamiche
di spesa hanno previsto una stretta ai bulloni, che è stata
significativa, perché c'erano anche delle problematiche di
dispersione, di lentezze, di non rendicontazione che erano da
sanare. Quello che ci sta dicendo il Presidente Rollandin
cortesemente è: "insomma, cosa volete, abbiamo già verificato noi,
non abbiamo nessun problema...", lo dico non in modo polemico, ma
lei ci sta dicendo: "abbiamo verificato noi". Ora, ci sono tre
aspetti sui quali noi, in relazione a dei rilievi della Corte dei
Conti, diciamo: "andiamo a vedere, apriamo il libro", mentre lei ci
sta dicendo: "ma cosa state a perdere tempo?". Io sto sintetizzando
il pensiero del Presidente Rollandin come è stato espresso poco fa,
è una richiesta di fiducia la sua...
(interruzione del Presidente della Regione, fuori
microfono)
...sì, perché, nel momento in cui chiediamo di approfondire
presunte carenze di un sistema, lei ci dice: "abbiamo già
verificato". Noi non abbiamo visto né la lettera di segnalazione
dell'Unione europea, né le risposte dei suoi uffici, né la lettera
di...che lei ci dice di avere ricevuto. Non abbiamo visto nulla di
nulla, né il collega Bertin, né io come Commissari dell'opposizione
in commissione, né credo gli altri colleghi. Lei ci chiede un voto
di fiducia. Chiedo la votazione segreta sul voto di fiducia.
Presidente
- Pongo in votazione, per scrutinio segreto,
il secondo ordine del giorno presentato dai Consiglieri dei gruppi
ALPE e Partito Democratico, che recita:
Ordine del giorno
Il Consiglio regionale della Valle d'Aosta/Vallée
d'Aoste
Ricordato che la Regione Valle d'Aosta beneficia degli
interventi della politica europea di coesione socio-economica
previsti dalla programmazione 2007-2013, finanziati con contributi
erogati dall'Unione Europea e con una quota di cofinanziamento
nazionale (statale, regionale, privato), in particolare attraverso
l'Obiettivo "Competitività regionale e Occupazione" (131,7 milioni
di euro), l'Obiettivo "Cooperazione territoriale" (44,9 milioni di
euro) e il Fondo Aree Sottoutilizzate FAS (58,8 milioni di euro) e
che il sistema di gestione e di controllo posto in essere dalla
Regione per la realizzazione di tali progetti, in linea con la più
recente normativa europea, si compone di un'Autorità di gestione,
di un'Autorità di certificazione e di un'Autorità di
controllo;
Rilevata la buona tempistica complessiva di attuazione, al di
sopra della media nazionale, sia in termini di impegni che di
pagamenti, che ha sempre evitato l'applicazione delle procedure di
disimpegno automatico, così come la necessità di accelerare in
termini di impegni e di pagamenti l'uso delle risorse relative al
PO Occupazione;
Constatata con soddisfazione l'assenza di irregolarità e
frodi nel settore;
Preso atto, peraltro, del rilievo espresso dalla Sezione di
Controllo della Corte dei Conti secondo cui "Dai controlli di
secondo livello, effettuati dall'Autorità di audit, è emersa una
"affidabilità medio-bassa" del sistema, che funzionerebbe solo
parzialmente, giudizio confermato dalla Commissione europea nel
settembre del 2001;
quanto sopra premesso
Impegna
la I Commissione del Consiglio regionale:
- ad approfondire le presunte carenze del sistema di
controllo, anche allo scopo di evitare possibili misure
sanzionatorie;
- ad individuare, sentiti i servizi competenti, le modalità
più opportune per accelerare gli impegni di spesa e i pagamenti
relativi al PO Occupazione;
- ad effettuare un approfondimento sulle difficoltà di
avanzamento nell'Asse 1 (supporto al sistema produttivo).
F.to:
Louvin - Bertin - Chatrian - Donzel - Rigo -
Giuseppe Cerise - Carmela Fontana -Patrizia Morelli
Consiglieri presenti e votanti: 29
Favorevoli: 12
Contrari: 17
Il Consiglio non approva.
Presidente
- Passiamo ora all'esame del terzo ordine del
giorno.
La parola al Consigliere Segretario Rigo.
Rigo (PD)
- Grazie Presidente.
Questo ordine del giorno vuole riprendere un tema
particolarmente importante. Nella relazione della Corte dei Conti
si evidenzia come la spesa della funzione obiettivo sanità
rappresenti la voce principale del bilancio regionale, quindi nelle
premesse abbiamo riportato quanto scritto nel documento ed abbiamo
preso spunto da questo per voler fare un ragionamento proprio su
questo argomento, non soltanto sulle cifre, ma anche sul tema nel
suo complesso. Come sapete, il piano della salute e del benessere
sociale definisce gli indirizzi, gli obiettivi e le azioni da
sviluppare nel campo sanitario e delle politiche sociali. Il piano
è un documento che traccia il percorso che la Regione intende
perseguire nei tre anni di validità del piano in un settore molto
importante. Una rilevante parte delle risorse finanziarie del
bilancio regionale sono quindi destinate a questo scopo. Nel campo
della sanità in particolare alcuni capitoli di bilancio destinano
all'Azienda USL della Valle d'Aosta centinaia e centinaia di
milioni e ogni anno, in poche righe, nell'allegato al bilancio di
previsione vengono liquidate le attività e le prestazioni nel campo
della salute. L'assegnazione del finanziamento, gli indirizzi e gli
obiettivi di salute e di funzionamento dei servizi vengono poi
definiti alcuni mesi dopo attraverso un accordo di programma fra la
Giunta regionale e l'Azienda USL sulla base della legge n.
5/2000.
Orbene, quando in questi giorni abbiamo condiviso con i
consiglieri dell'ALPE le considerazioni sulla relazione, ci siamo
chiesti: come è possibile che il Consiglio regionale non abbia la
possibilità di discutere la programmazione di questi interventi che
vengono fatti ogni anno? La Regione approva un bilancio, che
destina quasi 300.000.000 di euro all'Azienda USL e poi di questo
risultato non abbiamo non dico un confronto, ma neanche una
relazione rispetto a come sono destinati, come vengono impegnati,
quali sono le ricadute rispetto a questi impegni. Sembra che non
abbiamo titolo per discutere della programmazione di questi
interventi in un settore che non solo è ricco dal punto di vista
finanziario, ma interessa tutte le persone che vivono e risiedono
in Valle d'Aosta. Chiediamo quindi semplicemente di poter
approfondire in commissione, come è avvenuto, con un confronto
molto utile, per gli obiettivi destinati all'Azienda definiti con
la deliberazione della Giunta regionale, come sono impegnati,
attraverso l'accordo di programma fra l'Azienda e la Giunta
regionale, i soldi che il bilancio destina a questo settore.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Molto brevemente riguardo a questo ordine del giorno due
precisazioni che sono state sottolineate negli interventi
precedenti. Per quanto riguarda la spesa corrente che è stata
evidenziata dai colleghi Louvin e Donzel, credo che oltretutto
anche dalla relazione della Corte dei Conti sia molto chiaro perché
è avvenuto questo. Partendo dalla spesa corrente è evidenziato bene
come questa spesa corrente (14.000.000 di euro in più) è dovuta
alla nuova modalità di compartecipazione alla mobilità sanitaria.
Come è stato ricordato, da quest'anno c'è una modalità diversa di
versare quanto dovuto per quanto riguarda la mobilità passiva: gli
altri anni prima veniva l'acconto e a seguito della richiesta del
Ministero il saldo, da quest'anno bisogna versare l'intero introito
dovuto; questo naturalmente anche in base ai contenuti di una
delibera del CIPE ben precisa. Come d'altronde evidenzia la Corte
dei Conti, la crescita riguarda principalmente il saldo per la
mobilità sanitaria passiva che passa da 8.400.000 a 19.400.000
milioni. In seguito dice:
"di qui la conclusione che lo scarto
fra gli impegni non è indicativo di un crescente saldo passivo
della mobilità, dipendendo piuttosto dalla necessità di provvedere
al pagamento di una quota parte del debito pregresso"
. Non è
quindi aumentata la spesa corrente in sanità, non sono aumentate
delle attività, ma il motivo è questo, quindi non posso condividere
le considerazioni che sono state fatte dal collega Donzel.
Per quanto riguarda gli investimenti, le modalità sono ben
descritte nella relazione della Corte dei Conti. Come sapete, in
seguito alla legge dell'11 dicembre 2009, dove è stato stanziato il
dovuto per la realizzazione dell'ampliamento dell'ospedale pari a
145.000.000 euro, per le opere accessorie, eccetera, che è stato
trasferito nel fondo di gestione speciale di Finaosta, sono stati
revocati dei capitoli di bilancio. Questa operazione, ben
esplicitata, non è una riduzione di investimenti, ma solo un
trasferimento nel fondo speciale Finaosta. Non c'è una riduzione
degli investimenti, non c'è un incremento della spesa corrente per
attività all'Azienda USL, quindi sono due considerazioni da
rigettare.
Ultima cosa: si dice di un incremento di un premio ai dirigenti;
invece, ai direttori di strutture, direttori di dipartimento e
Direzione strategica è stato ridotto lo stipendio, vorrei ribadire
quanto già detto altre volte, visto che non è stato ancora
recepito.
Questo ordine del giorno è stato costruito in modo non corretto,
noi agiamo secondo quello che dice la legge n. 5/2000, che regola i
rapporti con il Consiglio, rapporti fra Assessorato e Giunta e
Azienda USL, quindi si ha la possibilità, come Consiglio, di
discutere sulle risorse che sono destinate alla sanità a fine anno
quando c'è all'approvazione la legge di bilancio. Chiedo quindi di
ritirare l'ordine del giorno, con impegno da parte mia di
relazionare ed esplicitare quanto da Voi richiesto in V e II
Commissione ed ai Presidenti di Commissione. Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente.
Quello che ha detto l'Assessore rispetto alla mobilità e
all'incremento della spesa corrente è corretto, viene citato a
pagina 158 della relazione. Noi non abbiamo scritto niente di
scorretto, perché quanto riportato sotto il "constatato" sono le
frasi riportate nella relazione, sia nella sintesi che nella
relazione vera e propria. È evidente che non c'è la spiegazione, ma
quello è un dato reale. Così come la legge n. 5/2000 prevede quali
sono i rapporti fra Consiglio, Giunta regionale, Azienda USL,
Consiglio permanente degli enti locali (che è uno dei soggetti
dell'accordo di programma), noi crediamo che sempre più dobbiamo
fare attenzione alle attese della popolazione rispetto alle risorse
che abbiamo.
Per quanto riguarda il campo della sanità e le ingenti somme che
là vengono impegnate, credo che il Consiglio abbia tutto il diritto
di conoscerle con maggiore precisione. Non basta il momento in cui
discutiamo il bilancio dell'Amministrazione regionale, dove negli
allegati del bilancio ci sono 14-15-16 righe dedicate alla sanità.
Credo vi sia la necessità di ulteriori approfondimenti anche perché
dobbiamo rivedere il nostro sistema di confronto su questi temi,
dobbiamo rivedere il sistema di welfare; ritengo che sia interesse
da parte dei consiglieri conoscere maggiormente quali sono le spese
effettive nel campo della salute e dell'Azienda USL. Penso che
questo lavoro potrebbe essere utile ed interessante per tutti,
forse si aprono degli orizzonti che per adesso sono oscuri per la
maggior parte delle persone; credo sia necessario un
approfondimento sul tema di quanto costa la sanità oggi in Valle
d'Aosta.
Abbiamo colto l'occasione della relazione della Corte dei Conti
per riprendere questo problema, che io sollevo ogni anno in
occasione della discussione sul bilancio, perché questa è una
questione centrale considerato l'ingente impegno finanziario
destinato in questo settore. Di agricoltura e di scuola parliamo in
più occasioni, credo che sulla sanità sia utile questo momento di
confronto. Noi quindi riconfermiamo l'ordine del giorno.
Presidente
- La parola al Consigliere Donzel.
Donzel (PD)
- Solo una brevissima replica per quanto
riguarda le pagine 312 e 313, dove si evidenza bene come il
personale dirigente dell'USL abbia avuto un incremento costante
degli stipendi; questo è quello che è scritto nella relazione della
Corte dei Conti, ci sono delle tabelle che fanno vedere che sale la
parte fissa e sale la parte variabile. È quindi opportuno un
chiarimento magari in commissione, dove l'Assessore può spiegare
bene le sue ragioni, ma abbiamo anche noi qualche documento e
parliamo sulla base di dati. Se vorrà venire a riferire sulla base
della nostra risoluzione, molto volentieri saremo lì a cercare di
capire come mai la Corte dei Conti dimostra che i dirigenti
continuano ad avere un aumento nelle retribuzioni sia nella parte
fissa che nella parte variabile.
Presidente
- La parola al Consigliere Louvin.
Louvin (ALPE)
- Grazie Presidente.
Se perfino il collega Rigo si accalora, vuol dire che è una
questione nodale, perché è singolare che una Regione come la
nostra, che destina oltre il 19 percento, il 20 percento delle sue
risorse in sanità...e sapendo che la sanità è un terreno
problematico del controllo da parte del Governo della spesa
pubblica, questo prescinde dalle singole questioni di retribuzione
del personale, ma nel complesso è l'idrovora che assorbe la
maggiore quantità di risorse pubbliche in questo momento, che si
debba andare ad accogliere una logica per cui a pacchetto il
Consiglio regionale devolve 300.000.000 di euro e non va, nel
momento in cui c'è necessità di fare le "bucce" a tutto il sistema,
a fare un minimo di verifica.
Ha detto bene il collega Rigo: questo ordine del giorno è la
fotocopia delle osservazioni della Corte dei Conti, può sembrare
scorretto all'Assessore, che attribuisce questa valenza morale
all'opposizione. No, abbiamo semplicemente, fedelmente, forse anche
un po' pedestremente, fatto il lavoro di prendere le frasi
riassuntive di alcune sottolineature della Corte dei Conti e di
aver detto: andiamo a vedere. Non volete andare a vedere?
Assessore, è garbata la sua disponibilità, non è che la rigettiamo,
vuole prendere in mano lei l'ordine del giorno? Lo riscriva lei,
tenga soltanto questa impegnativa, metta: "sentire l'Assessore",
faccia lei, ma il concetto è questo: vogliamo dire che le nostre
commissioni hanno il diritto di andare a girare la pagina e vedere
cosa c'è scritto nelle varie voci di spesa, macrovoci, non sulle
garze o sulle pinze, ma sulle macrovoci della spesa regionale in
sanità? Questo è il senso dell'ordine del giorno ed è quello che
chiediamo con molta forza che venga approvato e affidiamo alla
richiesta di questo approfondimento una valenza molto forte di
bisogno di accertamento, di bisogno di andare fino in fondo nel
controllo della nostra spesa pubblica, altrimenti rimangono sempre
degli atti di fede.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Per evitare ulteriori passaggi burocratici
di modifica, eccetera, a questo punto accogliamo l'ordine del
giorno, però voglio dire al professor Louvin che non è
singolare...
(interruzione del Consigliere Louvin, fuori
microfono)
...non a caso...che non è singolare che nella Regione Valle
d'Aosta funzioni così. La legge n. 502/1992 regola la sanità
italiana, quindi in tutte le regioni succede così, mi piace
sottolinearlo. Grazie.
Presidente
- Pongo in votazione il terzo ordine del
giorno presentato dai Consiglieri dei gruppi ALPE e Partito
Democratico, che recita:
Ordine del giorno
Il Consiglio regionale della Valle d'Aosta/Vallée
d'Aoste
Constatato l'aumento complessivo di impegni di spesa per
l'anno 2011 registrato nel settore della Sanità rispetto all'anno
2010, in controtendenza con le riduzioni di spesa registrate in
tutti i comparti di competenza della Regione;
Constatato come lo stesso sia frutto di una forte contrazione
degli investimenti (-13,5 milioni di euro) e di una contemporanea
forte espansione della spesa corrente (+ 14,5 milioni di
euro);
Evidenziato che l'assegnazione del finanziamento gli
indirizzi e gli obiettivi di salute e di funzionamento dei servizi
vengono definiti attraverso un accordo di programma tra la Giunta
regionale e l'Azienda USL sulla base della legge regionale n.
5/2000;
Sottolineato che l'atto di programmazione annuale sopra
richiamato non è oggetto di confronto in seno agli organi del
Consiglio regionale;
Ritenuto quindi necessario approfondire nel dettaglio le
cause di tale fenomeno;
Impegna
la II e la V Commissione del Consiglio regionale ad
effettuare un'attenta verifica dei meccanismi di spesa della sanità
pubblica regionale e a relazionare in merito al Consiglio regionale
entro 90 giorni.
F.to:
Louvin - Rigo - Chatrian - Donzel - Bertin -
Giuseppe Cerise - Patrizia Morelli - Carmela Fontana
Consiglieri presenti, votanti e favorevoli: 29
Il Consiglio approva all'unanimità.
