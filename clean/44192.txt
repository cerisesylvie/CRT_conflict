Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 1254 del 9 febbraio 2022 - Resoconto
OGGETTO N. 1254/XVI - Interpellanza: "Intendimenti in merito
all'acquisto da parte della Regione del Castello giudiziario di
Derby".
Bertin (Presidente) -
Punto n. 30 dell'ordine del giorno.
Si è prenotato il consigliere Brunod per l'illustrazione, ne ha
facoltà.
Brunod (LEGA VDA) -
Prendendo atto delle notizie
pubblicate sabato 22 gennaio sul giornale
La Vallée Notizie
,
apprendiamo dal titolo dell'articolo le seguenti informazioni:
"Castello giudiziario" e il Sindaco che afferma: "Aspettiamo una
risposta dalla Regione che può far valere il diritto di
prelazione". Al momento la proprietà del Castello giudiziario,
Castello costruito nel XIII secolo, appartiene alla parrocchia di
Derby che ha ereditato la struttura, che in tempi abbastanza
recenti pare sia stata valutata intorno ai 600 mila euro.
Nell'articolo citato si apprende che il Sindaco di La Salle
riferisce che, secondo indiscrezioni, la trattativa sia più che
avviata per la cessione del Castello a un privato. Sempre il
Sindaco di La Salle afferma all'interno dell'articolo le seguenti
dichiarazioni: "Il Comune sarebbe disponibile a compartecipare,
sarebbe importante riuscire a trovare fondi europei o capire se
l'acquisto potrebbe essere sostenuto dal Piano Nazionale di
Resilienza che sta prendendo forma in questi periodi".
Considerato che, nonostante il Comune di La Salle sia
potenzialmente interessato alla struttura, non vi sia però la
capacità finanziaria per l'acquisto, né per la
ristrutturazione.
Inoltre vogliamo anche citare alcuni passaggi del DEFR
2022-2024, nel paragrafo relativo alla cultura: "Per quanto
concerne i beni storico-artistici, il programma è quello di
proseguire con attività di salvaguardia e tutela dei beni mobili e
di interesse storico artistico locale, in particolare di quelli
ecclesiastici. Inoltre risulta necessario terminare i lavori ancora
in corso presso siti archeologici e castelli e impostare un
progetto efficace per la valorizzazione e la fruizione integrata di
tutto il patrimonio storico-archeologico, nell'ambito dei vari
circuiti turistici culturali già attivi e da incrementare. I beni
culturali della Regione costituiscono infatti il volano di quel
turismo culturale che ormai è diventato uno dei pilastri
dell'economia valdostana".
Inoltre sempre nel DEFR, in questa sezione della cultura, vi è
un passaggio molto importante che è stato citato anche dal Sindaco
all'interno dell'articolo e viene ripreso coerentemente all'interno
del DEFR: "La possibilità di accedere a finanziamenti dell'Unione
europea, seppure nel settore della cooperazione, tramite i
programmi a gestione regionale, ha di certo grande valore per
integrare la parte economica regionale con fondi europei e dovrebbe
essere sempre più sviluppato in modo coerente e sinergico con
l'attività delle varie strutture organizzative".
Inoltre, dalle informazioni riportate sull'articolo, si apprende
che il Sindaco afferma: "La Regione ha già effettuato un rilievo a
nuvola di punti, ovvero con il laser scanner, per avere contezza di
spazi e volumi della struttura, anche per capire più di preciso il
quadro generale e le operazioni strutturali da effettuare.
Tenendo conto che la prassi in caso di beni artistici prevede il
diritto di prelazione, in modo che il Castello giudiziario di Derby
possa restare di proprietà pubblica, si interpella l'assessore
competente per conoscere: quali siano le intenzioni
dell'Amministrazione regionale in merito al possibile acquisto del
Castello giudiziario e, nel caso di risposta affermativa, quali
strade si intendano percorrere per far sì che tale monumento
culturale diventi di proprietà pubblica e quindi a disposizione
della collettività.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie collega Brunod. Il
Castello giudiziario di Derby è dichiarato bene culturale ai sensi
del decreto legislativo 42 del 2004, codice dei beni culturali e
del paesaggio; sorge in un'area di interesse archeologica ed è
stato donato da privati alla parrocchia. Pertanto, ai sensi delle
disposizioni di tutela del codice, essendo un bene di proprietà di
ente ecclesiastico, la sua eventuale alienazione dev'essere
preventivamente autorizzata dal Ministero dei beni culturali, le
cui funzioni in Valle d'Aosta sono esercitate dall'Assessorato
competente in materia, a seguito della presentazione di un
programma illustrante le misure necessarie per la conservazione del
bene, gli obiettivi di valorizzazione, la destinazione d'uso e le
modalità di fruizione pubblica. La destinazione d'uso proposta non
deve arrecare pregiudizio alla conservazione e fruizione pubblica
del bene, deve risultare compatibile con il carattere storico e
artistico del bene. Al momento non risulta pervenuta nessuna
richiesta di autorizzazione per l'alienazione da parte della
parrocchia proprietaria del bene.
Nel 2020 il Sindaco del Comune di La Salle aveva manifestato
l'interesse da parte del Comune di mantenere, in capo alla pubblica
amministrazione, la proprietà del Castello giudiziario di Derby e
ipotizzarne un utilizzo a fini socioculturali e ricreativi. Il
Comune riteneva infatti che il fabbricato potesse conferire al
territorio di La Salle, ed in particolare a Derby, un'importanza
culturale e una identità turistica attraverso la riqualificazione
dell'area, al fine di concentrare in esso diverse attività, sia
espositive che conferenziali e seminariali, così come anche
celebrative di eventi di varia natura.
Nel 2021 è stato effettuato un sopralluogo congiunto tra la
municipalità e i tecnici competenti della Soprintendenza, per
conoscere lo stato dei luoghi e la consistenza dei beni anche ai
fini della sua valorizzazione. In quell'occasione l'amministrazione
comunale ha manifestato anche la volontà di trasferire
nell'edificio il museo etnografico
L'Homme et la Pente
, che
attualmente si trova a Cheverel sulla collina del Comune in
posizione marginale e meno facilmente raggiungibile.
In merito all'eventuale acquisizione dell'edificio da parte del
Comune, considerate le difficoltà a reperire la necessaria
copertura finanziaria, il Sindaco pare abbia - così mi riferisce la
Soprintendenza - ipotizzato, in alternativa, la possibilità di una
convenzione per la fruizione pubblica del bene tra la parrocchia,
che è l'attuale proprietario, e il Comune, eventualmente questa
convenzione allargata alla Regione; questa è una proposta che è
stata fatta da parte del Sindaco.
Per contro la Soprintendenza ha valutato di poter realizzare ai
fini della conoscenza del bene un rilievo topografico e
architettonico che è stato recentemente eseguito. Il Castello è
costituito da più corpi addossati gli uni agli altri. La parte più
storica è costituita da due corpi risalenti a epoche diverse, a cui
è stato aggiunto in tempi più recenti un edificio a destinazione
rurale. La parte più antica presenta una struttura massiccia a
pianta quadrata che si sviluppa su tre piani e a cui in epoca
successiva è stato aggiunto un corpo per collocarvi una scala in
pietra di collegamento verticale. L'insieme conserva elementi
architettonici di interesse storico importanti sia all'esterno che
all'interno. In epoche recenti è stato costruito in aderenza un
edificio a carattere rurale.
Alla luce di quanto esposto, la Soprintendenza ritiene che le
proposte di utilizzo espresse dal Comune siano, tutto sommato,
condivisibili ed evidenziano l'interesse e l'opportunità di una
gestione e valorizzazione del bene a livello locale. L'acquisizione
del Casello giudiziario di Derby al patrimonio regionale non
risulta, però, tra le proprietà della Regione e non è nemmeno
possibile, tra l'altro, acquisirlo con fondi europei; lei sa bene
che non sono utilizzabili per l'acquisto di beni culturali.
Oltre alle risorse finanziarie per l'acquisto del bene,
sarebbero necessarie - come lei sa molto bene - anche quelle della
progettazione e realizzazione del suo recupero, nonché quelle per
la gestione. Nel caso specifico parliamo in questo caso di diverse
centinaia di migliaia di euro, se non addirittura milioni di euro
visto lo stato di conservazione e l'entità di questo bene.
La soluzione migliore va sicuramente ricercata in una
convenzione tra il Comune e la parrocchia, come ipotizzato dal
Sindaco nei contatti avvenuti con la Sovrintendenza, che mi sono
stati riferiti che le ho riferito, o tra il Comune e un potenziale
soggetto privato. Il possesso del bene da parte di un soggetto
privato, non esclude infatti a priori utilizzi simili a quelli
proposti dall'ente pubblico o da sviluppare in sinergia con
quest'ultimo.
Presidente -
Per la replica il consigliere Brunod.
Brunod (LEGA VDA) -
Grazie per la risposta molto tecnica
in merito all'importanza di mantenere a disposizione della
collettività questo importante monumento culturale, che fa parte di
tutto il complesso di monumenti storico-culturali che abbiamo in
Valle d'Aosta. Sono rimasto un po' perplesso per aver sentito dire
che la Sovrintendenza le ha riferito in merito a queste
interlocuzioni che ci sono state tra l'amministrazione comunale di
La Salle e la Sovrintendenza stessa, in quanto pensavo che, come
Assessore competente, da questo punto di vista fosse stato anche
lei direttamente interessato e coinvolto maggiormente
sull'importanza che merita questo Castello giudiziario. Poi adesso
abbiamo capito le diverse problematiche che ci possono essere in
merito all'acquisto, però quello che noi vogliamo far osservare in
maniera forte e convinta è che ci sia un'azione incisiva da parte
sua, come Assessorato competente, affinché si riesca in tutti i
modi ad arrivare al risultato, indicato come la via migliore, di
una convenzione tra Comune e parrocchia; sicuramente l'Assessorato
può fare la sua parte.
Noi ci auguriamo che ci sia tutto l'impegno per arrivare a
queste possibili soluzioni, in modo tale da poter fruire per tutta
la comunità valdostana e non solo, perché sappiamo che a livello
culturale queste strutture, come è scritto anche nel DEFR,
rappresentano una notevole importanza dal punto di vista turistico
e dell'immagine della Valle d'Aosta, quindi speriamo veramente che
ci sia un lavoro complessivo di tutti per raggiungere il risultato
sperato.
