Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 497 del 15 aprile 2009 - Resoconto
OGGETTO N. 497/XIII - Interpellanza: "Intendimenti in merito
all'attuazione della legge regionale n. 16/2008, recante
disposizioni in materia di telelavoro".
Interpellanza
Ricordato che con legge regionale n. 16 del 18 aprile 2008
"Disposizioni in materia di telelavoro" è stata disciplinata la
materia del lavoro a distanza;
Ricordato che con il testo concordato per la definizione dei
quadrienni normativi 2002/2005 - 2006/2009 e dei bienni economici
2006/2007 - 2008/2009 per il personale appartenente alle categorie
di tutti gli enti del comparto unico della Valle d'Aosta,
sottoscritto in data 21 maggio 2008, all'articolo 39, le parti si
sono impegnati a "disciplinare l'utilizzo del telelavoro" entro la
vigenza del contratto stesso (2009);
Ricordato che il "Programma comune per la XIIIa legislatura"
presentato nel corso della seduta del Consiglio regionale del 1
luglio 2008, tra le priorità inserite nel capitolo dedicato ai
"Costi della politica e razionalizzazione dell'amministrazione" al
punto 6 viene affermata la volontà di dare "attuazione alla legge
regionale sul telelavoro";
Ricordato che in data 10 novembre 2008 è stata inviata
all'ARRS la direttiva per la formalizzazione dei rapporti sindacali
all'avvio preventivi della sperimentazione, ai sensi dell'articolo
7 della legge regionale sul telelavoro;
Ricordato che con deliberazione della Giunta regionale n.
3302 del 21 novembre 2008 sono state definite le risorse
finanziarie per l'applicazione della legge regionale
n.16/2008;
i sottoscritti consiglieri regionali
Interpellano
il Presidente della Regione per conoscere se intenda mettere
in atto azioni per giungere al più presto alla sperimentazione del
telelavoro.
F.to: Rigo - Donzel - Carmela Fontana
Président
- La parole au Conseiller Rigo.
Rigo (PD)
- Grazie, Presidente. Negli ultimi anni la
pubblica amministrazione nel suo complesso sta faticosamente
cercando di cambiare sia internamente, con la ridefinizione del suo
assetto organizzativo, lo abbiamo visto anche nella nostra
amministrazione, sia dal punto di vista esterno con l'erogazione di
nuovi servizi ai cittadini e alle imprese, pensiamo agli sportelli.
L'obiettivo dei più recenti provvedimenti normativi è stato quello
di snellire e semplificare l'attività amministrativa, le leggi di
riforma (purtroppo non interamente attuate) disegnano sulla carta
molte volte una pubblica amministrazione flessibile e pronta ai
cambiamenti. Sotto il profilo tecnico la principale fattispecie di
lavoro flessibile è il telelavoro, che viene svolto non
dall'ufficio tradizionale ma a distanza, delocalizzazione si dice,
con il supporto delle tecnologie informatiche.
L'ordinamento italiano è regolamentato dall'articolo 4 della
legge 191/1998, nota con il nome di Bassanini ter. In questo
articolo si autorizza nella pubblica amministrazione l'impiego del
telelavoro con lo scopo di razionalizzare l'organizzazione del
lavoro e realizzare economie di gestione, con impiego flessibile
delle risorse umane; l'anno successivo, 1999, il DPR 70 ne ha
regolamentato la disciplina e ne ha attuato la delegificazione.
Sono trascorsi dieci anni ma, come è stato richiamato nel recente
convegno svoltosi a palazzo regionale il 4 dicembre scorso, il
telelavoro è stata ed è ancora una grande speranza incompiuta;
forse era troppo presto. Oggi internet, la banda larga, le
connessioni sempre e ovunque con una pluralità di strumenti, rende
questa prospettiva forse più attuale.
Parlare di innovazione è parlare di futuro, oggi più che mai in
una emergenza difficile da decifrare, i cui esiti sono ancora
incerti. Futuro significa pensare a una trasformazione sociale
profonda, creare le premesse per una nuova classe di dirigenti e di
funzionari, riconoscere che esigenze ed aspirazioni stanno
cambiando più velocemente di quello che la politica è al momento in
grado di governare, e la rete è ormai l'ambiente nel quale si
creano alternative culturali, un ambiente nel quale è fondamentale
dare vita a nuovi modelli non solo culturali, ma anche di
produzione, di ricerca e perfino di amministrazione come nel nostro
caso, modelli che sono più vicini e familiari di quanto si
pensi.
Il telelavoro ha un impatto su ambiente ed energia, su mobilità
e sanità, sugli orari della vita quotidiana delle persone e sulla
qualità della vita. Questo, senza diminuire la produttività, come
ci è stato detto a quel convegno richiamato prima. Pensare
politicamente a una grande rivoluzione in questo senso è un segno
che ha ampi elementi di concretezza. Tuttavia attorno a noi
percepiamo segnali di una società che stenta ad accogliere questi
modelli innovativi. Ecco il senso dell'interpellanza, che è quello
di riportare in Consiglio regionale una materia recentemente
regolamentata con la legge regionale 18/2008 - e i passi li abbiamo
elencati nell'interpellanza - e che sta attendendo di passare alla
fase sperimentale.
Il progetto regionale sul telelavoro vuole essere una risposta
positiva per favorire la parità uomo donna. Sostenendo una politica
di conciliazione, vuole essere promozione di tecnologie innovative
per ridurre la domanda di mobilità, vuole essere strumento per dare
risposte positive e propositive alle domande provenienti dal mondo
della disabilità, favorendone l'inserimento nella realtà
lavorativa.
Nel convegno prima ricordato è stato affermato che il telelavoro
pone l'accento su diverse questioni. Leggo dalla rivista "Obiettivo
lavoro news", che ne ha commentato i lavori stessi, che non sono
infatti in gioco i soli fattori tecnologici, ormai superati
ampiamente, ma anche organizzativi e culturali che organizzazioni e
lavoratori devono affrontare. Sono infatti in gioco aspetti di più
ampio respiro, e attendo quindi la risposta del Governo regionale
per capire i tempi e i presupposti su cui basare inizialmente la
nostra sperimentazione.
Président
- La parole au Président de la Région,
Rollandin.
Rollandin (UV)
- Grazie, Presidente. Ringrazio il collega
Rigo per aver voluto ricordare nella sua illustrazione
dell'interpellanza le motivazioni che sono alla base della legge
regionale sul telelavoro. La norma nazionale risale ad anni fa,
sembra preistoria, per fortuna nel frattempo alcuni passi avanti
dal punto di vista tecnologico sono stati fatti e sono una delle
premesse per attivare i meccanismi del telelavoro. Lo ringrazio
perché mi dà l'occasione di riconfermare l'interesse che c'è verso
questo tipo di lavoro, riconoscendo e apprezzando quello che è
stato detto e condividendo in pieno tutti i vantaggi del telelavoro
che anche in questa riunione, che è stata fatta a Palazzo
regionale, sono stati ampiamente illustrati, però credo che la
sostanza sia quella di capire dove siamo e cosa vogliamo fare. Da
un lato quindi è necessario sottolineare che l'avvio della
sperimentazione del telelavoro richiede quale presupposto
essenziale la definizione del quadro contrattuale di
regolamentazione. È necessario adeguare la disciplina
economico-normativa del rapporto di lavoro alle specifiche modalità
di svolgimento del telelavoro e definire le linee generali e le
modalità di realizzazione della sperimentazione, nonché
l'individuazione dell'apposito Comitato paritetico previsto
dall'articolo 8 della legge n. 16, che ha anche il compito di
supportare gli enti nella redazione e attuazione dei progetti di
telelavoro e di monitorare la sperimentazione. L'Amministrazione ha
posto in essere tutti gli atti di propria competenza per l'avvio e
la definizione della contrattazione collettiva, come già
richiamato, il 10 novembre avevamo mandato la risposta. Il 7 aprile
il testo predisposto dall'ARRS sulla base della direttiva
predisposta il 10 novembre 2008 è stato discusso con le
organizzazioni sindacali e si è in attesa delle osservazioni dalle
stesse relative al progetto che è stato proposto dall'ARRS il 7
aprile. Una volta definito il quadro normativo ed economico in cui
inserire il telelavoro nella prima fase sperimentale e nella
successiva messa a regime dell'istituto, l'Amministrazione avvierà
la sperimentazione nei tempi e nei modi che avrà cura di rendere
noto appena saranno definiti.
Nel contempo nell'ottica dell'avvio della progettazione e della
sperimentazione dell'istituto del telelavoro e in attesa che sia
definito il quadro in sede di contrattazione collettiva,
l'Amministrazione, oltre ad aver organizzato l'incontro del 4
dicembre, sta confrontandosi con gli altri istituti ed enti che
stanno attivando il telelavoro per avere la possibilità di
presentare un quadro di riferimento il più ampio possibile,
soprattutto per evidenziare le criticità e i punti di forza,
perché, come il collega sa, il problema del telelavoro è un salto
culturale, ossia devo andare nella direzione di riconoscere il
soggetto che lavora e che sta in casa in montagna o dove vuole,
l'importante è che lavori, non è più una questione di cartellino o
di timbratura: è una questione di lavoro svolto, quindi andiamo
verso un concetto che è un salto in avanti non da poco...
(interruzione del Consigliere Rigo, fuori microfono)
...esattamente, credo che in questo ordine va tenuta in
considerazione una possibile fase di sperimentazione per vedere
qual è il modo con cui viene da un lato regolamentato, perché
questo è il punto: sappiamo che cosa significa il controllo che
dobbiamo tenere nei confronti di e dall'altra parte la risposta
degli interessati. Comunque è avviato un processo per pervenire
alla definizione del progetto di sperimentazione che individui le
specifiche mansioni telelavorabili e le modalità di attivazione dei
progetti individuali nella fase di sperimentazione. Sono stati
presi contatti in particolare con la Regione Piemonte per conoscere
i progetti che si stanno avviando in questo settore, per vedere
nell'ambito di una collaborazione normale e anche in quella che è
l'Euroregione se su questo tema ci possono essere argomenti per
discutere. Queste azioni sono in una fase avanzata, man mano che
procederemo provvederemo ad informare i colleghi sulla possibilità
di operare in tempi brevi, come credo sia nell'auspicio
dell'interpellante, ripeto, condividendo tutto quello che è stato
detto sui vantaggi che il telelavoro può portare, anche se è una
scommessa non da poco, perché è un salto culturale importante.
Président
- La parole au Conseiller Rigo.
Rigo (PD)
- Grazie, Presidente. Ringrazio il Presidente
della Regione per le informazioni e per le risposte. Ringrazio gli
uffici competenti per il lavoro che stanno portando avanti. Mi
sembra infatti corretto e utile impegnare gli uffici, come ci ha
detto il Presidente, per il tempo di attesa nella definizione del
quadro contrattuale, a delineare il quadro entro cui designare le
linee della sperimentazione. In questo momento gli uffici stanno
lavorando per predisporre, una volta ottenuto il placet da parte
delle organizzazioni sindacali e il via dell'Agenzia regionali per
le Relazioni sindacali (ARRS), di essere subito pronti per capire
quali sono i dipartimenti, le linee e l'operatività concreta.
