Classificazione
CONSIGLIO REGIONALE
Anagrafe patrimoniale - Indennità e previdenza
Costituzione e funzionamento degli organi consiliari



Oggetto del Consiglio n. 3097 del 19 dicembre 2017 - Resoconto
OGGETTO N. 3097/XIV - Presa d'atto della sospensione di
diritto dalla carica del Consigliere regionale Ego Perron, ai sensi
dell'articolo 8 del decreto legislativo 31 dicembre 2012, n. 235, e
sua temporanea sostituzione con il signor Davide Perrin, ai sensi
dell'articolo 27 della legge regionale 21 agosto 1995, n. 33.
Convalida e giuramento del neo-Consigliere Davide Perrin.
Rosset (Presidente) -
Punto n. 4 all'ordine del
giorno.
Il Consiglio regionale oggi è chiamato a prendere atto della
sospensione temporanea dalla carica del Consigliere regionale Ego
Perron, come accertata dal Decreto del Presidente del Consiglio dei
Ministri in data 6 dicembre 2017, notificato alla Presidenza del
Consiglio in data 7 dicembre 2017, data dalla quale decorrono gli
effetti della sospensione. Si tratta di una mera presa d'atto,
credo non vi sia nulla da aggiungere. Ci sono richieste di
intervento in merito? Ha chiesto la parola il Consigliere Bertin;
ne ha facoltà.
Bertin (GM) -
Con questa presa d'atto registriamo la
quinta sospensione di un Consigliere regionale in applicazione
della legge Severino. In questa legislatura ormai siamo a più del
15 percento dell'intero Consiglio, un'aggravante per una
legislatura già disastrosa in termini politici e istituzionali. Non
siamo in un tribunale, pertanto non voglio entrare nelle vicende
giudiziarie, ma questo è un dato che fa riflettere, non può essere
considerato come normale. La politica deve interrogarsi, come non
può far finta di niente quando vi sono accuse riguardanti reati
elettorali. Responsabilità penali a parte, il tentativo di
inquinamento del processo elettorale attraverso l'acquisto di voti
è un fatto gravissimo che mina la democrazia e il suo corretto
funzionamento. Questa è una responsabilità della politica che non
può essere delegata all'autorità giudiziaria. Il buon funzionamento
della democrazia è una questione essenzialmente politica e la
politica deve assumersi le proprie responsabilità, non può far
finta di niente.
Presidente -
Non ci sono altri interventi, quindi
prendiamo atto.
Passiamo alla convalida del nuovo Consigliere. L'articolo 27
della legge regionale n. 33/1995 dispone che, nel caso di
sospensione di un Consigliere regionale, il Consiglio proceda,
nella prima adunanza successiva alla notificazione del
provvedimento di sospensione, alla sua temporanea sostituzione
affidando la supplenza per l'esercizio delle funzioni di
Consigliere al candidato della stessa lista che ha riportato, dopo
gli eletti, il maggior numero di voti, e che il Consigliere
supplente è considerato per tutta la durata della supplenza
Consigliere regionale a tutti gli effetti giuridici ed economici.
Dobbiamo ora procedere alla convalida dell'elezione del signor
Perrin Davide in qualità di Consigliere regionale supplente. Dal
verbale dell'Ufficio elettorale regionale presso il Tribunale di
Aosta, riguardando l'elezione del Consiglio regionale della Valle
d'Aosta avvenuta il 26 maggio 2013, risulta quanto segue: nella
lista n. 3 avente il contrassegno "Union Valdôtaine", il primo dei
candidati non eletti risulta il signor Perrin Davide con una cifra
individuale di 1.384 voti. Nella relazione predisposta dagli uffici
si è proceduto d'ufficio ad esaminare le condizioni dell'eletto ai
fini dell'adempimento di convalida.
Ci sono richieste di intervento? Se non ci sono richieste di
intervento, pongo in votazione la convalida dell'elezione del nuovo
Consigliere Davide Perrin. La votazione è aperta. La votazione è
chiusa.
Presenti: 33
Votanti           
: 26
Favorevoli: 25
Contrari: 1
Astenuti: 7 (Bertin, Certan, Chatrian, Gerandin, Morelli,
Padovani, Roscio)
Il Consiglio convalida l'elezione.
Invito il Consigliere Davide Perrin a prendere posto nel suo
scranno.
Giuramento del nuovo Consigliere. Dopo la convalida, ai sensi
dell'articolo 23 dello Statuto speciale e dell'articolo 6 del
Regolamento interno, il Consigliere Davide Perrin presenta
giuramento. Do ora lettura della formula per il giuramento ed
invito il Consigliere Perrin ad alzarsi. "Giuro di essere fedele
alla Costituzione della Repubblica e allo Statuto speciale per la
Valle d'Aosta e di esercitare il mio ufficio al solo scopo del bene
inseparabile dello Stato e della Regione autonoma della Valle
d'Aosta.
Je jure d'être fidèle à la Constitution de la
République et au Statut spécial pour la Vallée d'Aoste et d'exercer
mon mandat dans le seul but du bien inséparable de l'État et de la
Région autonome de la Vallée d'Aoste
". Il Consigliere può
rispondere "giuro" o "je le jure". Do la parola al Consigliere.
Perrin (UV) -
Je le jure.
Il Consiglio prende atto.
Presidente -
Porgo al Consigliere gli auguri di un
proficuo lavoro e chiedo se vuole dire due parole; ne ha
facoltà.
Perrin (UV) -
Président, seulement deux mots pour dire
que je suis déçu de faire partie de ce Conseil en tant que
remplaçant d'un collègue et j'espère que ces derniers mois de cette
législature puissent donner quelques-unes des réponses que les
valdôtains et le valdôtaines s'attendent de la part de la
politique. Je m'engage de tout cœur sur les
dossiers que nous verrons, tout en sachant et en connaissant mes
limites et mes petites capacités.
Non è un momento facile, anche le notizie più recenti ci
impongono e ci imporranno dei sacrifici, ma sono comunque sicuro
che questo Consiglio regionale, a partire dal bilancio (che mi
auguro andremo ad approvare), sarà in grado di estrarre le migliori
energie per garantire alla Valle d'Aosta una futura
pianificazione.
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Per fare un augurio al nuovo entrato;
con lui siamo diventati quaranta, manca soltanto Alì Babà e, di
conseguenza, si troverà sicuramente in ottima compagnia qui, in
questo consesso. Mi fa piacere anche avere notato che i colleghi
dell'opposizione si sono fermamente opposti a questo ingresso,
alcuni votando a favore e altri astenendosi. Vedo che la politica
ha dato effettivamente un ottimo segnale, sia da una parte che
dall'altra. Mi ha fatto molto piacere vedere che la politica, che
dovrebbe autoriformarsi, in qualche modo si è autoriformata non
facendo assolutamente nulla.
Lei, collega, deve ringraziare lo Stato italiano che ha fatto
una legge (legge Severino); se non fosse stato per quella, avrebbe
dovuto eventualmente ringraziare lo Stato albanese, ma è andata
male. Le consiglio vivamente di controllare nella scrivania, non si
sa mai cosa può trovare. Soprattutto le consiglio una cosa...
Presidente -
Si attenga alle disposizioni, perché già le
ho dato la parola in un momento in cui non era concessa...
Cognetta (M5S) -
Io chiedo di parlare, per
cortesia...
Presidente -
No, lei doveva parlare nel momento in cui
aveva la facoltà di parlare!
Cognetta (M5S) -
Adesso sto finendo...
Presidente -
Allora stia nei termini corretti
dell'Assemblea.
Cognetta (M5S) -
Io non ho offeso ancora nessuno, non
ancora! Dicevo, visto che è arrivato a questo seggio così
importante per lei, le spiego una cosa molto semplice: in questo
posto quello che conta non è ciò che si fa, ma è ciò che appare che
si faccia. È questo che purtroppo l'ha fregata.
Presidente -
Voglio ricordare ai colleghi di intervenire
nel momento in cui ciò è concesso e non nel momento in cui il punto
all'ordine del giorno è chiuso. Questo per evitare spiacevoli
inconvenienti. Aveva la possibilità di parlarne nel momento in cui
l'abbiamo presentato.
