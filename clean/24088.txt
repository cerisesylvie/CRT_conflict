Classificazione
PARTECIPAZIONE E INIZIATIVA POPOLARE
Referendum e iniziativa popolare



Oggetto del Consiglio n. 3071 del 7 novembre 2007 - Resoconto
OGGETTO N. 3071/XII - Interrogazione: "Considerazioni del
Presidente della Regione in ordine ai referendum propositivi del 18
novembre p.v."
Interrogazione
Visto il comunicato Ansa del 19 ottobre u.s., nel quale si
riportano alcune considerazioni fatte dal Presidente Caveri, al
margine della conferenza stampa della Giunta regionale, in merito
ai referendum del 18 novembre, e precisamente: "Inoltre, qualora i
valdostani decidessero per l'elezione diretta del Presidente, si
rischierebbe un ingorgo istituzionale. Il referendum in questione,
una volta validato dall'Assemblea regionale, potrebbe essere
sottoposto a un ulteriore referendum confermativo con un iter che
si concluderebbe nella primavera del 2009";
i sottoscritti Consiglieri regionali
Interrogano
il Presidente della Regione per sapere:
1) se le parole riportate dal comunicato stampa rispecchiano
il pensiero del Presidente, e in caso contrario, in quali non si
riconosce;
2) e in caso di risposta affermativa: quali sono le fonti
normative che impongono:
a. che una legge approvata con un referendum propositivo
debba essere "validata" dal Consiglio regionale;
b. che leggi approvate da un referendum propositivo siano
sottoposte ad un ulteriore referendum confermativo.
F.to: Squarzino Secondina - Venturella
Président
- La parole au Président de la Région,
Caveri.
Caveri (UV)
- Con l'espressione e con il verbo "validare"
ci si intendeva riferire alla necessità di completare la proposta
di legge referendaria - nel caso sciagurato e assai improbabile che
ciò avvenga - delle parti mancanti e assolutamente necessarie al
fine di renderla applicabile. Basti pensare alla circostanza che la
proposta nulla dice sulle modalità di svolgimento dell'elezione
diretta del Presidente e della Giunta regionale, limitandosi a
sancire il principio della contestualità dei momenti elettorali e a
rinviare alle norme sull'elezione del Consiglio della Valle
soltanto per le parti relative alle modalità di presentazione delle
candidature. Un altro aspetto particolarmente problematico attiene
al regime delle ineleggibilità ed incompatibilità in relazione al
fatto che la proposta ancora una volta nulla dice al riguardo, ciò
che all'evidenza renderebbe necessario un successivo intervento
normativo, volto, come detto, non a validare il risultato
elettorale, perché di questo non si tratta, del quale occorrerebbe
semplicemente prendere atto, bensì a riempire gli spazi vuoti, non
altrimenti colmabili e ad inserire la nuova legge e la nuova forma
di governo da essa risultante nel più ampio ed articolato contesto
normativo regionale. Questo non lo dice Caveri Luciano, lo dice
l'Ufficio elettorale e lo dice l'Ufficio legislativo della
Presidenza.
Quanto al secondo aspetto, occorre rilevare che, in effetti,
esiste un problema giuridico di non poco conto rappresentato dalla
non chiarezza del da farsi in esito all'eventuale positivo
risultato referendario. Posto infatti che leggi in materia
elettorale e di forma di governo si siano formate mediante
procedimento referendario, è da capire se dette leggi siano da
promulgare e pubblicare come leggi qualsivoglia o siano invece da
assoggettare all'ulteriore procedimento che l'articolo 15 dello
Statuto prevede per le leggi statutarie, vale a dire alla
pubblicazione a soli fini notiziali, preordinata all'eventuale
richiesta del referendum confermativo, ivi contemplato come
passaggio tipico del procedimento rinforzato di formazione di dette
leggi secondo l'articolo 15. Il problema è tanto più rilevante
sotto il profilo giuridico ove si consideri che da quella
particolare pubblicazione decorre un termine, assolutamente
particolare, per l'attivazione del controllo governativo, termine
che è di 30 giorni, anziché, come in ogni altra ipotesi di legge
regionale, di 60 giorni, decorrente dalla pubblicazione ordinaria
nel Bollettino ufficiale della Regione.
Président
- La parole à la Conseillère Squarzino
Secondina.
Squarzino (Arc-VA)
- Intanto prendiamo atto cosa voleva
dire validare, però credo che la legge sia molto chiara a
proposito. La legge del 25 giugno 2003, modificata successivamente,
che regolamenta il referendum propositivo è molto chiara e dice
all'articolo 14 primo comma che qualora il risultato sia chiaro,
cioè se alla votazione ha partecipato il 45% degli elettori e se la
risposta affermativa raggiunge la maggioranza dei voti validamente
espressi, se cioè il risultato del referendum propositivo sia
favorevole, "la proposta di legge è approvata e il Presidente della
Regione entro 10 giorni dal ricevimento del verbale dell'Ufficio
elettorale regionale di cui all'articolo 36, comma 4, provvede alla
promulgazione della legge e alla sua pubblicazione sul Bollettino
ufficiale della Regione". La legge è chiara in proposito, non dice:
"ma si vede poi come...", il referendum propositivo è un istituto
democratico che questo Consiglio ha regolamentato e approvato, un
istituto democratico con cui gli elettori possono dire direttamente
il proprio parere su una proposta di legge o su un argomento
preciso. La legge è chiara e questo validare dall'Assemblea non ha
nessun significato rispetto alla legge. Il problema di cui lei
parla è tutta un'altra cosa, ossia si tratterà di vedere con la
normativa vigente come la legge si integri.
Rispetto all'ineleggibilità ed incompatibilità, certo che non
dice niente, c'è già una legge e su quella non si è assolutamente
voluto introdurre un nuovo referendum, quindi è chiaro che i
referendum intervengono su alcuni aspetti, qui però attenzione: la
seconda proposta fatta dal Presidente, quella di sottoporre ad un
ulteriore referendum confermativo, è gravemente una mistificazione
perché "non sta né in cielo, né in terra". Lo stesso prof.
Pasquino, uno dei più grandi costituzionalisti ed esperti di
sistemi elettorali, ha detto chiaramente che il referendum è il
momento in cui c'è il sistema di democrazia diretta che si integra
con quello della democrazia rappresentativa. Inoltre, se gli
elettori si sono già pronunciati direttamente con un referendum
propositivo su una questione, quindi hanno già espresso il loro
parere, non ha senso tornare e richiedere il loro parere. Sono gli
stessi che hanno voluto una legge, l'hanno approvata, questa è
legge della Regione e non ha niente a che vedere con l'articolo 15
dello Statuto, perché l'articolo 14 del referendum propositivo è
già stato fatto in presenza di quell'articolo, quindi questo è
quanto la Regione ha deciso. Credo che qui vi sia da parte del
Presidente della Regione una volontà di confondere le idee, di
buttare delle cose che non sono vere, sperando che la gente ci
caschi, ma è lo stesso atteggiamento che ha quando parla di non
voto e non di astensione.
Vorrei solo concludere ricordando quello che l'allora Onorevole
Caveri l'8 giugno 1991 diceva... l'Onorevole Caveri ribadiva che
"non esercitare il diritto di voto diventa un pericoloso
contributo al rafforzamento della partitocrazia, il referendum è
una forma di partecipazione diretta e non sono quindi
giustificabili in nessun modo coloro che invitano a disertare le
urne"
: questo lo ha detto l'allora Deputato Caveri rispetto ad
un referendum nazionale.
Presidente
- La parola al Presidente della Regione,
Caveri.
Caveri (UV)
- Per fatto personale, perché ha citato una
mia affermazione. È noto che sono un grafomane e scrivo moltissimo,
per cui forse lei, se avesse la pazienza e la simpatia di leggere
il "calepin" nell'ultimo numero di "Le Peuple Valdôtain", vedrà che
racconto e spiego perché il non voto sulla base della Costituzione
vigente sia una scelta assolutamente legittima.
