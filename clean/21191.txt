Classificazione
TRASPORTI E VIABILITÀ
Trasporti
Impianti a fune



Oggetto del Consiglio n. 1119 del 27 gennaio 2005 - Resoconto
OGGETTO N. 1119/XII - Impegno a soprassedere alla firma
dell'accordo di programma per il rinnovo della stazione di partenza
della nuova funivia del Monte Bianco in attesa dello studio sui
rischi della località. (Rigetto di mozione)
Mozione
Richiamata la mozione approvata dal Consiglio regionale del
22 aprile 2004, che impegnava la Giunta regionale a condurre
un'approfondita valutazione sulla localizzazione della stazione di
partenza della nuova Funivia del Monte Bianco, soprattutto per
quanto riguarda le questioni di sicurezza ed incolumità
pubblica;
Ricordato che tale mozione impegnava la Giunta a giungere ad
una formale decisione in materia prima della conclusione della
procedura di approvazione dell'Accordo di programma relativo al
rinnovo del complesso funiviario;
Ricordato altresì che, in occasione dell'audizione in III
Commissione, il 4 giugno 2004, l'Assessore regionale al Territorio
aveva comunicato che l'istituto delle valanghe di Davos (Svizzera)
era stato incaricato di effettuare uno studio rispetto agli
eventuali rischi della localizzazione ad Entrèves della stazione di
partenza della nuova funivia;
Evidenziato inoltre che, sempre in occasione della citata
audizione in III Commissione, il Direttore della Prevenzione dei
rischi idrogeologici, geologo Massimo Pasqualotto, aveva comunicato
che lo studio dell'istituto di Davos sarebbe stato realizzato nel
corso del mese di giugno 2004;
Constatato che, in data 6 dicembre 2004, con deliberazione n.
4505, la Giunta regionale ha approvato l'Accordo di programma
definitivo, senza aver prima provveduto ad acquisire la nuova
documentazione richiesta in merito alla sicurezza della località di
partenza e senza procedere alla specifica valutazione prevista
dalla mozione del 22 aprile;
Evidenziato che, nel rispetto di quanto deliberato dal
Consiglio regionale, non è possibile dare corso all'Accordo di
programma prima dell'acquisizione della necessaria documentazione
relativa alla stazione di partenza e prima della valutazione sul
rischio da parte della Giunta regionale;
Il Consiglio regionale
Impegna
il Presidente della Regione a non dare corso alla firma
dell'Accordo di Programma per il rinnovo del complesso funiviario
citato in premessa ed all'emanazione del Decreto di adozione
dell'Accordo fino a quando non sia stato definito lo studio
relativo al rischio della località di partenza dell'impianto e
finché la Giunta non avrà provveduto ad effettuare la valutazione
prevista dalla mozione approvata dal Consiglio regionale il 22
aprile 2004.
F.to: Riccarand - Viérin Marco - Curtaz - Lanièce - Squarzino
Secondina
Presidente - La parola al Consigliere Riccarand.
Riccarand (Arc-VA) - Avevamo iniziato la discussione su questa
mozione nello scorso Consiglio e l'avevamo sospesa perché
l'Assessore Cerise aveva comunicato l'esistenza di un documento che
abbiamo successivamente acquisito ed esaminato. Prima di tornare
sui punti oggetto della mozione, vorrei fare una premessa.
Da parte del nostro gruppo - lo voglio dire chiaramente anche se
non vedo presente l'Assessore Caveri, che è parte in causa in tutta
la vicenda insieme all'Assessore Cerise - non vi è una posizione
pregiudiziale rispetto alla localizzazione della stazione di
partenza della funivia del Monte Bianco; abbiamo delle nostre
valutazioni di opportunità, ma siamo interessati a valutare i pro e
i contro di qualsiasi localizzazione. Qualcuno ci rimprovera di
fare manovre ostruzionistiche, dilazioni, posizioni ideologiche, ma
noi non abbiamo una posizione ideologica o precostituita, noi
vogliamo che venga fatta una scelta meditata, razionale ed
opportuna. Ora, è stato sollevato un problema rispetto alla
localizzazione su cui la Giunta è orientata per la partenza della
nuova funivia... la Giunta regionale e il Comune di Courmayeur e la
società delle funivie... la località di Entrèves. Questo problema,
insieme ad altri che sono stati sollevati, è un problema molto
serio, che riguarda la sicurezza di quella zona, la presenza di
soffi di valanga, la presenza di elementi di rischio. Ora, con una
mozione presentata dalla "Stella Alpina" e votata all'unanimità dal
Consiglio il 22 aprile, si è chiesto alla Giunta di fare una
verifica approfondita rispetto a tale elemento di rischio, di dare
una risposta che sia chiarificatrice e rassicurante.
Questa ulteriore mozione, che abbiamo presentato insieme dalla
"Stella Alpina", è nata dal fatto che, passati 8 mesi dalla mozione
approvata dal Consiglio, ci troviamo con in mano nulla, cioè quello
che era stato richiesto con una mozione del 22 aprile 2004 alla
Giunta non è stato fatto, anzi è stato fatto esattamente il
contrario. Infatti la mozione impegnava la Giunta a valutare, prima
della conclusione della procedura di approvazione dell'accordo di
programma, se la scelta della localizzazione della stazione di
partenza ad Entrèves rimanga la migliore, tenuto conto anche della
sicurezza e dell'incolumità pubblica; invece per l'accordo di
programma vi è stata l'approvazione preliminare, sulla quale non
avevamo sollevato obiezioni, ma vi è stata anche l'approvazione
definitiva e adesso siamo nella fase in cui si deve dare attuazione
a questo accordo di programma.
Cos'è successo? Quali approfondimenti sono stati fatti dal 22
aprile 2004 ad oggi? A noi non risulta che sia stato fatto nessun
approfondimento. L'Assessore ha consegnato alla Presidenza del
Consiglio... e quest'ultima ha dato a tutti i consiglieri tale
nota, che è un verbale di un incontro del 7 gennaio 2005; allora,
22 aprile 2004, verbale di un incontro del 7 gennaio 2005, cioè
sono passati 8 mesi prima che vi fosse non dico un documento, ma il
verbale di un incontro! All'interno di questo amplissimo periodo in
cui si poteva approfondire, verificare tutto, studiare tutto, non
abbiamo nulla! Abbiamo solo il verbale di un incontro in cui
finalmente il 7 gennaio, dopo che noi avevamo presentato
un'ulteriore mozione che oggi discutiamo, la quale è datata 20
dicembre... infine al centro di "Davos" in Svizzera si incontrano
alcuni responsabili dell'"Institut fédéral pour l'étude de la neige
et des avalanches" con un responsabile dell'Amministrazione
regionale nel settore competente e qual è il contenuto di questo
verbale? Il titolo è "Rapport préliminaire", ma non c'è neanche un
"rapport préliminaire" in questo verbale, perché il contenuto dice
semplicemente che sono stati esaminati i documenti e le cartografie
che già si conoscevano, cioè quelle degli ambiti inedificabili del
comune, le cartografie tecniche allegate al progetto preliminare
della funivia del Monte Bianco che, alla luce di questa
documentazione già nota, risulta che
"La station de départ de la
funiculaire du Mont Blanc est située partiellement dans une zone
périphérique du secteur menacé par le souffle de l'avalanche n° 77
du Toula"
; quindi vi è un pericolo comunque di un soffio di
valanga. Più avanti si dice che:
"Peut-être en raison du fait de
la position latérale de la nouvelle station par rapport à la
direction principale d'écoulement d'avalanche, les pressions
dynamiques peuvent ressortir inférieures aux paramètres de
loi"
. Forse, possono essere inferiori, ma non lo sappiamo. Dice
ancora che, per un completamento della valutazione preliminare,
quindi per arrivare a una valutazione preliminare - non ad una
valutazione, ma ad una valutazione preliminare -, ci vogliono due
fasi di studi, che comportano un'analisi quantitativa della
dinamica del soffio, un'analisi dell'interazione fra valanga e
stazione di partenza per una "appréciation préliminaire", per non
parlare poi dell'analisi completa che è legata al progetto
definitivo della stazione; quindi cosa abbiamo oggi in mano?
Niente. Abbiamo il verbale di un incontro che si è svolto il 7
gennaio, che ci dice che, per fare una valutazione preliminare,
occorrono due fasi di studio, che si potevano benissimo fare negli
8 mesi che sono trascorsi.
Fra l'altro, lo dico fra parentesi, noi non abbiamo mai detto,
né noi, né la "Stella Alpina", che bisognava rivolgersi
all'Istituto delle valanghe di "Davos" o qualunque altro esperto.
Il mandato del Consiglio alla Giunta era di fare un
approfondimento, dopodiché ci si poteva rivolgere a qualsiasi
professionista - bene si è fatto a rivolgerci all'Istituto di
"Davos" che è specializzato in questa materia -, ma non abbiamo ad
oggi niente.
La mozione che abbiamo presentato e che pensavamo potesse essere
superata dall'approfondimento fatto, quindi non è affatto superata,
perché la richiesta contenuta nella mozione del 22 aprile non è
stata soddisfatta e questo è un problema che riguarda nello
specifico la questione della stazione di partenza della nuova
funivia che si vuole localizzare ad Entrèves, ma è anche un
problema di rapporti fra Consiglio e Giunta, perché non possiamo
votare determinati provvedimenti e poi si va avanti come se niente
fosse! Noi abbiamo già un precedente spiacevole a mio avviso, che
più volte anche il Consigliere Frassy ha citato: la questione
dell'aeroporto, in cui abbiamo fatto una legge dove si impegnava la
Giunta, prima di assumere certi provvedimenti, a venire in
Consiglio e a presentare il piano di sviluppo. Sono andati avanti
società e tutto quanto, ma il piano di sviluppo in Consiglio non lo
abbiamo mai discusso. Adesso qui la situazione è ancora più
semplice: c'è un impegno formale da parte della Giunta, dato dal
Consiglio, sono passati 8 mesi e non c'è stato questo
approfondimento, non abbiamo nessun elemento serio, non c'è nessuna
documentazione e nello stesso tempo la Giunta ha provveduto ad
approvare il testo definitivo dell'accordo di programma. A noi
sembra che si debba correggere questa situazione; ci sembra anche
sbagliato dal punto di vista della validità del progetto, della
rapidità di esecuzione di tale opera, cioè si dice che bisogna
andare in fretta e poi passano i mesi e non si approfondisce la
questione, non si danno risposte chiare. Qual è la difficoltà a
dare una risposta chiara a questo problema? È quello che ci
chiediamo. Manteniamo quindi la mozione e riteniamo che il problema
che è stato posto rimane del tutto aperto e sul tappeto.
Presidente - Dichiaro aperta la discussione generale.
La parola al Vicepresidente Lanièce.
Lanièce (SA) - Il collega Riccarand ha già evidenziato le
motivazioni che ci hanno portato a presentare questa mozione
assieme al gruppo "Arcobaleno", che si ricollegavano a quella
mozione che la "Stella Alpina" aveva presentato nell'aprile 2004 e
che era stata poi, dopo una discussione, approvata dal Consiglio
con 24 voti con l'astensione del gruppo di "Forza Italia" e che
impegnava la Giunta ad approvare, prima della conclusione della
procedura di approvazione dell'accordo di programma, se la scelta
della localizzazione della stazione di partenza ad Entrèves rimanga
la migliore, tenuto conto della sicurezza e dell'incolumità
pubblica.
Oggi siamo qui a ribadire, come ieri ho fatto per quanto
riguarda la mozione sul problema dell'autostrada, che o questo
Consiglio quando approva le mozioni le approva perché ritiene che
l'impegno sia da seguire, e allora ben venga continuare a
presentare le mozioni, discuterle e votarle, ma se presentiamo le
mozioni, si trova l'accordo e poi dopo qualche mese si verifica che
questo impegno è completamente disatteso, allora evitiamo di
perdere tempo a discutere dei problemi! Questo è un Consiglio
regionale che, quando assume una determinazione, deve portarla fino
in fondo e ci devono essere le risposte che abbiamo posto. Noi
abbiamo chiesto di avere la sicurezza dell'incolumità della
stazione di partenza. Non siamo entrati nel merito della scelta,
perché quella spetta alla maggioranza, al di là del fatto che
possiamo avere un'idea più o meno diversa, ma la maggioranza ha
operato una scelta e noi ne prendiamo atto; vogliamo solo sapere se
quella stazione di partenza è la migliore dal punto di vista della
sicurezza e dell'incolumità pubblica. Questa è la nostra unica
preoccupazione, adesso, e cioè di poter dire ai cittadini che in
quella località scelta non vi sono problemi. Questo perché? Perché
vi sono state delle lamentele, vi è stata la presentazione di
documentazione fotografica e in commissione è stato dichiarato dal
Governo regionale che si sarebbe richiesto un parere a "Davos".
Oggi il collega Riccarand lo ha ribadito, abbiamo un "rapport
préliminaire" che non è un parere dell'Istituto, abbiamo un verbale
di una riunione che è diverso da un parere, per di più questo
"rapport préliminaire" prevede un'ulteriore fase di studio.
L'impegno preso dal Consiglio dunque non è stato seguito e ci
chiediamo anche se vale la pena discutere in continuazione se gli
impegni vengono disattesi o decisi nelle "piccole stanze". Non so
quale sia il ruolo dei consiglieri regionali: stiamo qui, facciamo
le commemorazioni e basta. Sappiamo benissimo l'importanza della
funivia del Monte Bianco, ovviamente la cosa importante è che
un'opera del genere sia collocata in un'area dove vi sia la massima
sicurezza, e su questo credo che tutti concordino. Durante la
stessa discussione della mozione l'Assessore Caveri aveva detto:
"mi sembra naturale che la Giunta si impegni su quello che è il
proprio dovere istituzionale", facendo riferimento all'impegno di
valutare con grande attenzione che quel sito sia immune da rischi.
Penso sia un dovere quello di realizzare un'opera collocandola in
un posto immune da rischi; abbiamo detto: "realizzatela dove
volete, ma dateci la documentazione che attesta che quel sito è
immune da rischi, perché noi vogliamo saperlo". Oggi non abbiamo
ricevuto nessuna documentazione che ci garantisca che quel sito è
immune da rischi, abbiamo solo un "rapport préliminaire" che dice e
non dice e che presuppone ulteriori studi, ma questi studi quando
saranno terminati? Mi sembra di rivedere la situazione del frana di
Mont La Saxe del 2001: non posizioniamo più la stazione di partenza
a la Palud perché c'è il problema della frana di Mont La Saxe e
quindi fu fatta una riunione pubblica, fu chiesta un'indagine
geognostica per verificare i danni, perché allora si pensava che
una grossa frana avrebbe potuto travolgere tutto e che pertanto era
meglio posizionare la stazione di partenza altrove. Siamo nel 2004
e a settembre veniamo a sapere che sono finalmente iniziate tali
indagini geognostiche per individuare questo grandissimo pericolo
che c'era nel 2001! Forse era per perdere tempo? Qualche dubbio ce
l'ho anch'io, adesso, ed è più che lecito!
Non vorrei che la stessa cosa avvenisse qui, cioè aspettiamo,
finiamo tutto, i pareri arriveranno anche dopo e, quando arrivano i
pareri, cosa possono dire: "distruggiamo la stazione di partenza?".
No. Ecco questo modo di procedere mi sembra contorto, piuttosto non
votiamo più mozioni, non prendete più impegni se non riuscite poi a
portarli a termine, anche perché, a fronte di un impegno preso ad
aprile 2004, si viene con un primo verbale nel 2005, mi sembra che
siano tempi lunghi per avere un parere sulla localizzazione della
stazione su cui il Governo aveva sempre detto di avere indicazioni
che escludevano qualsiasi rischio lì. Se avete queste indicazioni,
allora fatecele vedere, almeno siamo tranquilli, rassicuriamo anche
gli abitanti di Courmayeur. Chiediamo solo questo, non vogliamo
farvi perdere tempo, perché sappiamo l'importanza strategica della
funivia, ma siamo consiglieri regionali e ci interessa sapere se vi
è la massima sicurezza nel sito individuato dalla maggioranza. È il
minimo che possiamo chiedere, forniteci tale documentazione, ma che
sia una documentazione completa, non questo foglietto firmato anche
dalla Regione... questo lo mandiamo a "Striscia la notizia", ...
così facciamo il "bis", visto che ultimamente siamo apparsi anche
su "Striscia la notizia", approfittiamone!
Concludo ribadendo ancora che il gruppo della "Stella Alpina"
vuole che venga portato a termine l'impegno assunto da questo
Consiglio, votato da 24 consiglieri, e che chiedeva di avere la
massima certezza sulla sicurezza del sito individuato. Speriamo
pertanto di avere al più presto questa documentazione che
certifichi la sicurezza di tale sito.
Presidente - La parola al Consigliere Cesal.
Cesal (UV) - Credo che la funivia del Monte Bianco rappresenti
un progetto strategico per l'intera Valle d'Aosta, non solo per la
zona di Courmayeur, infatti è inserito nel bilancio pluriennale
della Regione con un finanziamento pari a circa 60 milioni di euro.
Vi è l'assoluta necessità e urgenza di poter avviare i lavori nel
più breve tempo possibile. La fase burocratica preliminare ha preso
avvio con l'adozione di questo accordo di programma approvato una
settimana fa anche dal Comune di Courmayeur, un accordo di
programma che comprende la riqualificazione del villaggio di La
Palud in modo da trasformarlo come l'effettiva porta di ingresso a
quel paradiso naturale quale può essere considerata la Val
Ferret.
È un progetto strategico che non può prescindere dalla sicurezza
dei siti a cui si va ad attestare la funivia e del relativo
percorso, perché anche il percorso della funivia può essere
soggetto a rischio. Ritengo che l'aspetto della sicurezza non sia
affatto secondario, vada valutato attentamente, ma credo che - ed è
qui che non riesco ad afferrare i problemi - l'aspetto della
valutazione del rischio sia stato considerato approfonditamente.
Adesso si aspetta un parere di "Davos" come un parere definitivo,
"tranciante", ma attenzione: in Valle d'Aosta abbiamo delle
strutture regionali competenti, dei tecnici competenti e parlo
anche per esperienza personale, perché ho avuto in qualità di
amministratore un'esperienza tragica con una valanga. Ho potuto
apprezzare la competenza, la professionalità, la disponibilità
degli uffici regionali, che hanno redatto al di fuori di "Davos" i
loro pareri, le cartografie degli ambiti inedificabili, cioè sono
in grado di dire se un sito è più o meno pericoloso in funzione di
quello che si vuol far diventare quel sito. Dal mio punto di vista,
diventerebbe perfino pleonastico dover ricorrere a "Davos". Va
bene, l'"Istituto federale per lo studio della neve e delle
valanghe" è l'istituto più prestigioso in campo mondiale, è il
primo organismo che si occupa dello studio delle valanghe ed è in
grado, come sono in grado i nostri uffici, di dare una valutazione
circa la compatibilità dell'impianto con il rischio del sito. Non
ho la competenza tecnica per discutere, ho fatto una certa
esperienza di valanghe, ho partecipato anche a dei corsi per lo
studio delle valanghe dopo la tragica esperienza vissuta, non sono
un tecnico, non sono in grado di dire se quanto accertato dai
tecnici corrisponda a verità, ma credo che i nostri tecnici abbiano
dato dei pareri certi sulla possibilità di realizzare nel sito
indicato, e qui faccio un piccolo inciso: non si chiama Pontal il
luogo di partenza della funivia, si chiama al massimo Ponteille che
è qualcosa si diverso, Pontal era il nome di una segheria, è morto
anche il buon Silvio Pontal che è stato il mio primo datore di
lavoro nel 1968. Correggete questa definizione, perché a Courmayeur
si offendono anche per queste cose, a Courmayeur sono molto
suscettibili. Ripeto: non ho la competenza tecnica per andare a
confutare i pareri espressi dai tecnici presenti in Valle d'Aosta
che sono tanti, credetemi, e bravi. Vi sono a Courmayeur alcune
resistenze, alcune sacche di resistenza mi verrebbe da definirle,
anche forti resistenze, però sono resistenze che devono essere
inquadrate per quelle che sono. Non voglio entrare nel merito di
chi si oppone allo spostamento della funivia da La Palud alla zona
Ponteille, ma credo che chi si oppone - poi sono rimasti pochi, ma
sono molto combattivi - avrà dei motivi per sostenere questa
tesi.
Dicevo prima, a Courmayeur sono molto suscettibili, però tutto
quello che si fa a Courmayeur innesca sempre una serie di polemiche
da cui diventa difficile uscire forse perché gli interessi in gioco
sono diversi in rapporto agli interessi in gioco di un comune quale
può essere Morgex, o Arvier, o Pontboset... perché il valore del
terreno a Courmayeur è diverso e localizzare un impianto in un
luogo o in un altro comporta delle variazioni del valore del beni
immobili che sono in quella zona. Questa iniziativa invece deve
andare avanti il più in fretta possibile, perché lo aspettano
intanto i 30 lavoratori delle "Funivie Monte Bianco", che con la
fine del 2006 si troveranno ad affrontare un periodo di transizione
in attesa della realizzazione del nuovo impianto, quindi si
tratterà anche lì ad andare a studiare dei sistemi, ammortizzatori
sociali o altri tipi di lavorazioni per il periodo transitorio che
va dalla scadenza tecnica dell'impianto alla realizzazione prevista
per il 2009. Vi è la legge sulla cassa integrazione del "Governo
Berlusconi", di cui prendiamo atto e ringraziamo il "Governo
Berlusconi"...
(commento dei Consiglieri della "Casa delle Libertà", fuori
microfono)
... certo. Credo che, in sede di progettazione esecutiva,
debbano essere adottati tutti gli accorgimenti possibili, la
localizzazione della struttura di partenza, il suo orientamento, la
realizzazione di parcheggi interrati, però quello che non riesco a
concepire è la perdita di tempo a discutere su delle questioni che
hanno il solo scopo di dilazionare e dilatare i termini preliminari
e impedire che si dia corso all'esecuzione dei lavori.
Per quel che riguarda il nostro gruppo, siamo contrari a questa
mozione, preannuncio un voto contrario, rammentando che su tale
progetto faremo, farò molta attenzione; qualcuno mi ha definito
come consigliere di zona, certamente rappresento anche gli
interessi di quella zona; faremo molta attenzione perché la
sicurezza non è secondaria in questa vicenda, però credo che tutte
le valutazioni sulla sicurezza siano state fatte e siano state
effettuate correttamente. È chiaro poi che viviamo in una zona di
montagna e non vorrei riprendere una battuta del mio amico
Lorenzino Cosson quando afferma che l'unico posto in cui non cadono
le valanghe è in pianura padana. Chiaramente siamo in una zona di
montagna con dei rischi come su tutto il territorio regionale,
basta prendere una cartografia degli ambiti inedificabili di un
qualsiasi comune della Valle d'Aosta per rendersi conto che viviamo
all'interno di una zona a rischio elevato. È un rischio però con il
quale dobbiamo convivere e fare i conti per trovare delle soluzioni
che permettano all'abitante della montagna di poter continuare a
vivere, altrimenti ci dobbiamo trasferire in pianura padana, dove
questi rischi non ci sono. Sollecito con l'occasione
l'Amministrazione regionale a portare avanti al più presto questa
iniziativa, perché è un'iniziativa che ha una valenza non solo per
la nostra zona, ma che ha una ricaduta positiva su tutta la
comunità valdostana.
Presidente - La parola al Consigliere Curtaz.
Curtaz (Arc-VA) - Voglio intervenire brevemente con alcune
osservazioni in ordine al dibattito che stiamo svolgendo. Un
intervento ancora più doveroso per quanto mi riguarda dopo aver
udito le parole del Consigliere Cesal, che questa mattina, dopo
essersi un po' finto influenzato, ha "sfoderato" un intervento
assai efficace, cercando - invero con difficoltà - di eludere i
problemi che la questione pone.
Voglio solo ricordare due cose in riferimento a due dei tanti
punti che ha toccato; intanto, quando parla del progetto di
riqualificazione di La Palud, gli ricordo che in bilancio regionale
triennale non vi è un euro rispetto a questa riqualificazione, il
Consigliere Cesal nella sua posizione dovrebbe forse suggerire al
Governo regionale di inserire in bilancio qualche decina di euro
per fare qualcosa a La Palud, perché finora non si è visto un
centesimo. Il Consigliere Cesal poi si è dilungato sulle competenze
locali rispetto alla determinazione di pericolosità o meno del
sito: osservazioni sensate che possiamo anche condividere, ma cosa
c'entra questo con il dibattito in corso? Forse vi è qualcuno
all'interno del gruppo "Arcobaleno" o della "Stella Alpina" che
abbia suggerito di rivolgersi a "Davos"? Nessuno di noi lo ha
fatto, è stata una decisione autonoma della Giunta di rivolgersi a
"Davos" e riteniamo che bene abbia fatto, perché "Davos" è un
centro di fama mondiale per queste tematiche. Ma il punto non è
questo, caro amico Cesal! Noi abbiamo votato una mozione, anche tu
hai votato questa mozione, tutti i consiglieri regionali hanno
votato la mozione dell'aprile 2004. Voglio chiedere non solo al
Consigliere Cesal, ma a tutti i consiglieri se si ritengono
soddisfatti di qual è stato il comportamento della Giunta rispetto
a questa presa di posizione del Consiglio. Ritenete che la Giunta
abbia rispettato la volontà del Consiglio? E alla Giunta chiedo:
reputate di aver rispettato la volontà del Consiglio oppure no?
Ritenete di essere stati corretti nei confronti di ogni singolo
Consigliere che votò quella mozione ed altre mozioni, che, come
ricordava il collega Lanièce, in quest'aula rischiano di diventare
carta straccia, perché non c'è neanche più da parte del Governo la
responsabilità politica di riconoscere che un adempimento corretto
vuole che le mozioni votate dal Consiglio siano prese in
considerazione, seriamente, non prendendoci in giro, perché quello
che oggi leggiamo è una presa in giro!
Se l'istituto di "Davos", contattato non si sa quando - si
presume a fine anno o all'inizio del 2005 -, fa questo "rapport
préliminaire", che è una constatazione di buone intenzioni di cose
da fare e questo è ritenuto esaustivo rispetto a quella che era la
volontà del Consiglio e l'esigenza di sicurezza... perché non so
come la mettete rispetto a questo, perché questo "pezzo di carta"
che arriva da "Davos" non vi dà alcun elemento di sicurezza in
quanto dice che il lavoro è tutto da fare, voi vi prendete una
responsabilità che non è solo politica oggi di votare contro questa
mozione, ma vi prendete la responsabilità di non fare gli
approfondimenti che da più parti vengono richiesti. In questo modo
saremmo tutti più tranquilli, perché non abbiamo dei pregiudizi su
una soluzione piuttosto che l'altra, ma vogliamo avere degli
elementi di conoscenza che la Giunta si è rifiutata di mettere a
disposizione.
Vorrei poi sapere a questo proposito chi è che ostacola e
rallenta l'iter di questo progetto, quando dopo otto mesi non
sappiamo ancora cosa dovrà fare l'organismo incaricato di fare gli
approfondimenti. Non so se vi è una strategia di rallentamento,
l'importante è che poi non si dia la responsabilità a qualcun
altro, perché qui chi non rispetta i tempi, chi non si mette in
condizioni di avere tutti gli elementi utili per poter procedere
non è stato nessun altro che la Giunta regionale. Si sono persi
otto mesi tentando di mandare comunque le cose senza fare gli
approfondimenti richiesti e ponendo in questo già difficoltoso
cammino tutta una serie di ostacoli, che in futuro potranno avere
delle conseguenze... chi lo sa, perché, quando non si fanno le cose
perbene, poi qualcosa torna sempre indietro. È pericoloso questo
atteggiamento.
Ribadiamo quindi le critiche severe che facciamo nei confronti
della Giunta nel suo complesso rispetto a questo mancato
adempimento di un impegno politico che il Consiglio aveva assunto
nei confronti dell'Esecutivo, di cui la Giunta aveva accettato di
farsi carico, prendiamo atto che allo stato non c'è quel parere che
era stato chiesto ad un istituto particolarmente qualificato in
ordine alla sicurezza in quel sito; neanche il Consigliere Cesal,
che pure ha dovuto fare la difesa di fiducia su questa materia, ha
detto che quello era un parere definitivo, anche perché, da persona
intelligente qual è, lo avesse detto avrebbe fatto una brutta
figura. Penso che nessuno del Governo oserà dire che quello è il
parere che il Consiglio aveva chiesto di acquisire, quello è
un'altra cosa.
Riteniamo che questi approfondimenti si debbano fare, perché non
è in ballo solo una decisione sul come fare o non fare una funivia,
ma è in ballo la sicurezza di un impianto che avrà una grande
rilevanza per la nostra economia e per il nostro territorio; quindi
facciamo pure le cose in fretta, cominciate a farle voi bene in
fretta, ma l'importante è che vi siano tutti gli elementi per
chiedere delle garanzie rispetto alla stazione di partenza di
questo impianto.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Credo che, se abbiamo peccato in qualcosa, abbiamo
peccato in diligenza: siamo stati troppo diligenti, perché, se
fossimo state delle persone poco serie, questa "cosa" l'avremmo
liquidata con una "expertise" superficiale in cui si diceva:
"prendiamo atto che vi è una situazione valanghiva, vi è una
cartografia degli ambiti inedificabili, vi è una dichiarazione di
compatibilità fra la stazione di partenza e un rischio marginale di
soffio di valanga, previsto, documentato e cartografato". No, noi
sulla base del sollecito venuto dal Consiglio regionale, siamo
andati a "Davos" e abbiamo chiesto a "Davos" di farci una
valutazione. Cosa è successo con "Davos"? Mi devo ripetere, spero,
Consigliere Lanièce, di riuscire a dire una volta sola quello che
lei mi ha chiesto 8 volte, a "Davos" abbiamo detto: "voi che
conoscete molto bene la zona, che avete già fatto delle
valutazioni, diteci come la pensate su questa questione". La prima
risposta è stata di tipo interlocutorio, ha detto:
"noi abbiamo
la fotografia della situazione per cui confermiamo l'idoneità del
sito ad ospitare la stazione di partenza"
.
Consigliera Squarzino, rispondo ad un'interpellanza nei termini
e nei modi senza avere questo brusio che mi disturba, perché non
voglio parlare con lei altrimenti le registrazioni non sono
corrette. Le risponderò, stia sicura.
Quando si leggono i documenti, o si leggono tutti e allora si
capisce cosa è contenuto nel documento, oppure si leggono solo
quelle cose che servono per non capire o per non dare al documento
il contenuto fondamentale che il documento ha, perché il
Consigliere Riccarand ha saltato un pezzo nel leggere il documento
che non è del tutto marginale. Sul primo pezzo siamo tutti
d'accordo:
"si conferma che"
, et cetera, poi vi è un pezzo
che dice:
"En particulier, reprenant les données déjà disponibles par
SLF et déterminées dans une précédente expertise par la voisine
autoroute du Mont Blanc, les indications techniques en matière de
pression d'impact peuvent être considérées cohérentes avec la
typologie du phénomène du souffle, qui caractérise le lieu en
question, peut-être en raison du fait de la position
latérale..."
et cetera
.
Qui vi è un richiamo ad une "expertise" già fatta che nessuno si
è preoccupato di chiedere. Si vede che questo pezzo non è stato
capito e allora andiamo a vedere quali sono le "expertises", perché
ve ne sono due e vi dirò perché ve ne sono due. Vi ricordo, perché
mi pare che geograficamente vi siano delle difficoltà a collocare
il sito, che tra il punto di partenza e la zona di caduta della
valanga più grave, quella ipotizzata più grave, che è la valanga
del Toula, che va ad intersecare un'ipotesi di valanga della
Brenva, vi sono delle infrastrutture come la strada nazionale e vi
è anche l'arrivo di un'autostrada. Allora, che la Regione sia
incosciente lo possiamo pure ammettere, perché noi siamo
irresponsabili stando alle parole di qualcuno, ma che i
responsabili della statale e dell'autostrada siano altrettanto
irresponsabili... mi sembra che i livelli di irresponsabilità di
questo Paese siano eccessivi, invece non è così, perché tutti si
sono preoccupati di valutare l'esistenza del rischio, ma non solo,
vi sono delle convergenze anche qui volutamente ignorate.
Quando si è fatta la compatibilità fra la stazione di partenza e
il rischio, il nostro geologo aveva suggerito di annullare
l'effetto del soffio della valanga facendo un terrapieno
sull'imbocco della galleria d'Entrèves, perché così facendo il sito
viene definitivamente messo al sicuro. Questa stessa valutazione la
si ritrova qui:
"En considérant la typologie dynamique du
phénomène du souffle, la possibilité de mettre en place une
protection en amont aussi de la route nationale et de l'autoroute
peut permettre de réduire en manière importante les effets de la
partie la plus dense du souffle"
. Peraltro soffio la cui
densità non è dimostrato ancora che sia quella per la quale prevede
la legge di fare certe verifiche; potrebbe addirittura, stante che
si trova marginale rispetto alla direzione della valanga, non
essere nemmeno da considerare. Qui la Giunta nella sua "insipienza"
già a suo tempo, sulla base di quello che ci era stato detto dal
geologo e di quello che era stato fatto, si è andata a rivedere le
due "expertise", dico del 1993 e poi nel 1997 perché c'era stata la
valanga appena prima. Qui si dicono esattamente le stesse cose e vi
è una cartografia puntuale, dove vi sono le traiettorie delle
valanghe e dove viene esclusa la località, qui devo dissentire
dall'amico Cesal perché in cartografia la località è Pontal, adesso
che vi sia un riporto dei tempi delle "camice nere" non lo so, ma
la località è Pontal e la valanga che può insistere con il suo
cadere attraverso un fenomeno di soffio è la n. 6, quella del
Toula.
Nella "expertise" del 1993 si dice:
"Avalanche n° 37 partie
west, 5 et 6 selon le cadastre d'avalanches. L'avalanche 6 peut
atteindre de très grandes dimensions, elle peut traverser le
glacier de la Brenva et menacer toute la largeur de la vallée
jusqu'à la rivière Doire du Val Veny..."
; parla poi di
"mesures de protection"
, che sono esattamente quelle che lo
stesso Dott. Pasqualotto ha individuato: la costruzione di
"une
digue en terre"
che va ad annullare definitivamente il soffio.
Vogliamo andare a prendere la "expertise" del 1997, 4 anni dopo
l'evento valanghivo che conosciamo tutti? Ancora una volta qui si
parla delle valanghe; guardate che questo studio è stato molto
puntuale, perché qui si trattava di mettere in sicurezza l'entrata
della galleria, che è per rapporto alla partenza della funivia
esattamente in direzione della valanga, non laterale, quindi questo
sì che era un problema di sicurezza! Qui si ripete:
"Avec ces
mesures on évite qu'une part d'une avalanche... du secteur Brenva,
Toula avec une périodicité de 50 ans peut remblayer le portail de
la galerie ou l'autoroute..."
, et cetera.
Concludo. Compatibilità del sito con la stazione di partenza
verificata con gli ambiti inedificabili in sede locale; "Davos",
che prima dice:
"abbiamo fatto le verifiche e non abbiamo niente
da "rajouter" a quello che avete già detto voi"
ma, proprio per
venire incontro ad un'esigenza del Consiglio - e non della Giunta,
perché la Giunta a questo punto l'assicurazione l'aveva avuta -,
gli abbiamo domandato di farci avere tale documento e non è vero
che quest'ultimo è stato chiesto all'inizio di quest'anno, esso è
stato chiesto all'inizio dell'estate scorsa e l'esperto di "Davos"
- però domanderei che questi approfondimenti si facessero in
commissione, non in aula consiliare perché mancano degli attori
fondamentali, tipo chi ha firmato tale lettera - è partito per fare
una "expertise" per l'America dando per scontato che il suo compito
era finito, perché, più che dirci che quello che avevamo fatto lo
avevamo fatto bene, ma cosa doveva fare ancora? E lo ribadisce qui,
non è vero che questo è un "rapport préliminaire": è un "rapport
préliminaire", perché noi abbiamo chiesto... e poi su questo magari
il collega Caveri potrà essere più preciso... perché cosa vorremmo
avere noi da "Davos" oltre a questa sicurezza? Perché non è vero
che questo è così, no, no, questo conferma la compatibilità della
partenza con la possibilità di partire in quel punto ed
eventualmente ancora con quelle misure di sicurezza che
definitivamente estinguerebbero il pericolo. Cosa andremo a
chiedere? Andremo a chiedere di farci, nell'ipotesi peggiore,
l'individuazione attraverso la simulazione della possibile
pressione sulle strutture, che non significa che le strutture non
possono essere fatte; significa semplicemente che, di fronte a
questo scenario, vanno costruite con degli accorgimenti strutturali
tali da resistere a questo tipo di pressione, ma la sicurezza è già
data per acquisita, come fuori discussione. Vi posso allora
assicurare che il comportamento della Giunta è stato ineccepibile
e, se mai un rimprovero deve essere fatto, è quello di aver voluto
in maniera zelante chiedere anche questo parere, quando si poteva
avere qualcosa di meno impegnativo e di più superficiale.
Presidente - La parola al Consigliere Riccarand.
Riccarand (Arc-VA) - Ribadisco per l'ennesima volta: primo, né
il nostro gruppo, né i colleghi della "Stella Alpina" sono contrari
al progetto di rifacimento della funivia del Monte Bianco, siamo
favorevoli e a farlo rapidamente prima che decada il vecchio
impianto; secondo, ribadisco che non abbiamo una posizione
pregiudizialmente ostile a qualsiasi tipo di localizzazione; terzo,
ricordo che non 10 o 20 anni fa, ma nel marzo del 2004 è stato
sollevato un problema che riguardava i rischi di soffio della
valanga rispetto alla località in cui si vuole costruire la
partenza della nuova funivia e che, sulla base di queste
preoccupazioni, vi è stata una mozione presentata in Consiglio, vi
è stato un dibattito, vi è stato un testo alla fine votato da tutto
il Consiglio che impegnava la Giunta a fare determinate cose.
Ora, l'Assessore dice: "noi avevamo già tutto, avevamo già le
perizie del 1993 e del 1997", ma allora, se avevate già tutto sotto
controllo, non vi era bisogno di approfondimento, bastava
respingere la mozione e dire "no"; non eravate obbligati ad
approvare una mozione! Se avevate già tutti gli elementi di
sicurezza, perché siete andati a votare una mozione in cui ci si è
assunti l'impegno di un approfondimento? Il Consigliere Cesal dice:
"noi ci fidiamo dei tecnici nostri, non è necessario andare a
"Davos"". Ripeto: non abbiamo detto di andare a "Davos", non
abbiamo detto che non bisognava fidarci dei tecnici della Regione.
Abbiamo solo chiesto che la Giunta prendesse una posizione,
assumesse una deliberazione in cui, sulla base dei tecnici di
qualsiasi genere, che loro hanno deciso di consultare liberamente,
dicesse: "abbiamo raggiunto la convinzione e abbiamo gli elementi
per dire che lì si può tranquillamente costruire, che il rischio è
contenuto e che si può tranquillamente fare". È questo che noi
abbiamo chiesto e invece da aprile ad oggi a livello di Giunta non
vi è stato nessun atto in questo senso, a livello di tecnici
regionali non vi è stato nessun atto nuovo. Il Consigliere Cesal ci
dovrebbe dire se vi è un documento nuovo prodotto da qualsiasi
ufficio che dica:
"alla luce della richiesta di approfondimento,
siamo arrivati alla conclusione che"
e invece non vi è nessun
atto di questo genere, l'unico atto che abbiamo è questo verbale di
tale incontro del 7 gennaio, 8 mesi dopo. Otto mesi dopo questo
provvedimento votato in Consiglio regionale non abbiamo nessun atto
della Giunta, non abbiamo nessun documento tecnico nuovo, ci si
riferisce continuamente a documenti vecchi, ma che esistevano già
prima del 22 aprile. Allora cosa abbiamo votato a che fare, se
c'era già tutto? Evidentemente la situazione non era così chiara,
perché un conto è l'autostrada, che ha certe esigenze di
protezione, un conto è la partenza di una funivia, un conto è un
parcheggio accanto a una partenza di una funivia, sono
problematiche completamente diverse! Un conto è l'effetto di un
soffio di valanga su una struttura come l'autostrada, un conto è su
una stazione di partenza di una funivia, sulle cabinovie che
viaggiano... sono completamente diverse le problematiche!
La realtà è che noi da allora non abbiamo nulla, se non questo
processo verbale che non dice niente, anzi ci dice che non è stata
fatta neanche una valutazione preliminare, perché per una
valutazione preliminare sono necessari degli approfondimenti che
non sono stati fatti. Questa è la realtà, quindi, a fronte delle
affermazioni fatte dall'Assessore, che dice che il comportamento
della Giunta è stato ineccepibile... il comportamento della Giunta
assolutamente non è stato rispettoso di quello che ha deciso il
Consiglio, è stato invece completamente irriguardoso e non
favorisce un iter rapido di questa vicenda. Sappiamo tutti che
adesso è chiuso l'accordo di programma, ma si apre un capitolo
nuovo che è il VIA, questo progetto sarà sottoposto al VIA, ma
allora è bene arrivare al VIA con dei dubbi sulla sicurezza o è
bene arrivarci con un elemento sicuro sotto questo aspetto? A noi
sembra che tutto questo favorirebbe un rapido svolgimento dell'iter
e non un ritardo nell'iter. Ci sembra o che vi sia un atteggiamento
di eccessiva superficialità da parte della Giunta, oppure vi è da
parte di qualcuno una volontà di andare piano, di rallentare, un
atteggiamento quasi ostruzionistico nei confronti di questo
progetto, perché altrimenti non si spiega come su una domanda così
semplice a cui la Giunta poteva dare risposta in un mese, dopo 8
mesi la risposta non sia venuta e siamo ancora in questa
condizione.
Presidente - La parola al Consigliere Viérin Marco.
Viérin M. (SA) - Solo per precisare alcune cose dopo gli
interventi dell'Assessore Cerise e del collega Riccarand. La nostra
posizione su questo problema è nata da tempo ed è nata soprattutto
sul discorso di dire La Palud o Entrèves, come mi sembra che anche
il Consigliere Cesal abbia ricordato. Dopodiché, scelto Entrèves,
come movimento abbiamo sempre detto: "la cosa più importante è che
vi sia la sicurezza e che si faccia qualcosa anche per La Palud,
per non lasciare la frazione completamente abbandonata a sé stessa.
Avevamo presentato a questo riguardo una proposta a suo tempo che
chiedeva che i due interventi andassero di pari passo nel bilancio
della Regione; purtroppo devo prendere atto che non si sta
camminando di pari passo e questa è una considerazione che vuol
essere propositiva, ma che non riguarda l'iniziativa odierna.
Sull'iniziativa di oggi abbiamo sempre detto che al più presto
bisogna fare la funivia, altrimenti scadono i tempi, però c'è un
ragionamento da porre, e lo abbiamo posto con questa iniziativa,
che lo avevamo già posto al momento in cui discutevamo fra La Palud
o Entrèves, il ragionamento riguardava la sicurezza non perché noi
pensiamo di conoscere la situazione locale o perché siamo lì per
sponsorizzare - parlando chiaro - gli interessi economici di
qualcuno che ha più interesse a farla da una parte anziché
dall'altra, ma perché vogliamo avere a disposizione dei pareri che
ci garantiscano anche da un punto di vista morale sulle scelte che
andiamo a fare.
L'Assessore Cerise correttamente ha confermato che bisognerà
ancora fare uno studio sulla struttura in merito al soffio,
d'altronde è stato anche inserito in deliberazione di Giunta,
quella del 2004 sull'accordo di programma, che la stazione di
partenza dal punto di vista urbanistico può essere collocata nella
posizione prevista a condizione che la sua struttura sia
compatibile con le prescrizioni previste per le strutture situate
in zone analoghe. Tali elementi saranno oggetto di valutazione ad
avvenuta consegna della progettazione esecutiva e la loro presenza
sarà elemento indispensabile all'approvazione della progettazione
stessa. Questo conferma quello che ha detto l'Assessore, ma
conferma anche che esiste il problema che noi abbiamo posto, cioè
che la struttura deve essere realizzata a norma anche su questo
aspetto. Mi ricollego quindi al discorso del Consigliere Riccarand
e chiedo alla Giunta che faccia anche un ragionamento di questo
tipo: se dovesse avvenire un fattaccio, cosa succederà a coloro che
non saranno dentro la stazione di partenza e saranno lì a scaricare
gli sci o saranno nel pullman appena arrivato? È questa la domanda
che mi pongo da amministratore. Per quelli che sono in stazione, se
il progetto dà queste garanzie, siamo d'accordo, ma per le altre
persone dovremmo fare tutti parcheggi interrati vietando la
presenza della gente all'esterni della struttura, perché per il
discorso dell'autostrada è stata fatta una copertura in cemento
armato con caratteristiche di un certo tipo. Io allora lancio
questo messaggio: visto che tutti condividiamo il fatto che questa
pratica debba passare dal VIA, non è possibile per maggiore
tranquillità che ci prendiamo anche questi giorni da qui al parere
per lavorare assiduamente ed avere qualche elemento in più? Anche
perché concordo sul fatto che abbiamo delle strutture dirette che
siano efficaci, ma se lei mi dice che vi sono i pareri della nostra
struttura e poi però leggo le premesse di questo "rapport
préliminaire", che è firmato dalla struttura che ha dato quei
pareri favorevoli e dall'istituto di "Davos", quindi è firmato
congiuntamente, credo che la struttura si smentisca da sola e che
non sia l'Assessore, ma la struttura che deve darsi una strategia
diversa.
Leggo infatti fra le premesse:
"Pour le complètement de l'appréciation préliminaire on
prévoit deux phases d'étude qui comportent: une analyse
quantitative de la dynamique du souffle, une analyse complète sur
l'interaction avalanche et station de départ et détermination de la
distribution des pressions d'avalanche. Pour l'analyse complète, en
particulier pour évaluer les résistances de la station de départ
aux pressions dynamiques, il sera nécessaire d'avoir le projet
définitif avec le dessein architectural du bâtiment. La topographie
finale du terrain est fondamentale pour la bonne appréciation de la
dynamique de l'avalanche; avec les modifications du terrain le
danger d'avalanche de la station de départ sera un peu
réduit".
La struttura quindi dice che vi è un rischio...
(interruzione del Consigliere Cesal, fuori microfono)
... questo lo ha scritto la struttura che ha dato i pareri
favorevoli, allora io dico che vi è qualcosa di strano che non è
imputabile alla Giunta, né alla politica, ma vi è qualcosa di
strano in chi deve lavorare su queste cose. Se tra 15-20 anni
dovesse succedere qualcosa, credo che i presenti dovranno sentirsi
un minimo responsabili. Qui vi è qualcosa che è sfuggito ai tecnici
della Regione.
Vediamo allora se da qui all'approvazione del VIA - che sono
tempi che perderemmo lo stesso - riusciamo a fare uno studio più
approfondito che ci dia più tranquillità mentale, perché è
difficile lavorare in questo ambito, ma qui vi sono delle cose che,
scritte anche dalla stessa penna, concordate anche dalla stessa
testa, non coincidono; è questo l'aspetto che volevo sollevare ai
colleghi e soprattutto alla Giunta.
Presidente - La parola all'Assessore al turismo, sport,
commercio, trasporti e affari europei, Caveri, per dichiarazione di
voto.
Caveri (UV) - Quando discutemmo la mozione in Consiglio, eravamo
ancora sotto la viva impressione di una serie di fotografie che
venivano mostrate, come la "Madonna Pellegrina", in diverse sedi
per dimostrare la grande pericolosità della zona. Eravamo rimasti
tutti colpiti da queste foto e credo che legittimamente vi sia
stato l'impegno anche da parte della maggioranza di un
approfondimento che ci consentisse di capire se e come quelle foto
rispondessero alla realtà. Avevamo preso l'impegno di farlo nel
corso del procedimento che porta fino all'accordo di programma. Per
il mio Assessorato un ingegnere di grande capacità è stato il
responsabile del procedimento e in Giunta abbiamo più volte
discusso dell'argomento: ci siamo convinti che quelle foto erano
fallaci rispetto all'ipotesi del soffio di una delle valanghe
interferenti la partenza dell'impianto e che si trattava invece di
un avvenimento del tutto straordinario cagionato dalla celebre
valanga della Brenva, che ha una sua storia completamente diversa
dalle valanghe nn. 37, 5 e 6, cioè quelle che interessano quella
zona.
L'approfondimento tecnico che è stato fatto e la firma apposta
dal geologo Pasqualotto nelle procedure previste dalla legge che
conducono all'accordo di programma ci pongono oggi in una
situazione di assoluta tranquillità, confermata dalla vicenda di
una "expertise" di "Davos". "Davos" che si è comportato
onestamente: a fronte delle richieste di approfondimento, ha
ricordato che su quel medesimo territorio, a vantaggio di una zona
considerata sottoposta a degli approfondimenti, che è la zona
autostradale con la costruzione di un vallo, esisteva già questo
studio, quindi quella che viene considerata una sola paginetta in
realtà nel penultimo capoverso ricorda e si rifà ad uno studio
compiuto con tanto di cartografia e accertamenti. In che fase siamo
ora? Una volta ritenuto da parte mia e dall'intero Governo
regionale che noi abbiamo adempiuto all'approfondimento prima di
firmare l'accordo di programma, nel senso che i responsabili che
firmano non sono i Signori di "Davos", ma è il geologo Pasqualotto,
che ha firmato le dichiarazioni che hanno consentito il
proseguimento dell'iter che ha portato all'accordo di programma, se
vi fosse stato qualche dubbio evidentemente si sarebbe arrestato
l'iter che dalla Conferenza dei servizi porta all'accordo di
programma. Così non è stato e, non essendo degli irresponsabili che
immaginano di spendere 60 milioni di euro laddove esiste un
pericolo che impedisca la realizzazione dell'impianto, ritengo che
bene si sia fatto, ricordando che la scadenza tecnica degli
impianti è l'estate 2007, a proseguire con l'iter. L'iter come
proseguirà? Quali sono le garanzie che oggi possiamo offrire
rispetto ad una sicurezza che possa togliere qualunque dubbio?
Presenteremo come Regione al VIA la documentazione a
disposizione - circa 600 pagine -; naturalmente molti degli esperti
del VIA facevano già parte della conferenza dei servizi, quindi si
può ritenere che siano già state espresse in quella sede tutta una
serie di questioni che torneranno al momento del VIA. In quella
fase viene accolta dall'Amministrazione regionale l'idea che i
parcheggi, 340 posti auto, saranno sotterranei e ce ne saranno 70
di superficie, dopodiché si andrà verso la progettazione definitiva
ed esecutiva. In questa ultima fase, che riguarda sia le opere
edilizie che le opere funiviarie, dovremmo rifarci alla normativa
esistente; quindi è del tutto evidente che la normativa esistente è
in fase di progettazione esecutiva... l'assoluta garanzia che si
terrà conto - naturalmente se lo si riterrà, come dirò, ci potranno
essere ulteriori approfondimenti - della normativa già esistente la
quale prevede che in caso di soffio ci debbano essere determinate
procedure. Determinate allerta invece derivano da una cosa che si
chiama PIVAF (piano di intervento di distacco artificiale delle
valanghe), che consente oggi in maniera attiva di poter avere delle
procedure che garantiscano - è un decreto ministeriale del 2003 e
su questo si potrà nuovamente esprimere "Davos" per le difese di
tipo attivo - di avere la localizzazione in una zona, qui basta
guardare la cartografia che vi ha mostrato poco fa il collega
Cerise - cartografia che è frutto di approfondimenti tecnici seri e
rigorosi - e non è che la cartografia individui in quella parte una
sorta di isola immune da valanghe, solo a rischio di un residuo
soffio sulla base di chissà cosa, ma è sulla base di una serie di
accertamenti tecnici già significativi. Naturalmente - ripeto -
"Davos" ha confermato che, se lo si riterrà, in futuro si faranno
tutti gli accertamenti, ma personalmente ritengo che alla mozione
si sia adempiuto.
La mozione impegnava a verificare nel procedimento in corso,
prima dell'accordo di programma, se sussistano degli elementi
oggettivi di rischio o di allarme che portino ad ulteriori grandi
approfondimenti. Noi riteniamo che il geologo Pasqualotto ha
sottoscritto, riferendosi alle ipotesi del piano di intervento di
distacco... e, riferendosi alla normativa già esistente che prevede
che una parte sola, molto marginale della stazione di partenza
dovrebbe essere dimensionata rispetto ai rischi del soffio; ma,
come si diceva, quel vallo che viene costruito per l'autostrada
renderà inutile la predisposizione di determinate misure di
sicurezza. Può darsi quindi che vi siano stati dei difetti di
comunicazione, ma l'unica cosa certa è che, quando il Governo
regionale, in particolare il Presidente della Regione, ha
sottoscritto l'accordo di programma, lo ha fatto avendo la garanzia
che tutta l'istruttoria precedente era fatta in maniera tale da
poter lanciare la progettazione esecutiva e definitiva e lo ha
fatto non in una logica di irresponsabilità, ma lo ha fatto tenendo
conto dell'assunzione di responsabilità che si fanno i tecnici. A
questo riguardo, vorrei dire al Consigliere Lanièce che non è la
maggioranza che sceglie dove si fa la partenza di un impianto di
risalita, ma "in primis" i tecnici, non è che la Giunta si riunisce
e in una specie di seduta spiritica decide mettendo il punto su una
carta della zona dove si fa l'impianto, bensì lo si è fatto sulla
base degli accertamenti tecnici che hanno garantito - d'altra
parte, guardando la zona, non vi era molto da sbizzarrirsi - che
quella era l'area considerata sicura.
Presidente - La parola al Consigliere Riccarand.
Riccarand (Arc-VA) - Per confermare il mantenimento della
mozione e ovviamente il nostro voto favorevole perché a noi sembra
questa vicenda una vicenda particolarmente grave, in quanto il
comportamento della Giunta non solo non è stato ineccepibile, ma
non è stato assolutamente serio. Non è stato un comportamento serio
e responsabile nei confronti del Consiglio regionale e neppure nei
confronti del problema: nei confronti del Consiglio, perché, quando
si vota una mozione che impegna la Giunta a fare un
approfondimento, questo significa che si conduce un'istruttoria e
si fa un approfondimento su quel problema, si incarica qualcuno di
esaminare, si acquisiscono dei pezzi di carta, delle relazioni, poi
si fa un atto in cui si dice: "abbiamo valutato e siamo arrivati a
queste conclusioni"; questo è un modo di procedere serio.
Altrimenti non si vota la mozione e si dice: "abbiamo tutti gli
elementi, i tecnici hanno già visto tutto, sono sicuri, quindi non
abbiamo bisogno di approfondire", ma se si vota una mozione che
dice che occorre fare un approfondimento, poi questo
approfondimento bisogna farlo, non dire che non ce n'era più
bisogno come è stato detto oggi.
Siete poi contraddittori al massimo, perché l'Assessore Caveri
dice che il Dott. Pasqualotto ha certificato tutto quanto, ma il
Dott. Pasqualotto intanto non ha firmato niente, egli nell'ambito
dell'accordo di programma ha solo evidenziato che lì vi è un
problema che potrà essere superato attraverso la costruzione di una
montagnola, ma non è assolutamente entrato nel merito delle cose
che sono state poste! Se poi la parola risolutiva era quella del
Dott. Pasqualotto, ci dovete spiegare perché siete andati a cercare
"Davos", visto che il 4 giugno 2004 l'Assessore Cerise è venuto in
III Commissione a dirci che su questa questione era stato dato un
incarico a "Davos" per un approfondimento e perché adesso, gennaio
2005, ci venite a dire che questo approfondimento non è stato
fatto, perché tanto non era necessario perché "Davos" aveva fatto
delle perizie nel 1993 e nel 1997! E poi l'Assessore ci viene a
dire che il tecnico è andato in America per qualche mese, ma siamo
nel campo della serietà? Scusate, ma "Davos" ha un solo tecnico? E
per una cosa di questo genere avete passato 8 mesi per fare solo
una riunione con il geologo Pasqualotto nel corso della quale si
sono guardate quattro carte e firmato un verbale? Questo è un modo
di procedere serio ed ineccepibile? È esattamente il contrario!
Guardate che voi avete i voti, quindi voterete contro la mozione e
andrete avanti, ma questo problema ve lo portate dietro perché,
visto che non lo avete risolto adesso, lo dovete risolvere perché
il problema resta lì sul tappeto! Allora che difficoltà c'era di
risolverlo a maggio 2004 e non adesso, perché adesso lo dovrete
comunque affrontare e lo affronterete un anno in ritardo. Per
questo diciamo che voi siete responsabili dei ritardi che si stanno
accumulando su questa vicenda, perché con questo modo di procedere
non andrete sicuramente per passi spediti, ma andrete sempre più
piano, accumulerete i problemi l'uno dopo l'altro, invece di
risolverli con scelte chiare e responsabili e decisioni
coerenti.
Presidente - La parola al Consigliere Viérin Marco.
Viérin M. (SA) - Per dire che su questo argomento il nostro
movimento mantiene la mozione per alcune considerazioni che ha
fatto il collega Riccarand, ma anche perché io posso capire,
Assessore Caveri, che vi siano le strutture competenti per fare
quello che è stato fatto, poi alla fine mi trovo lo stesso
personaggio che ha firmato quei pareri a fare delle considerazioni
diverse che non si capiscono bene, ve le ho lette prima. Se faccio
leggere questa cosa a persone che non conoscono il problema,
dicono: "ma questo Signore e "Davos" non sono d'accordo, rinviano a
due progetti, rinviano ad uno studio, dicono che il rischio è un
po' diminuito con il discorso dell'autostrada, ma che il rischio
c'è"; per cui, di fronte a queste cose, non posso come Consigliere
ritirare la mozione. Piuttosto si doveva dire a "Davos": la
consulenza è urgente, mettiamo a disposizione ulteriori risorse
finanziarie, non possiamo perdere l'appuntamento del 2007, su
questo concordiamo in pieno, però dico che con questo metodo
probabilmente rallentiamo ancora più l'iter. Qui vi è davvero un
discorso di "palleggiarsi" le cose, perché se il Dott. Pasqualotto
non avesse firmato questa lettera di intenti con "Davos", avrei
pensato: la Giunta ha fatto una scelta, ha più fiducia in questo
ragionamento, anziché sul discorso di "Davos", ma questa lettera di
intenti è stata firmata congiuntamente e congiuntamente - non
voglio dire parole pesanti - si sono un po' "lavati le mani". Hanno
dichiarato ai consiglieri di essere a conoscenza che qualcosa di
più approfondito va fatto... io lo ribadisco che il ragionamento
della struttura va bene, i parcheggi lei mi dice che sono
interrati, 70 macchine sono fuori, se calcoliamo 2 o 3 persone,
sono 200 persone; quelle non hanno strutture protettive, sarebbero
lasciate al destino...
(interruzione dell'Assessore Caveri, fuori microfono)
... lo dico solo perché quelle fotografie, se andate a cercare
le testimonianze, molto più in alto il soffio ha portato via
elementi di fabbricato e lì non sono solo le foto che lo
testimoniano, ci sono anche le persone; dunque chiediamo, anche se
la maggioranza non voterà questa nostra iniziativa, che, la stessa
maggioranza, in questi mesi ci rassicuri maggiormente, perché si
tratta un aspetto molto delicato.
Presidente - Pongo in votazione la mozione in oggetto:
Consiglieri presenti: 29
Votanti: 26
Favorevoli: 6
Contrari: 20
Astenuti: 3 (Frassy, Maquignaz, Tibaldi)
Il Consiglio non approva.
