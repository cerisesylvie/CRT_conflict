Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1641 del 27 novembre 1985 - Resoconto
OGGETTO N. 1641/VIII - INIZIATIVE CONTRO LA TOSSICODIPENDENZA
DA SOSTANZE STUPEFACENTI. (Interpellanza).
PRESIDENTE:
Do lettura del testo dell'interpellanza
presentata dai Consiglieri Mafrica e Millet:
INTERPELLANZA
Come gli altri Gruppi regionali abbiamo ricevuto una
coraggiosa lettera da parte di un gruppo di genitori valdostani,
che hanno deciso di impegnarsi pubblicamente nella lotta contro la
tossicodipendenza da sostanze stupefacenti.
Ritenendo fondate e veritiere le amare considerazioni fatte
in quel documento sull'inadeguatezza dell'intervento della nostra
Regione in questo delicato campo, i sottoscritti Consiglieri
regionali
INTERPELLANO
la Giunta regionale per sapere:
1)
se l'esecutivo condivide la proposta di istituire
"borse di lavoro" che permettano di venire incontro alle necessità
dei giovani che intendono sottrarsi all'uso della droga e
reinserirsi positivamente nella società;
2)
quali sono gli intendimenti della Giunta in merito
alla costruzione di una rete di strutture pubbliche (comprese
alcune comunità terapeutiche), aperte anche al volontariato ed
operanti per prevenire e combattere i deleteri effetti della
diffusione di sostanze stupefacenti tra i giovani
valdostani.
PRESIDENTE:
Ha chiesto di illustrare l'interpellanza il
Consigliere Mafrica, ne ha facoltà.
MAFRICA - (P.C.I.):
Alcuni mesi fa la Consulta femminile
aveva organizzato un dibattito interessante sulle iniziative da
prendere per combattere l'uso di sostanze stupefacenti e per
aiutare al reinserimento sociale i giovani tossicodipendenti della
nostra Regione.
Il dibattito aveva lanciato alcune proposte e, da allora, non
abbiamo verificato nè iniziative concrete nè un miglioramento della
situazione, tant'è che abbiamo ricevuto come gruppi regionali in
questi giorni una lettera coraggiosa da parte di un gruppo di
genitori con cui essi prendono pubblicamente posizione per
illustrare i disagi delle proprie famiglie ed i problemi dei
ragazzi che fanno uso di sostanze stupefacenti e che spesso sono
anche portati ad esperienze difficili con soggiorni nel carcere e
successive difficoltà di reinserimento sociale.
La nostra interpellanza ha quindi lo scopo di risollevare ancora
una volta il problema, per avere da parte della Giunta regionale
delle risposte in merito ad alcune questioni poste da questa
lettera dei genitori ed anche rispetto ad orientamenti contenuti
nella legge che il Parlamento sta per approvare, la legge
finanziaria per il 1986, che prevede per ciò che riguarda la
sanità, interventi particolari per lo sviluppo della lotta alla
diffusione delle sostanze stupefacenti.
In questa lettera dei genitori in particolare c'è la proposta
che la Regione istituisca delle borse di lavoro da attribuire ai
ragazzi, che possano così essere assunti presso un imprenditore per
risolvere il problema più drammatico che è quello, in sostanza,
dell'attività lavorativa soprattutto per i ragazzi dimessi dal
carcere.
La seconda questione che poniamo con l'interpellanza è quella
delle strutture: attualmente quelle operanti nella nostra Regione
sono poche, la struttura pubblica è inadeguata, anche le iniziative
private, le cooperative soprattutto, sono poche e non mi sembra che
ad esse non venga prestata sufficiente attenzione da parte della
Regione, tant'è che ho visto delle deliberazioni di affidamento di
ragazzi tossicodipendenti a strutture esterne alla Valle d'Aosta,
come la Comunità Narconon, di cui vorrei sapere qualcosa di più, se
possibile.
Con l'interpellanza vorremmo inoltre sapere quale è
l'orientamento della Giunta rispetto alla proposta di attribuire a
questi giovani una borsa, mediante la quale l'imprenditore abbia un
vantaggio per l'assunzione che renda più facile l'inserimento nel
mondo del lavoro, e quale è l'intenzione della Giunta rispetto alle
strutture, comunità terapeutiche in modo particolare, che sarebbero
necessarie nella nostra Regione, e rispetto alle associazioni e
cooperative di persone disposte ad occuparsi con continuità del
problema dei tossicodipendenti.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Tanto per sgombrare il campo dagli
equivoci, non è che decidiamo noi dove mandare o dove non mandare i
tossicodipendenti, perché può verificarsi che il tossicodipendente
non voglia andare nella comunità da noi scelta, come anche che la
comunità dove chiede di essere inserito, non lo accetti.
Con provvedimento deliberativo n. 6308 del 23 settembre 1985, la
Giunta si è pronunciata in merito agli interventi preventivi,
curativi e riabilitativi da attuare in questo scorcio di anno 1985
e per gli anni 1986-87. Con il predetto provvedimento si è inteso
creare condizioni atte a garantire il coordinamento degli
interventi, sia a livello programmatorio che gestionale, prevedendo
la costituzione di due gruppi interdisciplinari, rappresentativi
degli organismi principalmente interessati al fenomeno, di cui uno
a livello regionale ed uno a livello dell'U.S.L.. Questo a
proposito di quanto diceva già prima il Consigliere Mafrica, per il
fatto di quei finanziamenti per progetti-obiettivo.
Sul piano operativo, tali iniziative dovrebbero consentire un
approccio pluridisciplinare, pertanto non prevalentemente
sanitario, ed un maggiore coinvolgimento dell'équipe dei distretti
socio-sanitari che in prospettiva dovranno operare anche nel campo
specifico, non solo sul territorio ma anche con gli organi che sono
sul territorio.
Questo ultimo punto si collega a mio avviso al primo quesito,
riguardante la condivisione o meno della proposta del gruppo
genitori per la lotta contro le tossicodipendenze di istituire
delle borse di lavoro per ex tossicodipendenti. Tale proposta,
presentata da chi ha sofferto e soffre sulle proprie spalle il
dramma della tossicodipendenza, sarà oggetto di opportuno
approfondimento in seno al gruppo regionale di lavoro di prossima
costituzione in base alla deliberazione di fine settembre.
Rimango comunque abbastanza perplesso al riguardo, visto anche
le esperienze fatte dalle altre Regioni, poiché con tale proposta
si invoca ancora una volta la soluzione assistenzialistica e si
vuole etichettare la gente come tossicodipendente, assistito ancora
dopo la sua dimissione, anzichè attuare un intervento diretto di
inserimento nel posto di lavoro, perché con la sola borsa di lavoro
si dà un contributo al datore di lavoro purché mantenga questa
persona nell'ambito lavorativo.
Sarebbe invece a mio avviso più proficuo poter avere un altro
tipo di intervento per poter inserire direttamente nella produzione
queste persone, perchè purtroppo a volte si sa che dando un
contributo ad un datore di lavoro, questo dipendente viene
emarginato senza essere veramente inserito nel lavoro.
Questo è un problema da discutere, mi permetto solo di dire
quale può essere il mio punto di vista. Sarei molto più dell'avviso
che anche qui, come in altri settori, si potessero formare delle
cooperative di lavoro, esaminando i campi nei quali sarebbe
possibile agire. Comunque niente è escluso a priori e questa
richiesta verrà presa in considerazione da un gruppo di lavoro.
Per quanto riguarda il secondo quesito, pur facendo rilevare chè
non si fa prevenzione con le strutture, ma semmai favorendo la
diffusione di comportamenti e di atteggiamenti contrari all'abuso
di ogni tipo di droga, dobbiamo considerare che le comunità
esistenti su tutto il territorio nazionale hanno dato, secondo le
indicazioni avute, dei buoni risultati.
Sembra che adesso emergano altre teorie secondo le quali non ci
debbano essere comunità completamente chiuse, ma strutture di
appoggio a queste persone soprattutto nel periodo diurno e, nel
periodo serale, con reinserimento nel nucleo familiare, quando è
possibile.
In Valle d'Aosta abbiamo pochissime strutture; sapete che ci
sono le cooperative di S. Grato e della Antica Zecca; è inoltre in
previsione la costruzione della Casa Talapè. Mi ero permesso, a ohi
chiedeva di poter agire in questo settore, di sottoporre l'elenco
di quelle proprietà, regionali e non, di cui un domani avremmo
potuto ipotizzare un acquisto o una cessione a queste cooperative.
Le proposte che sono venute dall'Assessorato non sono state
giudicate, da parte delle cooperative, idonee ad ospitare i gruppi
di lavoro. Queste comunque restano a disposizione di qualcuno che
sia disposto ad attivarle.
Pertanto restano ferme le strutture che abbiamo, soprattutto la
cooperativa S. Grato, che si dovrebbe spostare presso la Casa
Talapé, appena questa sarà terminata.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Alcune riflessioni che faceva
l'Assessore sono fondate: per esempio, il fatto di verificare se è
possibile inserire un giovane ex tossicodipendente nell'attività
lavorativa senza che ne porti con sè l'etichetta, è una idea
giusta. C'è però da dire che i genitori con questa lettera
drammatica ci dicono che oggi i loro figli non trovano lavoro,
quindi non è che esista una situazione in cui le possibilità siano
tante; allora questa proposta della borsa di lavoro, che credo
debba essere esaminata seriamente da quel gruppo di studio di cui
parlava l'Assessore, è già una risposta. In queste situazioni
l'eccessiva ricerca del meglio può far perdere anche l'operatività
della risposta, per cui a volte è meglio sperimentare e poi
correggere che non attendere la soluzione ottimale.
Lo stesso discorso credo che valga per ciò che riguarda le
strutture. Indubbiamente esistono problemi di collegamento fra
queste strutture e la società, di rapporti tra i nuclei familiari,
i tossicodipendenti, gli ambienti lavorativi, e certamente non è
facile prendere delle iniziative che abbiano la certezza della
riuscita. Credo però che alcuni passi possano già essere fatti
attraverso le strutture che esistono, ed in questo senso mi collego
all'insieme delle interpellanze discusse stamani, dove più volte si
sono affrontati questi aspetti sociali. Occorre avere un
atteggiamento di grande disponibilità, e predisporre una forma di
convenzione fra la Regione e le cooperative che intendono operare
in questo campo, che regolamenti gli interventi onde evitare
incomprensioni.
Abbiamo sollevato questo problema perchè ci sembrava giusto che
i genitori che ci hanno scritto vedessero sollevata anche in
Consiglio regionale la questione.
Crediamo però che il grosso dell'intervento debba essere svolto
con una iniziativa efficace e tempestiva da parte dell'Assessorato
e della Giunta regionale. Da parte nostra continueremo a stare
attenti al problema ed a sollecitare gli interventi, crediamo però
che l'impegno preso più volte debba essere tradotto nei fatti,
altrimenti in questa Regione i casi potrebbero diventare più
complessi di quanto lo siano oggi.
