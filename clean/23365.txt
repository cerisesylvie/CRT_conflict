Classificazione
CASA DA GIOCO



Oggetto del Consiglio n. 2516 del 21 febbraio 2007 - Resoconto
OGGETTO N. 2516/XII - Conteggio delle mance presso i tavoli
da gioco del Casinò di Saint-Vincent. (Interpellanza)
Interpellanza
Appreso di alcuni episodi avvenuti presso la Casa da gioco di
Saint-Vincent che denotano incomprensioni tra le mansioni che
devono svolgere gli impiegati tecnici e le mansioni che devono
svolgere i controllori regionali;
Verificato che, sulla base di quanto previsto dall'articolo
13 del Disciplinare in vigore "Nessun tavolo o gioco può essere
aperto o chiuso senza la presenza di un rappresentante di Regione,
nominato dal Presidente della Regione Autonoma Valle
d'Aosta";
il sottoscritto Consigliere regionale
Interpella
il Governo regionale e in particolare l'Assessore competente
per sapere:
1) se sono a conoscenza di episodi o atteggiamenti di
insofferenza manifestati all'atto del conteggio delle mance tra
impiegati tecnici e controllori regionali;
2) quali iniziative sono state intraprese o si intendono
intraprendere per evitare le contestazioni sopra indicate.
F.to: Bortot
Presidente
- La parola al Consigliere Bortot.
Bortot (Arc-VA)
- Assessore Marguerettaz, lei passa per
un Assessore autorevole, qualche volta anche autoritario, che non è
la stessa cosa, però sulla questione della conflittualità
all'interno del casinò mi sembra sia poco autorevole e per niente
autoritario e crea un deficit di direzione politica perlomeno. Non
riuscivo a capire questa conflittualità all'interno del casinò, poi
con l'interrogazione del collega Venturella stamani e le
informazioni che ha dato mi sono chiarito le idee e volevo chiedere
all'avv. Frassy se è un civilista o un penalista, perché so che gli
avvocati civilisti hanno bisogno di conflittualità per svolgere la
loro attività. Se io sono avvocato, Presidente del "CdA" del
casinò, se aumenta la conflittualità, non mi dispiace molto, potrei
avere dei conflitti di interessi, ma se poi i conflitti di
interessi non ci sono... perché sono pagato in quanto Presidente
del "CdA" e pagato in quanto avvocato che dirime della
conflittualità che non ho molto interesse a sanare... o magari ho
qualche interesse ad incentivare, evidentemente "i conti tornano"
per l'avvocato, mentre per il Consiglio regionale, i cittadini
valdostani e le casse del casinò meno. Questa è un'anticipazione
della discussione sulla mozione di sfiducia del "CdA" del casinò.
Nella risposta di stamani vediamo che nel 2006 sono stati pagati a
uno studio legale 119.000 euro per attività di consulenza e difesa
in giudizio; nel 2005 sono stati pagati 235.000 euro di parcelle
relative a conflittualità sul "TFR" di lavoro. Avendo fatto qualche
secolo fa il sindacalista, la cosa più semplice del mondo è che, se
c'è una conflittualità, chiamo coloro che sono in conflitto, si fa
un accordo, ma non è che tutte le volte che devo calcolare un "TFR"
di un dipendente, devo ritrovarmi in giudizio e dover chiamare un
avvocato per difendermi! E qui ci troviamo 46 ricorsi di impiegati
tecnici per 291 lavoratori solo nel 2005! Un amministratore, di
fronte a una conflittualità di questo tipo, o vende l'azienda,
perché dice: "cosa me ne faccio di un'azienda conflittuale di
questo genere", oppure ci "mette le mani", chiama i conflittuanti e
dirime la conflittualità facendo degli accordi.
Fatta questa premessa, abbiamo all'interno della conflittualità
fra dipendenti, soprattutto impiegati tecnici e controllori
regionali, i controllori regionali per un disciplinare loro e per
un disciplinare fra Amministrazione regionale e casa da gioco
devono essere presenti ed intervenire, non c'è impiegato tecnico
che possa reclamare per la presenza dei controllori regionali che
svolgono la loro attività e questo è un tipo di conflittualità che
si fa legittimando e spetta al Consiglio regionale e al Governo...
legittimando l'opera dei controlli regionali, non stando zitto...
e, di conseguenza, delegittimandola...
Abbiamo poi una conflittualità fra settori di impiegati tecnici,
gruppi di potere e il "CdA"; anche qui questa conflittualità sta
andando avanti da troppi anni per mancata capacità di dirigere...
ed incapacità di gestire il casinò con un certo "polso". Per dirla
in parole povere: i proprietari e chi prende le decisioni nel
casinò non possono essere gruppi di impiegati tecnici, per troppo
tempo siamo stati in balia degli atteggiamenti e dei comportamenti
di gruppi di impiegati tecnici. È ora che il Consiglio regionale
tramite il Governo e il Governo tramite il "CdA", se ne ha la
capacità, ci "metta mano" e uno dei modi per "metterci le mani" è
ristabilire competenze e mansioni di ognuno di coloro che operano
nella casa da gioco e mettere le telecamere, mettere le
videosorveglianza. L'altra settimana sono andato a Campione, ci
sono le telecamere per ogni tavolo da gioco, non ho visto un
"croupier", né altri impiegati in lotta perché ci sono le
telecamere, anzi mi hanno detto di essere rassicurati dalla
presenza delle telecamere, perché, ogni volta che c'è una
microconflittualità per un'interpretazione sul gioco, evidentemente
si srotola il nastro, si guarda come sono andate le cose ed è
risolto il problema. Non capisco questa perplessità
nell'intraprendere tale strada; una volta eliminata la
conflittualità, tutti potranno svolgere bene il proprio lavoro e
svolgerne anche di più: questo consentirà di incassare di più e di
migliorare la gestione. L'interpellanza andrebbe quindi nella
direzione di indicare al Governo di intervenire non dico sui
massimi sistemi, ma su quello che succede quotidianamente e su
quello che succede quotidianamente soprattutto legittimare gli
interventi delle persone che noi abbiamo nominato, in quanto
proprietari della casa da gioco, a controllare che le mansioni e le
attività e i giochi si svolgono in modo regolare.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- L'introduzione dell'interpellanza da
parte del collega Bortot ha spaziato su notevoli argomenti, tutti
degni di essere dibattuti, cercherò di dare una risposta ai 2
quesiti che sono posti con l'interpellanza. Nel primo si chiede:
"se sono a conoscenza di episodi o atteggiamenti di insofferenza
manifestati all'atto del conteggio delle mance tra impiegati
tecnici e controllori regionali"
. Risale al 25 gennaio una
comunicazione che ho inviato al Presidente della "Casino", che
leggo e di cui le farò avere copia:
"Egregio Avvocato, con la presente intendo rappresentarle la
mia più viva preoccupazione in merito a segnalazioni che ho
ricevuto e che si riferiscono ad episodi verificatisi nei giorni
scorsi che coinvolgono il servizio di controllo regionale presso il
Casino de la Vallée. Gli atteggiamenti e i comportamenti descritti
nei rapporti ritengo non siano corretti, essi sono lesivi della
dignità delle persone ed offensivi delle istituzioni preposte a
tali funzioni previste da apposite normative da applicarsi sia
nelle sale da gioco, sia nelle operazioni di conta mance. Il clima
di tensione che ho percepito leggendo quanto segnalatomi evidenzia
una situazione generale inadeguata e non opportuna per il sereno
svolgimento dell'attività della casa da gioco. Particolarmente
inquietante sarebbe una presunta volontà di delegittimare le
attività di controllo regionale, impropri interventi e pretestuose
motivazioni possono essere considerate provocatori e/o indicativi
di particolari patologie. L'invito rivolto a un controllore
regionale di tenersi a maggior distanza dal tavolo da gioco
evidenzia una situazione che travalica e deborda la responsabilità
dell'autore, investendo anche quello dell'azienda, che non
intervenendo tollera comportamenti oltraggiosi ed offensivi nei
confronti di chi sta svolgendo in modo corretto il suo lavoro di
dipendente regionale. Il tema a metà giuridico del "quis custodiet
custodes" non mi risulta appartenga a coloro che, in base alle
vigenti disposizioni, sono assoggettati all'attività di controllo.
La invito, effettuati i dovuti accertamenti, a mettere in essere
tutte le necessarie disposizioni sia per evitare il ripetersi di
situazioni incresciose, sia per adeguatamente censurare le
situazioni segnalate. Colgo l'occasione per richiederle di
conoscere quali ragioni ostacolino ancora la conta delle mance
tavolo per tavolo, prevista dal disciplinare vigente e che a suo
tempo aveva indotto il vostro personale a dichiarare lo stato di
agitazione"
.
In realtà, c'è stata una lettera che è stata inviata anche il 13
febbraio nei confronti della casa da gioco, più precisamente per
conoscenza alla casa da gioco, ma inoltrata al Direttore, dopo lo
sciopero della domenica 11 febbraio, dove chiedevo di verificare.
In realtà, sembrerebbe essere emerso che lo sciopero non è stato
dichiarato nei confronti del controllo regionale, ma per una
questione interna fra la Direzione giochi e gli impiegati. È vero
però che all'origine di tutto l'episodio c'era un rilievo che
legittimamente era stato fatto da un controllore regionale circa un
pagamento relativo a una giocata inficiata da un errore da parte
dell'impiegato. Correttamente il controllo regionale aveva
sanzionato un determinato comportamento, ma non spettava al
controllo regionale dare la soluzione. Non solo quindi eravamo a
conoscenza, ma siamo anche intervenuti in modo tempestivo.
Sulle iniziative l'azienda dice che, al fine di bloccare sul
nascere ogni fraintendimento con i controllori regionali, ha
approfondito nel merito tali episodi, che sono stati censurati
attraverso l'intervento diretto della Direzioni giochi. Continua
dicendo che questi comportamenti sono da considerarsi iniziative
isolate, mai assecondate dalla Direzione giochi, considerando che
nella generalità è chiara la distinzione delle reciproche
competenze, di tutte le professionalità presenti in sala, dei
meccanismi di controllo esercitati, comprese le operazioni di conta
delle mance.
"In ogni caso..."
- aggiunge -
"... si è
avviato da tempo un proficuo e costruttivo dialogo fra il Direttore
della casa da gioco e la Direzione giochi per monitorare
costantemente l'efficacia delle attività svolte, migliorare le
procedure ove ritenute necessarie, nonché vigilare sulla
correttezza di ogni comportamento"
.
In merito poi ai vari temi che lei ha posto sul tavolo, sono
assolutamente d'accordo con lei che tutta una serie di argomenti
non debbano essere considerati dei tabù, ma assolutamente da
prendere in esame, l'occasione l'avremo nel momento in cui
dibatteremo sul nuovo regolamento di controllo regionale, che potrà
prevedere alcuni aspetti, avremo modo di parlarne nell'ambito della
revisione del disciplinare, quindi abbiamo di fronte un processo
partecipativo che permetterà ad ognuno di introdurre gli elementi
che riterrà opportuno.
Nella speranza di aver recuperato quanto meno l'autorevolezza,
anche se non come quella di alcuni miei colleghi, sono a sua
disposizione.
Presidente
- La parola al Consigliere Bortot.
Bortot (Arc-VA)
- Ritiro quello che ho detto
sull'autorevolezza dell'Assessore, che è intervenuto in modo
tempestivo ed autorevole. A parte la battuta, mi sembra vi sia una
piccola svolta e la svolta consiste nel fatto che finalmente il
Governo regionale comincia ad intervenire in modo autorevole,
mettendo le cose per iscritto, per dirimere la conflittualità. Dico
questo perché finora noi ed altri Consiglieri abbiamo sempre
percepito un connubio fra il "CdA" della casa da gioco e il Governo
regionale, per cui non si capiva bene come e perché, né di chi
fossero le responsabilità di quanto accade alla casa da gioco.
Finalmente con questi interventi si comincia a scindere fra le
responsabilità del Governo, che, se sollecitato e a conoscenza dei
fatti, interviene, e le responsabilità della gestione del "CdA" nel
dirimere le conflittualità e sistemare le cose. Andiamo mi sembra
nella direzione giusta, bisogna poi capire le indicazioni che sono
state date dall'Assessore, come vengono recepite e come vengono
interpretate e tradotte, ma almeno siamo di fronte a una piccola
svolta.
