Classificazione
ENERGIA
Energia idroelettrica



Oggetto del Consiglio n. 1666 del 9 marzo 2011 - Resoconto
OGGETTO N. 1666/XIII - Interrogazione a risposta immediata:
"Iniziative per verificare una eventuale ipotesi di danno arrecato
alla CVA S.p.A. dalla fornitura di materiale cinese per la centrale
di Champagne in comune di Villeneuve".
Interrogazione a risposta immediata
Premesso che
la fornitura cinese inerente il secondo gruppo della centrale
di Champagne (Villeneuve), giunta solo recentemente a destinazione,
sembra presentare evidenti segni di obsolescenza e di
deterioramento nonché difetti tecnici grossolani.
Diversi tecnici che operano in CVA S.p.A. avrebbero rilevato,
in particolare:
placche di ruggine sui supporti dell'albero alternatore e nei
pattini di scorrimento. Tali componenti sarebbero stati trasportati
nei giorni scorsi in un'officina nelle vicinanze per effettuare le
necessarie e costose operazioni di rigenerazione e di riordino del
prodotto, che ovviamente non può considerarsi "nuovo";
le casse contenenti le turbine non sarebbero simmetriche e
presenterebbero calandrature storte, lamiere ovalizzate e
successivamente stuccate per rendere le superfici piane alla vista,
nonché saldature scadenti;
l'alternatore fornito sembra più usurato di quello originario
utilizzato fino a poco tempo fa, con ruggine evidente sul pacco
magnetico e sul rotore, con una diffusa presenza di
umidità;
Considerati i numerosi viaggi effettuati in Cina da parte di
dirigenti e consulenti di CVA S.p.A., è difficile credere che le
caratteristiche tecniche e costruttive specificate dall'azienda
elettrica valdostana - e precisate nelle numerose risposte alle
interpellanze inoltrate dal sottoscritto al Presidente della
Regione - corrispondano al materiale consegnato in Valle
d'Aosta;
Considerato altresì che CVA S.p.A. è controllata
indirettamente dalla Regione tramite Finaosta S.p.A.;
ciò premesso, il sottoscritto Consigliere regionale
Interroga
il Presidente della Regione per sapere quali iniziative ha
adottato per verificare se i gravi fatti denunciati in Premessa non
contemplino ipotesi legalmente rilevanti ai danni di CVA
S.p.A..
F.to: Tibaldi
Président
- La parole au Conseiller Secrétaire
Tibaldi.
Tibaldi (PdL)
- Grazie Presidente.
Non mi soffermo sulle premesse, che spiegano chiaramente la
situazione paradossale che ancora una volta riguarda CVA. Le
evidenze sono le seguenti: è difficile da credere che le
caratteristiche tecniche costruttive richieste dall'azienda
elettrica valdostana e precisate nelle numerose risposte alle
interpellanze inoltrate dal sottoscritto al Presidente della
Regione corrispondano a materiale consegnato in Valle d'Aosta; è
arduo credere che le numerose visite in Cina di dirigenti e
consulenti CVA abbiano sortito questo risultato, non credo che si
tratti di problemi di lingua, anche perché sappiamo che c'erano
delle buone interpreti a disposizione della delegazione valdostana.
Nella specifica tecnica di ordinazione relativa al materiale per la
centrale di Champagne si legge in determinati punti - che se il
Presidente vorrà gli potrò lasciare - che non sono previste
lavorazioni in centrale, poiché non necessarie, dato che le
tecnologie sono state collaudate in Cina con la supervisione dei
tecnici CVA, e non dovrebbero essere nemmeno indispensabili pulizie
e riverniciature trattandosi di una fornitura, fra virgolette,
"nuova".
Presidente, come da lei annunciato in risposta a mie diverse
interpellanze, dovrei aggiungere il top della tecnologia e come da
prassi, onde evitare contenziosi, al termine e approntamento in
officina il materiale doveva essere semplicemente visionato ed
eventualmente rifiutato, qualora fossero stati constatati vizi o
difetti. Il fatto che il materiale sia stato consegnato in queste
condizioni significa invece che qualcuno ha fornito un benestare da
CVA o da Water Gen Power, la società genovese che tratta affari per
conto di CVA. Merita ricordare che Water Gen Power praticamente
sconosciuta, è intermediaria della fornitura del materiale cinese a
CVA per 16.000.000 di euro. Perché l'accesso alla centrale di
Champagne è stato blindato ai giornalisti? C'era forse qualcosa da
nascondere? Non sono forse ravvisabili ipotesi legalmente rilevanti
ai danni di CVA?
Président
- La parole au Président de la Région,
Rollandin.
Rollandin (UV)
- Grazie Presidente. È sempre un piacere
avere la possibilità di ribadire alcuni concetti molto chiari,
soprattutto quando non c'è bisogno di..."difficile credere,
arduo"...è molto semplice e si può essere San Tommaso, perché ci
sono le prove che il discorso è completamente diverso da quello
annunciato a grossi titoli e in modo scandalistico; per fortuna la
cosa è del tutto evidente, non c'è nessun danno, non ci sono le
problematicità che sono state evidenziate in modo così
clamoroso.
Come è stato detto, le presunte irregolarità della fornitura
relativa al secondo gruppo della centrale di Chavonne, segnalata
nelle premesse dell'interrogazione, non sussistono, e pertanto non
esiste alcuna ipotesi di danno. Non posso entrare nel merito
tecnico, ma anche se ho gli stessi dati dell'interpellanza e della
risposta - perché il fornitore è quasi lo stesso -, si segnala che
il macchinario in questione è stato premontato in Cina presso il
costruttore, verificato nelle caratteristiche dei materiali, nei
criteri di costruzione, realizzazione e dimensionamento in
dipendenza delle prescrizioni contrattuali, attraverso opportune
prove in presenza di tecnici di CVA, oltre che della Water Gen
Power, come è stato detto, e da certificatori internazionali,
sempre con esiti positivi. La fornitura è giunta direttamente da
Genova dopo 40 giorni di navigazione da Shangai. Durante la
navigazione alcuni componenti si sono ossidati - un problema che ha
una sua logica fisica - e non arrugginiti: si tratta di un fenomeno
naturale connesso al trasporto via mare che non comporta alcuna
conseguenza sulla funzionalità dei componenti stessi. Lo strato di
ossidazione viene rimosso durante le operazioni di finitura nelle
varie componenti, prima dell'installazione definitiva, operazione
che stanno già facendo, come lei ben sa.
CVA, a seguito di tutti i controlli e delle verifiche effettuate
che si ripetono e che hanno sempre dato esiti positivi, ritiene che
la fornitura fino ad oggi effettuata sia rispondente alle
previsioni contrattuali e non presenti segni né di obsolescenza o
deterioramento, né tanto meno difetti tecnici. Il contratto con la
società di revisione prevede una specifica clausola di garanzia per
l'eventuale danneggiamento totale o parziale degli impianti, che
non è qui il caso, quindi non c'è bisogno di applicarla. Vogliamo
ribadire che la fornitura è ineccepibile sotto il profilo del
materiale; c'è stato l'inconveniente nel trasporto a cui si è
rimediato, quindi non ci sono problemi, non c'è stata nessuna
particolare operazione per nascondere chissà cosa, in quanto è
tutto alla luce del sole. Grazie.
Président
- La parole au Conseiller Secrétaire
Tibaldi.
Tibaldi (PdL)
- Guardi Presidente, che più che scandalosi
i titoli o i contenuti de
La Stampa
che ieri ha pubblicato
un articolo, è scandalosa la sua risposta odierna, perché tende a
nascondere la verità, poiché qui ci sono ipotesi di inadempimento
contrattuale o addirittura di truffa, che sono quanto mai
palesi...forse lei non le vuole vedere! E già abbiamo avuto il caso
delle giranti di Signayes, di cui abbiamo parlato la volta scorsa,
il cui rendimento - giranti di fornitura cinese - è di gran lunga
inferiore a quello delle precedenti installate. Meno energia vuol
dire meno soldi per CVA.
Inaccettabili sono le affermazioni del signor Bianchi e da lei
oggi ribadite sull'ossidazione dei materiali, perché come si fa a
dire che si ossidano, si arrugginiscono certi componenti? Allora le
macchine che vengono prodotte in Estremo Oriente dovrebbero
giungere in Europa ossidate e arrugginite? Ma che fantasia è
questa? A chi appartiene questa fulgida fantasia in CVA? E lei ha
il coraggio di ripeterla oggi in aula! Come sono anche
inaccettabili le affermazioni del signor Serra dicendo che il
cantiere è ancora nelle mani dei cinesi: non è vero, perché c'è
stata un'accettazione del materiale così fornito che sicuramente
non è nelle condizioni descritte tuttora dal Presidente
Rollandin.
