Classificazione
FINANZA REGIONALE E LOCALE



Oggetto del Consiglio n. 2672 del 13 novembre 2012 - Resoconto
OGGETTO N. 2672/XIII - Interpellanza: "Comunicazione interna
agli uffici dell'Amministrazione regionale in merito alle modalità
di non applicazione della riduzione dei contributi di cui alla DGR
n. 1952/2012".
Interpellanza
Il 24 ottobre scorso, la Segreteria della Giunta regionale ha
diramato, in accordo con il Dipartimento Bilancio, Finanze e
Patrimonio, una comunicazione interna in merito alla DGR n.
1952/2012 recante indirizzi per la concessione di contributi
espressi in percentuale dalle leggi regionali;
Con la comunicazione in questione si chiede che gli atti
amministrativi di concessione (deliberazioni della Giunta e
provvedimenti dirigenziali) contengano nelle loro premesse, oltre
al richiamo alla suddetta deliberazione, una precisa motivazione
"nel caso in cui non si applichi la riduzione sulla percentuale
massima o fissa (......)";
i sottoscritti Consiglieri regionali
Interpellano
la Giunta regionale per sapere:
1) quali siano i casi in cui non si applica la riduzione
sulla percentuale massima o fissa;
2) se sussistano margini di discrezionalità nella
determinazione, da parte dei vari Assessorati o Servizi,
dell'applicazione di tale riduzione;
3) in base a quali criteri si intende conclusa l'istruttoria
in corso, nei casi in cui sia decorso senza pronuncia da parte
dell'Amministrazione il termine previsto per la conclusione del
procedimento senza che siano intervenuti fenomeni di sospensione o
interruzione dei termini e senza che sia stato emanato un formale
atto amministrativo;
4) se si intendono prevedere eventuali meccanismi di
rateizzazione dei contributi oggetto di procedure in corso, alla
data di entrata in vigore dei criteri di cui alla deliberazione n.
1952/2012.
F.to: Louvin - Bertin - Cerise - Chatrian - Patrizia
Morelli
Président -
La parole au Conseiller Louvin.
Louvin (ALPE)
- Grazie Presidente.
Abbiamo già avuto modo di interloquire con l'Assessore La Torre
su questa vicenda pochi giorni fa in commissione e ci torniamo
avendogli dato, spero, il tempo di poter esaminare più
dettagliatamente la vicenda, come si era impegnato a fare. Stiamo
parlando della questione, che ha creato non poca preoccupazione in
molte famiglie ed imprese, legata alla decisione del taglio
generalizzato dei contributi di varia tipologia che è stato deciso
dalla Giunta ad inizio ottobre in relazione alle necessità di
contenimento della spesa, in applicazione di quelli che saranno i
provvedimenti legislativi che andremo ad adottare fra poco. In via
di anticipazione l'Assessorato delle finanze ha impostato una
politica di tosatura generale dei contributi applicando la
percentuale di riduzione del 10 percento.
Siamo molto perplessi di fronte alle modalità con le quali si è
intervenuti. Sappiamo che è un ambito molto esteso, l'Assessore ne
ha dato il perimetro qualche giorno fa in commissione parlando di
120 leggi di finanziamento di diverso tipo e d'altra parte tutti
questi provvedimenti fanno riferimento all'articolo 72 della legge
n. 30, che regola la nostra contabilità, per cui si parla di
sovvenzioni, contributi, sussidi, ausili finanziari, attribuzioni
di vantaggi economici di qualunque genere a persone, associazioni,
enti pubblici e privati, eccetera. È un ambito vastissimo, che
comprende sia interventi strutturali a favore di enti - parliamo di
enti pubblici e anche degli stessi Comuni, parliamo di enti come
fondazioni che vivono di questo finanziamento -, ma anche
contributi ad attività economiche e produttive, contributi di
gestione, di sostegno alle famiglie per problematiche sanitarie e
quant'altro.
Assessore, qui c'è un problema di fondo sul quale andremo a
discutere nel corso di questa sessione di bilancio: è giusto o non
è giusto dare un'impostazione così lineare? Io le ho tradotto
visivamente questa sua politica con il taglio a scodella che
facevano le nostre mamme una volta, per cui i capelli venivano
tagliati con dei risultati discutibili dal punto di vista estetico
e con un'equalizzazione molto brutale. Ma qui la sua scodella,
Assessore, ci pare operare in modo più complesso, perché ci siamo
interrogati anche sugli effetti di questi tagli, il 10 percento in
meno su un contributo del 90 percento lo porta all'80 percento, 10
percento in meno, secondo la modalità che è stata impostata
dall'Assessorato, di un contributo del 20 percento porta al suo
dimezzamento, se poi il contributo è del 10 percento, viene
addirittura annullato.
Capisce, Assessore, che abbiamo degli effetti un po' perversi di
questa politica e mi permetto in particolare di attirare la sua
attenzione sul fatto che da parte della Segreteria di Giunta sono
stati dati indirizzi che dovevano essere di chiarimento al modo in
cui procedere, nei quali si richiama la delibera generale della
Giunta e si chiede una precisa motivazione ad ogni servizio nel
caso in cui non si applichi la riduzione sulla percentuale massima
o fissa. Questo ha fatto sorgere il dubbio - e crediamo di non
essere gli unici ad averlo avuto - anche da parte degli stessi
uffici che ci si trovi di fronte a delle procedure non omogenee,
cioè che ci siano delle vicende nelle quali questa riduzione è
applicata ed altre no.
È quindi un problema di discrezionalità, se c'è o non c'è, ma ci
sono anche altri due problemi che ci sembrano importanti e li
abbiamo precisati nell'interpellanza, a cui avrà la cortesia di
dare qualche chiarimento: il primo riguarda la problematica dei
contributi in itinere, quelli che sono partiti già con procedure
avviate sei mesi, o un anno prima. Ci sono degli impianti da
realizzare o strutture da creare, si fanno progetti, si individuano
le ditte e si fanno realizzare, il contributo poi arriva a valle di
tutto questo. Lei sa bene, Assessore, che c'è stata per anni una
situazione consolidata per la quale chi presentava la domanda
sapeva a cosa sarebbe andato incontro, quanto avrebbe potuto
aspettarsi. La sorpresa ad ottobre non è stata poca, mentre si
sapeva già forse negli uffici finanziari dal mese di marzo, aprile
o maggio, comunque sia dal mese di giugno quando la
Spending
review
è diventata una realtà, che si sarebbe dovuto tirare il
freno su questa problematica. Allora si è arrivati al mese di
ottobre a scoprire che c'era questo abbattimento, che in qualche
caso è stato molto significativo e con dei contraccolpi molto
netti. Ecco, come si interpreta la questione dell'istruttoria in
corso? Se per esempio l'ufficio non ha dato risposte nei termini
prescritti entro il termine per la conclusione del procedimento
come stabilito dalla legge, si considera che il procedimento sia
concluso e quindi sia stabilizzato questo diritto qualora vengano
poi presentate le fatture, oppure no? Vi è poi eventualmente
all'orizzonte un'idea di rateizzazione, di dilazione nei pagamenti
di questi contributi, che possa far sì che chi non ha ancora
avviato una pratica sappia che non la potrà avere, ma chi invece
sulla fondata aspettativa di ricevere questa sovvenzione l'ha
realizzata...la possa ricevere nella misura piena, magari in parte
quest'anno e in parte l'anno prossimo?
Sappiamo tutti della gravità delle vicende della finanza
pubblica, ma in questo momento abbiamo di fronte famiglie ed
imprese in una certa difficoltà. Se ci sono contributi sui quali si
può anche non fare affidamento, sui quali si può avere anche la
mano più pesante di quanto ha avuto la Giunta, ce ne sono altri che
vanno distinti, che sono essenziali sia per far girare l'economia
che per far quadrare anche bilanci aziendali o familiari in questa
situazione. La ringraziamo quindi di dedicare, come ha fatto in
commissione, il tempo necessario affinché sia chiaro non solo a
noi, ma anche a chi ci segue dall'esterno cosa sta succedendo in
questo campo e se c'è un ripensamento rispetto alla logica del
taglio lineare che è stata impostata. Grazie.
Président
- La parole à l'Assesseur au budget, aux
finances et au patrimoine, La Torre.
La Torre (FA)
- Grazie Presidente.
L'interpellanza, come ha detto bene il collega Louvin, fa
seguito ad un confronto avvenuto già in commissione, evidentemente
un confronto che è utile per dare quelle risposte che lei
nell'iniziativa chiede in modo preciso. Non sono sorpreso della sua
perplessità, non vorrei che la sua perplessità fosse un modo per
evidenziare posizioni diverse, perché non credo che nessuno qui
abbia il piacere di andare a ridurre i contributi alla nostra
collettività. Lo ha detto bene lei: esiste una situazione della
finanza nazionale e locale che non può che prendere atto che, a
fronte di meno risorse, ci devono essere anche meno contributi.
Se n'è parlato in commissione, le leggi di spesa sono 120, sono
numerose, per cui l'intervento della Giunta ad ottobre è di
contenimento, finalizzato a far sì che il sistema di contributi non
abbia il sopravvento sulla dinamica e sul funzionamento della
gestione finanziaria della Regione. In questo senso, specificando
che la sua perplessità non deve essere una barriera per distinguere
i buoni dai cattivi, rispondo volentieri alle sue domande.
Nella prima domanda si fa riferimento ai casi in cui non si
applica la riduzione massima o fissa. Le dico subito che i casi di
non applicazione si limitano ai contributi rendicontati e quindi
cofinanziati nell'ambito dei progetti comunitari, questo è
evidente, perché se andassimo ad applicare tale riduzione, è
evidente che, nel momento stesso in cui andassimo a rendicontare di
meno, avremmo anche un minor riconoscimento da parte degli enti
cofinanziatori; quindi non si applica negli ambiti dei progetti
comunitari. Non si applica neppure per i contributi agli enti
locali per il sostegno delle iniziative di protezione civile, ai
sensi della legge n. 5/2001, che prevedono finanziamenti al 90
percento. La deroga è intervenuta nella considerazione che questi
fondi non rientrano nei vincoli statali del patto di stabilità, il
cui rispetto era alla base del ragionamento che ha portato la
Giunta ad adottare la delibera in parola. Questi sono gli unici
casi in cui non si applica in modo dichiarato la riduzione del 10
percento.
Lei chiede:
"se sussistano margini di
discrezionalità..."
, non esistono margini di discrezionalità,
ci mancherebbe altro! Tutte le strutture, come lei ha evidenziato
nel fatto che c'è anche un monitoraggio da parte nostra, sono state
richiamate ad applicare in maniera precisa questi atti e di
specificarne l'applicazione, quindi non esiste né una volontà, né
un'area grigia di discrezionalità.
Lei chiede anche:
"in base a quali criteri si intende
conclusa l'istruttoria in corso..."
, che mi sembra essere la
domanda centrale. Il punto n. 3 del deliberato circoscrive l'ambito
di applicazione degli indirizzi e dice che i predetti indirizzi si
applicano
"anche alle istruttorie in corso, non ancora concluse
con il provvedimento di concessione della sovvenzione economica
comunque denominata, alla data di pubblicazione sul sito internet
della Regione della presente deliberazione"
, quindi - penso di
aver capito bene la domanda - l'istruttoria si considera in ogni
caso in corso se il provvedimento di concessione della sovvenzione
non è stato ancora adottato alla data della delibera di Giunta. Il
momento della presentazione della domanda non sancisce il diritto
al contributo, ma è il momento della concessione ed è a questo
punto che si applica il 10 percento. La presentazione della domanda
non dà diritto al contributo, anche perché le leggi stesse
prevedono che i contributi possano essere erogati nella misura
massima di...nel passato noi abbiamo sempre erogato nel passato il
massimo e questa è un'abitudine di cui siamo fieri, questo però
oggi non è più possibile, le leggi prevedono queste possibilità di
contributo comunque fino a capienza di quello che è l'aspetto
finanziario...il fatto di presentare la domanda quindi non dà il
titolo per ottenere il contributo.
Quarta domanda:
"se si intendono prevedere eventuali
meccanismi di rateizzazione dei contributi oggetto..."
, non è
previsto nessun meccanismo di questo genere, perché i criteri sono
quelli del 2012. Mi dicono che non sarebbe legittimo prevederlo
senza un adeguato supporto normativo, quindi non è previsto niente
che faccia riferimento alle rateizzazioni o alla possibilità di
utilizzare sistemi alternativi che non siano previsti nelle leggi
emanate, poi avremo modo di parlarne ancora nel bilancio.
Président -
La parole au Conseiller Louvin.
Louvin (ALPE)
- In verità, noi una linea di distinguo,
una linea di diversa interpretazione la vediamo, non siamo del
tutto d'accordo con lei. La ringrazio del tentativo di fare
chiarezza, perché penso che la chiarezza si farà man mano che
verranno al pettine tanti nodi di queste 120 leggi diverse con
modalità le più disparate. Assessore, bene per la non applicazione
ai finanziamenti comunitari - per la verità, qui ci sarebbe
qualcosa da dire, ma lo rinviamo alla prossima seduta, quando
parleremo del Fondo sociale europeo e degli altri finanziamenti
comunitari -, giustissima l'esenzione della protezione civile.
Sul fatto che non esista discrezionalità io ho interpretato
diversamente gli atti che ho sotto gli occhi finora e mi pare che
si stia procedendo ancora a lume di naso, ma soprattutto mi
preoccupa la questione dell'istruttoria e le dico perché. Lei ha
degli uffici, come tutta la Giunta, che hanno degli obblighi di
definire le pratiche entro determinati periodi; se la pratica non
viene esaurita nei 120 giorni che sono previsti, il cittadino ha
tutto il diritto, se non è stato interrotto il procedimento, a
consideralo concluso. Se questo è, temo che lei o la Giunta vi
troverete in difficoltà di fronte a situazioni in cui il
richiedente dice: "insomma, ho visto concludersi con questo
silenzio la procedura in corso", non vorrei che a questo punto
scattassero delle responsabilità amministrative di non avere
bloccato per tempo tali procedure.
Io, stando a quello che lei ha detto, esprimo forte perplessità,
perché sarebbe stato più che opportuno, sapendo di dover adottare
un provvedimento di questo genere, sapendo di non avere in cassa
dei fondi sufficienti, sospendere dei procedimenti in maniera
cautelativa. Non so se questo sia avvenuto, non mi risulta,
comunque non siamo qui a cercare delle difficoltà: siamo ad
evidenziare che potrebbero nascere delle liti con
l'Amministrazione, perché in qualche caso può trattarsi di
soldini...qui parliamo di contributi dati ai Comuni, come era
successo all'Assessorato dell'ambiente, per mettere in moto una
procedura per l'erogazione di un contributo di 50 euro al Comune di
Chamois per una questione ambientale e invece di contributi di
3-4-500.000 euro per un'attività economica. In qualche caso ci
potrà essere qualcuno che solleva il dito e chiede spiegazioni e
vuole anche andare a fondo in tale questione.
Sul fatto che non si sia prevista rateizzazione credo che questo
faccia parte di un approccio generale di tipo meccanico: 10
percento a tutti, finito così. Secondo noi, sarebbe stato più
opportuno utilizzare i mesi estivi per fare una rivisitazione di
queste leggi e presentarsi a settembre-ottobre con delle
indicazioni più articolate e semmai con l'individuazione di quei
casi dove la rateizzazione può essere vitale per far sopravvivere
un determinato intervento. Ci troviamo in una situazione molto
critica, non so se lei ha già avuto ritorni da questa vicenda, noi
ne abbiamo in questo momento da parte di cittadini ed imprese che
non hanno per niente apprezzato il modo in cui è stato tirato il
freno a mano in tale situazione.
