Classificazione
FORMAZIONE PROFESSIONALE


Resoconto integrale del dibattito dell'aula
Oggetto del Consiglio n. 174 del 5 novembre 2003 - Resoconto
OGGETTO N. 174/XII - Corsi di formazione e istruzione
professionale post-diploma e di IFTS. (Interrogazione)
Interrogazione
Preso atto che da alcuni anni sono avviati in Valle sia corsi
di formazione e/o istruzione professionale post-diploma, sia corsi
di Istruzione e Formazione Tecnica Superiore (IFTS), all'interno
delle iniziative formative finanziate con Fondi Sociali
Europei;
Ritenuto opportuno conoscere l'entità dei corsi avviati, il
numero dei frequentanti e le opportunità di utilizzo delle
competenze acquisite;
la sottoscritta Consigliera regionale
Interroga
La Giunta per sapere:
1) quanti sono i corsi di post-diploma e di IFTS avviati in
Valle dal 2000, con quale costo complessivo e qual è il numero di
coloro che li hanno finora frequentati;
2) quali titoli di istruzione e/o formazione rilasciano i
singoli corsi;
3) quale valore ha, a livello regionale, nazionale ed
europeo, il titolo conseguito.
F.to: Squarzino Secondina
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Per quanto riguarda la prima domanda
posta: "quanti sono i corsi di post-diploma avviati in Valle", va
detto che, per quanto riguarda la formazione superiore, intesa come
formazione post-diploma, cofinanziata dal Fondo sociale europeo, i
corsi si articolano in corsi di istruzione e formazione tecnica
superiore (IFTS), percorsi di formazione professionalizzante
integrati ai percorsi di laurea, corsi di qualificazione di secondo
livello, corsi di specializzazione di secondo livello, corsi brevi
di raccordo scuola-lavoro, tirocini formativi post-diploma. Sono
stati approvati, dal 2000 ad oggi, 35 progetti di formazione
superiore di cui 15 corsi si sono già conclusi, 13 corsi sono in
fase di realizzazione, 4 corsi sono in fase di avvio, 3 progetti
non avviati perché oggetto di rinuncia. Per quanto concerne i corsi
IFTS, sono stati avviati in Valle d'Aosta 4 progetti - compresi nei
progetti indicati al punto precedente -, dei quali 2 si sono
conclusi nel periodo aprile-luglio 2003, uno è in fase di
conclusione - gli esami finali saranno svolti nel mese di novembre
2003 -, l'ultimo è stato avviato il 14 ottobre 2003 e si concluderà
nel 2004.
L'impegno finanziario complessivo per i 32 progetti è di euro
2.828.186. L'importo del costo reale degli interventi non è ancora
disponibile in quanto più della metà dei progetti sono in fase di
realizzazione e i progetti già conclusi sono in fase di
rendicontazione.
Per i corsi conclusi, hanno superato gli esami finali,
acquisendo l'attestazione, nei corsi di IFTS, 19 allievi; nei corsi
di qualificazione, 21 allievi; nei corsi di specializzazione, 53
allievi; nei corsi di raccordo scuola-lavoro e nei tirocini
post-diploma, 61 allievi; ad oggi, quindi, complessivamente 154
persone hanno acquisito un'attestazione di secondo livello. Per i
corsi in fase di realizzazione, i partecipanti effettivi, secondo
una rilevazione di questi ultimi giorni, sono 197, a questi si
aggiungono i partecipanti ammessi alla frequenza in qualità di
uditori, che rappresentano mediamente il 20% in più rispetto ai
partecipanti effettivi. Per i corsi che saranno avviati a breve, è
prevista una frequenza di 51 partecipanti, oltre agli uditori
eventualmente ammessi. In riferimento ai 32 progetti approvati e
finanziati, complessivamente l'utenza della formazione superiore
conta 402 allievi, calcolata in difetto rispetto ai frequentanti
reali in quanto non considera gli uditori che, tra l'altro, possono
svolgere gli esami finali e, per i corsi già conclusi, fa
riferimento solo ai partecipanti che hanno acquisito l'attestazione
in esito. Si evidenzia la difficoltà di reclutamento degli allievi,
soprattutto nella fase di avvio della programmazione 2000-2006 del
Fondo sociale europeo, che ha determinato un numero di partecipanti
effettivi inferiore al numero di destinatari previsto, causando
persino, per alcuni progetti, la rinuncia al finanziamento dovuta
al mancato raggiungimento del numero minimo di partecipanti. Il
fenomeno è in fase di graduale miglioramento, come si evince da
alcuni progetti avviati in questo autunno per i quali si è
registrato un incremento del numero di domande di iscrizione
rispetto alle medie precedenti.
Si chiede
"quali titoli di istruzione e/o formazione
rilasciano i singoli corsi"
. Le attestazioni finali rilasciate
a conclusione degli interventi di formazione superiore sono: nei
corsi di IFTS, il certificato di specializzazione tecnica superiore
e, al contempo, l'attestato di qualifica professionale di secondo
livello; nei corsi di qualificazione, l'attestato di qualifica
professionale di secondo livello; nei corsi di specializzazione,
l'attestato di specializzazione di secondo livello; nei corsi di
raccordo scuola-lavoro e nei tirocini formativi post-diploma,
l'attestato di frequenza e il certificato di competenze.
Nel quadro delle attestazioni rilasciate dai corsi di formazione
superiore è stato introdotto da qualche anno un nuovo certificato
innovativo e relativo ad un nuovo canale di formazione: l'IFTS
(istruzione e formazione tecnica superiore). Si tratta di un canale
formativo di livello post-secondario che si inserisce nel quadro di
ridisegno del sistema di formazione professionale superiore; si
colloca all'interno del sistema di formazione tecnico-professionale
superiore integrata, che viene identificato con la sigla "FIS", un
sistema policentrico derivante dalla riorganizzazione dei segmenti
formativi già esistenti - la formazione professionale regionale di
2° livello e l'istruzione scolastica post-diploma -, ponendosi tra
il diploma della scuola media secondaria e la laurea triennale. Al
termine di ciascun percorso dell'IFTS, le regioni, previo
superamento delle prove finali di verifica, rilasciano il
certificato di specializzazione tecnica superiore, valido su tutto
il territorio nazionale, redatto secondo il modello predisposto
nell'accordo stipulato in conferenza unificata nella seduta del 2
marzo 2000 e rivisto nell'allegato al documento tecnico relativo
alla programmazione IFTS 2002-2003, questo nella conferenza
unificata 1° agosto 2002.
Il certificato di specializzazione tecnica superiore consente
l'attestazione delle competenze acquisite nel percorso dell'IFTS
secondo i principi della trasparenza, della personalizzazione e
della flessibilità dei percorsi formativi. Con il termine
"competenze" si fa riferimento all'insieme di risorse - conoscenze,
abilità, eccetera - acquisibili nell'ambito di un percorso
formativo, necessarie per affrontare efficacemente l'inserimento in
un contesto lavorativo e, più in generale, per affrontare il
proprio sviluppo professionale e personale. Nella sua specifica
impostazione, il dispositivo di certificato svolge le seguenti
funzioni: garantisce la trasparenza per favorire la sua
spendibilità in ambito comunitario, in raccordo con quanto
stabilito dall'Unione europea sulla mobilità dei lavoratori;
favorisce l'integrazione tra le istituzioni e gli attori sociali
che, a diverso titolo, sono coinvolti nei percorsi dell'IFTS e il
riconoscimento dei crediti formativi in uscita verso altri sistemi;
consente, nella terminologia adottata, la coerenza con le azioni di
progettazione, nonché con quelle di accreditamento in ingresso. Dal
punto di vista tecnico, l'insieme delle competenze attestate,
secondo questo dispositivo, presenta le seguenti caratteristiche: è
strutturato in competenze di base, trasversali e
tecnico-professionali; è leggibile nel mondo del lavoro attraverso
il riferimento di una figura professionale; è collegato ai segmenti
- unità formative - di cui è composto il percorso.
Il certificato di specializzazione tecnica superiore corrisponde
al quarto livello della classificazione dell'Unione europea. Tale
classificazione della certificazione europea è stata definita con
decisione del Consiglio della CEE 85/368 relativa alla
corrispondenza delle qualifiche di formazione professionale tra gli
Stati membri della Comunità europea. Nel caso in cui sia previsto
un utilizzo del certificato nei Paesi dell'Unione europea, allo
stesso può essere allegato un supplemento al certificato,
coerentemente con quanto concordato nell'ambito del Forum europeo
sulla trasparenza delle qualificazioni, tradotto nella lingua del
paese di destinazione.
Le regioni inoltre possono rilasciare, contemporaneamente, un
attestato di qualifica professionale di secondo livello valido
anche ai fini dell'iscrizione al centro per l'impiego. L'attestato
di qualifica viene rilasciato secondo criteri di equipollenza al
fine di favorire l'integrazione fra i sistemi formativi. La Regione
Valle d'Aosta ha colto questa opportunità deliberando, previo
parere favorevole del Comitato regionale degli IFTS, nella sua
seduta del 18 marzo 2003, il rilascio dell'attestato di qualifica
professionale di secondo livello insieme al certificato di
specializzazione tecnica superiore. Relativamente agli altri
attestati - qualifica e specializzazione -, si fa riferimento agli
attestati tradizionalmente rilasciati nella formazione
professionale ai sensi della legislazione vigente (la legge quadro
n. 845/78 e il decreto del Ministero del lavoro del 12 marzo
1996).
Si ricorda che è in fase di definizione, e in parte già di
sperimentazione, il nuovo sistema regionale di certificazione delle
competenze e riconoscimento dei crediti formativi che, tra l'altro,
sta ridefinendo i dispositivi di attestazione in esito ai percorsi
di formazione professionale e le relative procedure per il loro
rilascio, prevedendo anche la dichiarazione di competenze e il
certificato di competenze che permetteranno una maggiore visibilità
e spendibilità degli attestati sul mercato del lavoro regionale,
nazionale ed europeo. Tali attestazioni saranno ridefinite,
inoltre, in coerenza con la disciplina europea in materia di
certificazioni.
L'ultima domanda è quella relativa a
"quale valore ha, a
livello regionale, nazionale ed europeo, il titolo conseguito"
.
Rispetto agli attestati rilasciati da sempre dalla formazione
professionale - qualificazione e specializzazione -, il cui valore
è noto a tutti, desta interesse, per la sua innovatività, il valore
del certificato di specializzazione tecnica superiore sul mercato
del lavoro a livello regionale, nazionale ed europeo. A tal
proposito, si può asserire che la certificazione rilasciata in
esito ai percorsi di IFTS ha validità legale su tutto il territorio
nazionale, in quanto l'IFTS è stata istituita con legge nazionale -
articolo 69 della legge n. 144/99 -, regolamentata con decreto del
31 ottobre 2000, n. 436, e prevista nella legge 28 marzo 2003, n.
53 (la cosiddetta "riforma Moratti"). È di fatto una
specializzazione superiore post-diploma rilasciata dalle Regioni
sulla base di accordi tra il Ministero dell'istruzione,
dell'università e della ricerca, il Ministero del lavoro e della
previdenza sociale, il mondo delle imprese e le regioni, secondo un
modello definito a livello nazionale e decentrato a livello
territoriale in coerenza con i fabbisogni locali. Il sistema
dell'IFTS fa riferimento ad un elenco di figure professionali
definito a livello nazionale, caratterizzate da standard minimi di
competenze di base e trasversali comuni e tecnico-professionali
definite per figura professionale, al fine di consentire il
riconoscimento della certificazione IFTS a livello nazionale. A
livello regionale, in Valle d'Aosta, oltre al certificato IFTS è
rilasciata anche la qualifica professionale di secondo livello,
registrabile sulla scheda professionale del lavoratore - ex
libretto di lavoro - presso i centri per l'impiego regionali e
utilizzabile come tale.
Per quanto riguarda il settore privato, il certificato è anche,
in sé, una certificazione di competenze e pertanto più leggibile e
spendibile, perché mette a trasparenza il sapere e il saper fare
specialistico di chi possiede tale certificazione. Per i suoi
contenuti professionali fortemente innovativi e al passo con
l'evoluzione tecnologica dei vari settori di riferimento rispetto
ad altre certificazioni dell'istruzione e della formazione
professionale, dovuti tra l'altro alla presenza delle imprese
stesse in fase di progettazione e realizzazione dei percorsi di
IFTS, inoltre le risorse umane in possesso di tale certificazione
risultano di notevole interesse per le imprese incrementando la
loro occupabilità sul mercato del lavoro.
Per quanto riguarda il settore pubblico, essendo il sistema
dell'IFTS ancora in fase di definizione e di sperimentazione, il
certificato non costituisce oggi un riconoscimento pienamente - nel
senso di "automaticamente" - utilizzabile nei concorsi pubblici. Si
sta lavorando a tal fine con il completamento degli standard minimi
delle competenze tecnico-professionali. Attualmente, la presa in
considerazione del certificato quale elemento di valutazione
aggiuntivo a fini di punteggio è discrezionale nell'ambito di
ciascun concorso. Va puntualizzato a questo proposito che la Giunta
regionale, con la deliberazione n. 3667/2003, ha costituito un
gruppo di lavoro per la riforma della legge n. 45, che tra i vari
compiti si occuperà anche della revisione del regolamento regionale
11 dicembre 1996, n. 6 (Norme sull'accesso agli organici
dell'Amministrazione regionale e degli enti locali della Valle
d'Aosta). All'interno di questo gruppo di lavoro quindi si
affronterà anche il problema della cosiddetta "spendibilità"
all'interno del comparto unico non solo dell'IFTS, ma anche dei
diplomi di laurea e delle altre attestazioni a cui si faceva
riferimento all'interno dell'interrogazione.
Per quanto concerne la spendibilità a livello europeo, la
certificazione IFTS è stata studiata tenendo in considerazione gli
attuali orientamenti europei in materia di certificazioni; già la
collocazione del certificato IFTS in corrispondenza al quarto
livello della classificazione dell'Unione europea è un primo passo
in termini di trasparenza. Al di fuori delle professioni
regolamentate, per le quali vengono fatti accordi specifici tra i
vari Paesi europei, attualmente non esiste una riconoscibilità
reciproca delle certificazioni del livello dell'IFTS, come d'altra
parte per i titoli di studio in generale; questo argomento è ancora
tutto in discussione. Ci si può esprimere eventualmente in termini
di corrispondenza del nostro certificato con altri titoli
rilasciati negli altri paesi, ma non in termini di riconoscibilità.
Per chi va fuori dal territorio nazionale con un certificato di
IFTS, pertanto, l'unico elemento di trasparenza è costituito, oltre
alla collocazione dell'IFTS al quarto livello della classificazione
europea, dalla certificazione delle competenze realmente acquisite
nel percorso di IFTS. Lo stesso certificato supplementare che si
prevede di allegare a tutti i titoli di ciascun paese europeo,
ancora in fase di studio, ha la stessa logica, cioè rendere
trasparenti ciò che si sa e ciò che si sa fare (in altri termini,
le competenze).
Oggi la certificazione IFTS è nella stessa situazione che si era
creata, a suo tempo, per i diplomi universitari (DU) risolta
successivamente con la riforma dell'università, dove i diplomi sono
diventati poi le lauree triennali di oggi. La certificazione IFTS
ha tutti i connotati per un riconoscimento ufficiale alla pari con
le altre certificazioni sia dell'istruzione, sia della formazione
professionale; per un riconoscimento pieno bisognerà aspettare che
il sistema sia completamente definito. A tal proposito, ricordo che
è stato istituito un comitato nazionale di progettazione composto
dai rappresentanti dei Ministeri interessati - pubblica istruzione,
lavoro e università -, delle regioni e delle parti sociali -
organizzazioni sindacali e associazioni imprenditoriali -, che
elabora le linee guida per la progettazione dei percorsi formativi
e predispone le direttive sulle programmazioni annuali, direttive
emanate tramite accordi in sede di Conferenza Stato-Regione. Le
attività del Comitato nazionale di progettazione sono finalizzate
all'omogeneizzazione del sistema e al riconoscimento dell'IFTS a
livello europeo. Sono state individuate delle macro-aree e delle
figure professionali di riferimento, 37 profili professionali, ed
elaborati i relativi standard minimi delle competenze di base e
trasversali comuni a tutte le figure professionali. La Regione
Valle d'Aosta rilascia anche un attestato di qualifica
professionale di secondo livello ed è previsto il riconoscimento di
crediti formativi da parte dell'università che partecipa alla
progettazione e alla realizzazione del corso. Presso l'Istituto
nazionale per l'innovazione e la ricerca educativa di Firenze e con
l'assistenza tecnica dell'ISFOL e dell'ISTAT, è in fase di
realizzazione una banca dati IFTS con l'obiettivo di raccogliere
tutti i dati relativi all'IFTS e metterli a disposizione del
ministero, delle regioni, degli enti proponenti e degli utenti.
Mi scuso per la lunghezza e per la tecnicità della risposta, ma
era legata al tenore della domanda.
Presidente - La parola alla Consigliera Squarzino Secondina.
Squarzino (Arc-VA) - L'Assessore ci ha fornito una serie di
indicazioni, di dati di fronte ai quali voglio fare alcune
osservazioni, anche per trarre un po' le somme di questa
esposizione lunga e ricca di informazioni.
Vi è un numero rilevante di persone che ha dedicato 1.000, 1.200
ore per imparare, per formarsi, per acquisire professionalità. Per
formare queste persone sono state utilizzate risorse economiche
rilevanti e l'esito di tutto questo grande sforzo effettuato è
consentire a chi si è sottoposto a questa azione di formazione di
avere un documento in cui sono scritte in modo dettagliato tutte le
competenze acquisite, per cui se va nel settore privato o se vuole
tornare nell'ambito della formazione, può far valere queste sue
nuove competenze. Solo alla fine del lungo discorso è stata detta
una cosa che mi interessa in modo particolare -: la risposta alla
domanda precisa "qual è l'utilizzo che viene fatto nel settore
pubblico?" è stata negativa, in Regione questi titoli di studio non
possono ancora essere utilizzati. Qui siamo di fronte a decine e
decine di persone che hanno, magari lavorando, dedicato parte del
loro tempo allo studio per qualificarsi, hanno raggiunto un
obiettivo e, quando si mettono sul mercato e cercano di far valere
queste loro competenze, per tutto il settore del comparto pubblico,
regionale ed enti locali, queste competenze non sono prese in
considerazione!
L'Assessore ha detto: "lo faremo, lo stiamo facendo"; certo, in
futuro, però credo che i 150 corsisti, che hanno già concluso i 15
corsi, abbiano diritto di sapere qual è la loro sorte. Lei,
Assessore, ha detto che all'inizio vi era la difficoltà di far
conoscere questi corsi, ma che adesso la gente li conosce e li
frequenta. Molto bene, sono contenta di questo sforzo organizzativo
e informativo, ma adesso questi giovani, che vedono frustrate le
loro aspettative, quale informazione daranno ad eventuali futuri
possibili candidati a questi corsi? Trovo che sia molto grave, mi
sembra assurdo che chi organizza corsi di specializzazione e di
qualificazione non si preoccupi di prevedere la certificazione
riconosciuta qui in Regione, neppure dalla Regione che è uno degli
organizzatori "forti" di questi corsi. Apprezzo lo sforzo fatto per
questa attività di formazione, ma se non si dà questo esito finale,
Assessore, tradiamo i corsisti, non si può solo pensare ai corsisti
futuri. Credo che questo sia molto grave: perché dell'intento di
lavorare per garantire un certificato riconosciuto, usufruiranno i
prossimi corsisti ma a chi ha già frequentato che risposta
diamo?
Presidente - Prima di continuare la discussione dell'ordine del
giorno, vi chiedo di effettuare una brevissima sospensione dei
lavori consiliari, per risolvere i problemi che sono sorti nel
sistema informativo dell'aula.
Si dà atto che la seduta è sospesa dalle ore 11,07 alle ore
11,08.
Presidente - È tutto a posto, riprendiamo i lavori.
