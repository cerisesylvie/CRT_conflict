Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1784 del 27 gennaio 1986 - Resoconto
OGGETTO N. 1784/VIII - NOTIZIA DELLA PROSSIMA APERTURA,
PRESSO L'ISTITUTO RADIOLOGICO VALDOSTANO, DI UN CENTRO PRIVATO DI
SENOLOGIA. (Interrogazione con risposta scritta).
PRESIDENTE:
Do lettura dell'interrogazione con risposta
scritta presentata dal Consigliere Mafrica:
INTERROGAZIONE CON RISPOSTA SCRITTA
VENUTI a conoscenza che sarebbe prossima l'apertura di un Centro
di Senologia a carattere privato, con servizio di diagnosi
clinico-strumentale delle malattie della mammella, in particolare
quelle a natura oncologica;
RIBADITO che la lotta contro i tumori, come ancora recentemente
sottolineato dalle norme per la programmazione sanitaria e per il
piano sanitario triennale 1986/88, è un compito primario del
Servizio Sanitario Nazionale;
RICORDATO che già oggi funzionano nella nostra Regione
qualificate strutture pubbliche di diagnosi e cura delle malattie
della mammella e che semmai è indispensabile un potenziamento delle
risorse investite in tale campo, per sopperire ai limiti derivanti
da carenze di personale e di attrezzature;
ESPRESSA la viva preoccupazione che in un campo di così
rilevante interesse sociale trovino spazio iniziative private,
istituite a fini di lucro;
Il sottoscritto Consigliere regionale
INTERROGA
l'Assessore alla Sanità ed Assistenza Sociale per
sapere:
1) se risponde a verità la notizia di una prossima apertura di
un Centro di Senologia privato ubicato presso l'I. R. V.;
2) in caso di risposta affermativa, se il predetto Centro
dispone di tutte le autorizzazioni richieste dalla legge e se esso
può utilizzare ed in che modo personale dipendente dall'U.
S.L.;
3) quali iniziative ed in quali tempi intende prendere la Giunta
per aumentare le potenzialità del servizio pubblico già operante in
Valle, al fine di ridurre i tempi di attesa per i pazienti e di
coordinare le attività di Senologia, oggi svolte da numerose
articolazioni del Servizio (Ambulatorio Oncologico, Medicina,
Chirurgia generale, Chirurgia toracica, Radiologia).
PRESIDENTE:
È stata data risposta scritta con lettera n.
113 in data 20.1.1986.
