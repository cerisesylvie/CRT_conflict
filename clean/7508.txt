Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2031 del 28 maggio 1986 - Resoconto
OGGETTO N. 2031/VIII - PRESA D'ATTO DELLA PETIZIONE CONTRO LA
REALIZZAZIONE DELL'AUTOSTRADA
(Reiezione di ordini del
giorno).
PRESIDENTE:
In data 10 febbraio 1986 è stata presentata
da parte dei Sigg. Asiatici, Sartore e Signorino alla Presidenza
del Consiglio una petizione recante 1136 firme contro la
realizzazione dell'Autostrada Aosta-Courmayeur.
La petizione è già stata distribuita ai colleghi che fanno parte
della Commissione, viene distribuita in questo momento a tutti i
Consiglieri perchè possano leggere il testo.
Nell'allegato all'oggetto n. 23 sono riportate le risposte del
Presidente della Giunta in data 17 marzo, dell'Assessorato ai
Lavori Pubblici e della II Commissione consiliare, di cui vi faccio
grazia. Pertanto il Consiglio è chiamato a prendere in esame e
discutere la petizione.
È aperta la discussione. Ha chiesto di parlare il Consigliere
Viberti, ne ha facoltà.
VIBERTI - (N.S.):
Visto che il Presidente fa grazia, ci
penso io a non fare grazia.
Questa petizione che è indirizzata al Presidente del Consiglio
regionale, ai Capigruppo, ai Sindaci dei Comuni interessati, al
Ministero dei Lavori Pubblici, alle Commissioni dei Lavori Pubblici
della Camera dei Deputati e del Senato, al Ministero per
l'Ecologia, alle Associazioni Ambientaliste, agli organi di stampa
e di informazione, sostiene (come del resto anche Nuova Sinistra
della Valle d'Aosta) che la scelta di realizzare questo tratto
autostradale costituisce un fatto estremamente grave per la nostra
Regione, perchè pregiudica per decenni ogni scelta di sviluppo.
Riteniamo che il futuro sviluppo della Valle d'Aosta, come a suo
tempo è stato legato ad una scelta quale quella del Casinò, ora
venga legato soprattutto per quello che concerne l'alta Valle, ad
una scelta che non interessa direttamente la Valle d'Aosta, se non
in modo marginale, ma compromette seriamente da un punto di vista
ambientale ed economico tutta l'Alta Valle.
Questo perchè la costituzione di una arteria come quella presa
in considerazione, crea attorno a sè tutto un movimento che
distoglie fondi, energie, intelligenze dalla possibilità di
intervenire diversamente sul territorio. Quindi doppio è il
disastro: ecologico ed economico. È una scelta che abbiamo definito
limitata e che qui viene definita miope, che per la Valle d'Aosta è
costosissima in termini ambientali e non dà niente che non sia
legato ad una realtà caduca quale quella dell'imposta sull'IVA da
importazione.
Entro il 1992 sarà realizzato il mercato interno, c'è chi
sostiene che questo non avverrà, senz'altro però sarà possibile far
avvenire l'esazione dell'IVA o al luogo di partenza o direttamente
al luogo di arrivo. Questo significa che per la Valle d'Aosta tutti
gli introiti che attualmente vengono percepiti all'Autoporto non
andranno più a costituire quel grosso budget che ha permesso in
questi anni all'Amministrazione regionale di avere delle entrate
certe che avrebbero dovuto permetterle finalmente di impostare una
politica economica, cosa che purtroppo non è stata fatta.
Si diceva che questa scelta è miope, limitata e che dà una
risposta corretta a quello che è un problema - e cioè il transito
dei TIR nella nostra Regione - che noi, da quando ho iniziato il
dibattito in questo Consiglio abbiamo sostenuto possa essere
risolvibile con interventi di altro genere.
Anche in occasione del dibattito per l'acquisto delle azioni
relative all'Autoporto abbiamo sostenuto, e crediamo di avere da
questo punto di vista totalmente ragione, che non è necessario
aumentare il transito di TIR per aumentare l'introito di I.V.A.;
già oggi il transito di TIR è molto superiore a quello che viene
sdoganato all'Autoporto di Aosta. Era sufficiente attraverso dei
meccanismi da studiarsi, ma che non sono certo di impossibile
concezione e messa in pratica, favorire il transito del traffico
pesante con maggior valore aggiunto e disincentivare invece quello
che non aveva l'immediato tornaconto per la nostra Regione. Qui non
si tratta di una scelta miope o di una scelta particolaristica. Noi
ci crediamo veramente all'Europa e oltre a credere al fatto che ci
sarà l'istituzione del mercato interno quantomeno per quello che
concerne l'esazione dell'I.V.A. entro il 1992 alla partenza o
all'arrivo delle merci, teniamo conto anche del fatto che il
Parlamento europeo con un parere della Commissione dei Trasporti,
approvato con una sola astensione il 25 aprile 1986, sostiene che
si debba favorire intanto una integrazione dei trasporti anche con
i paesi non membri della CEE ma che comunque sono attraversati da
transito di merci relative al mercato interno, ad es. la Svizzera e
l'Austria e la stessa Jugoslavia che con l'ingresso della Grecia
all'interno della CEE è diventato paese attraverso il quale
transitano parecchie merci che sono parte del mercato interno della
CEE. Ad es. si dice: "Si rende perciò necessaria una strategia di
aiuti che preveda un bonifico dell'1,2% sui tassi della Bei, un
appoggio alla Jugoslavia nella sua opera di ricerca di prestiti
finanziari ecc.".
Poi in questo parere (se qualche collega lo vuole avere, non
mancherò di fornirlo) si parla dell'autonoma decisione della
Svizzera del 1985, si fanno delle interessanti considerazioni in
merito. Si ribadisce che entro il 1982 si arriverà al mercato
interno, ad un certo punto nelle conclusioni la Commissione per le
relazioni economiche esterne al punto c) sostiene: "È convinta che
specie per le zone alpine di transito sia da privilegiare
nettamente il trasporto ferroviario combinato, ritiene perciò
importante che certi assi di collegamento vengano resi agibili alle
moderne tecniche del trasporto combinato su larga scala".
Quando noi in questo Consiglio abbiamo fatto l'esempio
dell'Austria che con un piano decennale, concordato, se non a
livello di Europa, con le nostre ferrovie e con quelle tedesche, ha
deciso di trasferire buona parte del transito che passa per il
Brennero su ferrovia, siamo stati quasi presi per dei provocatori.
Chiedevamo l'istituzione di una Commissione apposita per studiare
il grado attuale di inquinamento e per fare delle previsioni
sull'inquinamento futuro che tutto questo transito in aumento
avrebbe provocato all'interno della nostra Regione, ma siamo stati
tacciati di voler provocare un dibattito e una discussione che sono
già stati fatti ed esauriti.
Credo che possiamo facilmente dimostrare che intanto la mancanza
di collegamento con l'Europa va a dimostrare che quello che Altiero
Spinelli ha detto al collega Tonino, che non si fa abbastanza per
l'Europa, è una verità colpevole di questo Consiglio regionale che
non ha neanche la minima idea di quello che l'Europa gli chiede, e
non a noi soltanto ma, per quello che riguarda l'arco alpino, a
tutti i paesi e le regioni e le città che ne fanno parte, di tenere
conto di quelle che sono le indicazioni che vengono dal Parlamento
europeo, che ragiona in termini europei, che ha la dimensione dei
problemi a livello europeo, e soprattutto ha le informazioni a
livello di Europa. Ma noi cosa facciamo? Abbiamo il piccolo
problema del transito sulla statale, lo risolviamo con la grossa
scelta dell'Autostrada che è una scelta che viene ritenuta
sbagliata a livello europeo, che viene ritenuta sbagliata da tutte
le persone che hanno un minimo di intelligente attenzione per
quello che è l'ambiente della nostra Valle, che viene giudicata
errata da tutte le persone che ad esempio a Courmayeur e nell'Alta
Valle abitualmente risiedono in qualità di turisti.
Sono considerazioni diverse che però messe tutte assieme, caro
collega Marcoz, che stai cercando di interrompermi facendo dei
commenti a bassa voce, devono essere prese nella debita attenzione,
perchè non è sufficiente avere i numeri per governare, bisogna
anche avere l'intelligenza, e l'intelligenza non è certo dimostrata
da delle brochures di questo genere, che costano un mucchio di
soldi ma dimostrano come questo progetto non sia stato studiato a
livello politico in modo intelligente, e che anche a livello
tecnico mostra le sue pecche.
Ci stupiamo che sia potuta passare in una Valle d'Aosta,
autonoma, con delle sane tradizioni di dibattito e di passione al
dibattito politico cui questa mattina faceva cenno il Consigliere
Torrione, come sia potuta passare in questa brochure una
descrizione della strada delle Gallie, e non solo di quella che un
tempo attraversava la Valle d'Aosta, ma la definizione
dell'autostrada come la nuova strada delle Gallie.
E poi si ha il coraggio di sostenere che fra tre anni (la
brochure è stata presentata all'inizio di quest'anno) chi
attraverserà il traforo del Monte Bianco potrà raggiungere con
veloci e moderne autostrade i vari centri. Ma questa autostrada
neanche se noi concentrassimo centinaia di imprese potrebbe essere
terminata fra tre anni! Come si possono scrivere cose del genere?
Questo ha lo stesso valore di questa carta patinata: fa una bella
impressione per chi non approfondisce le cose, ma chi
disgraziatamente ha l'abitudine di voler andare a fondo dei
problemi è spaventato, è preoccupato di fronte ad un atteggiamento
di questo genere, di fronte al pressapochismo, di fronte
all'insipienza con cui si è cercato di portare avanti questo
discorso.
Qui si parla di impatto ambientale dopo che sono state fatte
delle scelte di una importanza notevolissima, riteniamo che questa
petizione presentata da più di mille elettori, queste firme
raccolte in poco tempo, siano la dimostrazione del fatto che la
scelta dell'autostrada è una scelta che passa sopra la testa della
gente, la quale non ha l'informazione necessaria per poter operare
una scelta rispetto a questo, e che lo stesso Consiglio regionale
anche se più volte ha affrontato il dibattito sul tema, non lo ha
approfondito, assolutamente non è andato alle radici della
scelta.
Da parte nostra abbiamo pubblicato un opuscoletto, certo non a
livello grafico di quello presentato dalla R.A.V., ma che dal punto
di vista del contenuto può insegnare molto a chi ha steso queste
due brochures, perchè prende in esame quelli che sono i problemi
reali della nostra Regione rispetto a questo tipo di scelta. Siamo
ancora disponibili a modificare il nostro atteggiamento nel momento
in cui ci verrà dimostrato con un serio studio sui costi e i
benefici relativi a quest'opera che essa è più valida di quello che
invece non è valida per la nostra Regione. Ma perchè non si è
affrontato questo tema, perchè non lo si è approfondito?
Qui si fa un gran parlare di ponte di Messina e di tunnel sotto
La Manica, quasi che l'unico obiettivo di una persona che abita a
Londra sia quello di correre fino a Palermo in autostrada, ben
sapendo che comunque un pezzettino in ferrovia dovrà farlo, perchè
il tunnel sotto La Manica è un tunnel ferroviario e non
autostradale, e si dovrà affidare ai dirigibili per il momento
perchè lo stretto di Messina non è valicabile attraverso un ponte
che è stato disegnato tante volte ma nella realtà l'unica opera che
è stata iniziata risale ai tempi dei Romani con il tentativo di
aprire una strada che passasse fra Scilla e Cariddi.
Un altro degli aspetti che ci preoccupa in modo considerevole è
la disonestà di fondo con cui si è voluto graficamente presentare
l'opera. Un lavoro egregio dal punto di vista grafico, ma perchè
per esempio presentare la piana di Chavonne? Che senso ha
fotografare un punto in cui non c'è l'autostrada? Se veramente
questa autostrada dal punto di vista dell'impatto ambientale non dà
disturbo, perchè non presentare anche i tratti da mettere in
discussione più facilmente? Ma a questo punto perchè non abbiamo
fatto una bella brochure sul Parco Nazionale del Gran paradiso che
avrebbe potuto fra l'altro portare qualche provento anzichè essere
soltanto oggetto di spesa da parte della R.A.V.? Perchè questa
autostrada, caro collega Marcoz, col cavolo che costerà 900
miliardi come sostengono i tecnici della Spea, queste erano le
cifre di qualche anno fa, e non basta dire che il prezzo del
petrolio si è abbassato per dimostrare che 900 miliardi saranno
ancora sufficienti. Noi con i nostri modesti mezzi stimiamo che
1500 miliardi non saranno forse sufficienti, sempre che i tempi di
realizzazione dell'opera siano accettabili nel senso che non si
vada oltre i 7-8 anni.
Allora come si può pretendere che della gente che ha voglia di
andare a fondo delle cose, possa credere a chi affronta i problemi
in questo modo? Non possiamo accettare questa scelta perchè non è
fatta in modo ragionevole, non è fatta in modo razionale. Noi
temiamo che, siccome non riteniamo che tutta questa maggioranza sia
priva di intelligenza e di razionalità, possano nascondersi dietro
queste cose o degli interessi questo sarebbe gravissimo o delle
imposizioni da parte dello Stato che non avendo la possibilità di
costruirsi lui l'autostrada, la fa fare alla Regione autonoma Valle
d'Aosta. Ma sia che sia vera una o l'altra delle ipotesi, noi come
Valle d'Aosta non facciamo una buona figura.
Penso che si potrebbero aggiungere ancora altre cose rispetto a
questi due opuscoletti presentati, mi auguro che soprattutto si sia
capito da che punto di vista abbiamo affrontato ancora una volta
una parte specifica del tema autostrada Aosta-Courmayeur, e cioè
quello di cercare di andare a fondo delle cose, e di chiedersi se
per la nostra Regione sia o no utile fare un certo tipo di
scelta.
Altro ragionamento da fare rispetto alla questione dell'impatto
ambientale: come si fa (e in questo stesso Consiglio ci sarà in
discussione una mozione che va in questa direzione) a presentare
uno studio di impatto ambientale che finisce a Sarre? La
tangenziale è assolutamente al di fuori da questa valutazione,
riteniamo che quando si fa una stima di impatto ambientale non si
debba prendere in considerazione soltanto l'opera di cui si parla.
Per esempio se si deve fare la valutazione di impatto ambientale di
una diga, non si prende in considerazione solo la vallata nella
quale viene costruita, ma si deve prendere in considerazione
l'ipotesi che la diga si rompa e quindi fare la valutazione di
quello che può accadere quando è piena per un terzo, quando è piena
per metà, e quando è interamente colma, e su questo vanno fatti dei
calcoli, su questo si fanno gli scenari, per cui la stima di
impatto ambientale non può fermarsi a Sarre e non può nemmeno
fermarsi con la tangenziale, ma deve prendere in considerazione ad
esempio tutto l'aumento di inquinamento che si produce non solo
fino ad Aosta, ma anche da Aosta fino a Pont-Saint-Martin, perchè
il traffico aumenterà, e non soltanto da Courmayeur ad Aosta, ma
anche da Aosta a Pont-Saint-Martin.
Perchè non si prevede, in accordo anche con le associazioni
degli apicoltori, una indagine a tappeto al momento attuale su
quella che è la composizione del miele che viene prodotto nelle
vicinanze dell'autostrada? Il miele è uno degli indicatori principe
dal punto di vista dell'inquinamento ambientale. Dimostrateci che
questa autostrada non produce più danni che benefici e potremo
anche rivedere il nostro atteggiamento rispetto a questo problema.
Invece questo Consiglio continua, e qui mi pare anche di vedere un
colpevole atteggiamento della Commissione consiliare che ha
esaminato la petizione, continua a sostenere che il dibattito è già
stato fatto ed è inutile ripeterlo. Sarebbe come dire che dopo
Chernobyl non è il caso di discutere di nucleare. Ma quando si
presentano delle novità, quando ci sono delle cose che vanno a
modificare anche parzialmente un fatto, un politico non può non
tenerne conto. Mi chiedo che razza di politici siedono in questo
Consiglio regionale: siedono delle persone che ritengono la
politica l'elemento che governa il territorio, che opera le scelte
sul territorio, oppure sono soltanto dei porta bandiera che alzano
la mano quando qualcuno schiaccia il bottone?
Questa è la tragica realtà che si trova di fronte una persona
avvertita che viene a seguire i dibattiti di questo Consiglio. Ci
lamentiamo sempre che l'informazione non tiene conto di quello che
esprimiamo; ma vi rendete conto di che figura facciamo su un tema
come questo, dicendo che tanto le cose sono già state discusse, che
tanto il problema è stato sviscerato? Ma è chiaro che poi questo
Consiglio cade nel ridicolo rispetto agli organi di
informazione.
Credo per il momento di poter interrompere il mio intervento
perchè mi auguro che contrariamente a quello che era stato
dichiarato da tutti, si voglia riprendere la discussione, e credo
che ormai i colleghi abbiano avuto la possibilità di leggere la
petizione che è stata presentata per esprimersi rispetto a
questa.
Vorrei preannunciare per non correre il rischio di
dimenticarmelo, la presentazione di un ordine del giorno che però
mi riservo di illustrare in un secondo intervento.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Approfitto dell'argomento
iscritto all'ordine del giorno per questa petizione concernente il
collegamento Aosta - Monte Bianco, intanto per ribadire, anche se
dopo il focoso intervento del Consigliere Viberti è difficile
prendere la parola, la mia posizione e quella del mio partito che è
favorevole alla costruzione di questa autostrada.
Abbiamo già precedentemente indicato i motivi che ci hanno
portato a questa scelta che ribadiamo necessaria sia dal punto di
vista turistico, sia da un punto di vista di un collegamento
internazionale importante quale è quello del Monte Bianco.
Dicevo prima che approfitto dell'argomento che è in discussione
per ricordare al Presidente della Giunta, che nell'ultimo Consiglio
regionale aveva affermato che sarebbe stato portato all'ordine del
giorno per cui per far sì che l'impegno assunto di fronte al
Consiglio regionale da parte del Presidente della Giunta sia
rispettato, chiedo ufficialmente l'iscrizione con urgenza da parte
del Consiglio, visto che l'ordinamento lo prevede, della
sostituzione del membro del Consiglio di Amministrazione della
R.A.V.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Anzitutto vorrei sgombrare il campo
dall'equivoco per un fatto che mi riguarda direttamente, fatto che
è già stato sufficientemente strumentalizzato e che non ritengo
debba essere ulteriormente considerato con una luce particolare, e
riguarda la mia sostituzione all'interno del Consiglio di
Amministrazione della R.A.V.
Devo riconoscere che quando sono stato eletto, sono stato eletto
come rappresentante del PSI in sostituzione di una designazione
ufficiale che il partito in quel momento non aveva ancora
fatto.
Le vicende che sono seguite hanno cercato di dimostrare secondo
le angolature una mia volontà di non lasciare questa carica. Ebbene
lo ribadisco in questa sede, sono il primo firmatario di questa
richiesta del Consigliere Baldassarre, purchè si faccia in fretta,
anche perchè non voglio sentirmi colpevole per cose che non
dipendono assolutamente dalla mia volontà.
Le mie dimissioni sono state rassegnate al partito nel mese di
ottobre dell'anno scorso, sono state ridate a questo Consiglio
circa un paio di mesi fa, giustamente il Presidente della Giunta
per motivi comprensibili aveva richiesto una sospensione, adesso
sono venuti a cadere questi motivi, si è provveduto nel frattempo a
sostituire gli altri membri non di designazione regionale, chiedo
alla cortesia del Presidente della Giunta che si faccia in fretta a
mettere le mie dimissioni all'ordine del giorno.
So peraltro (e devo dare atto al Presidente della Giunta) che ha
mandato addirittura una lettera al Presidente del Consiglio perchè
questo argomento venisse iscritto all'ordine del giorno; finalmente
credo che arrivi in Consiglio. Non so per quali motivi questa
richiesta del Presidente della Giunta non sia stata accolta,
comunque se il Consiglio è d'accordo, sono il primo ad avallare
questa posizione di mettere all'ordine del giorno le dimissioni del
sottoscritto, così non ci sarà più possibilità nè di equivocare, nè
di speculare, nè tantomeno di fare delle illazioni sulla
correttezza o meno del Consigliere Torrione.
Sono oltremodo favorevole che queste dimissioni vengano poste
all'ordine del giorno e siano il primo oggetto in discussione
domani mattina. Sollecito il Consiglio ad aderire alla richiesta
del Consigliere Baldassarre.
Poi alcune vicende che mi hanno toccato sul piano personale
penserò a regolarle non in quest'aula ma a tu per tu con gli
interessati.
Detto questo voglio riprendere un attimo il discorso
dell'autostrada, che per qualche verso in maniera sbagliata, mi ha
visto anche un po' protagonista quale membro del Consiglio di
Amministrazione della R.A.V..
Al di là dell'impostazione del mio partito e mia, che era
favorevole alla costruzione dell'autostrada, e quindi è difficile
trovare a questo punto degli elementi di contatto con il
Consigliere Viberti che dal suo punto di vista si trova su una
sponda diametralmente opposta, è chiaro che il partito socialista
si rendeva conto, come si rende conto, che la costruzione di
un'opera di questo tipo non poteva passare inosservata per tutti
coloro che hanno a cuore l'ambiente della nostra Regione, e non
voglio ripetere un concetto che però credo valga la spesa di
sottolineare ancora una volta.
Il dramma dei nostri giorni è quello di conciliare il progresso
con tutto ciò che questo concetto comporta, con un rispetto
dell'ambiente, e non sempre è facile perchè obiettivamente bisogna
considerare che l'intervento dell'uomo per favorire non solo nel
campo autostradale, ma in tutti i campi, questo progresso,
inevitabilmente va a toccare quelle che sono le caratteristiche
ambientali, le peculiarità di determinate zone, oppure provoca
delle conseguenze quali quelle dell'inquinamento di cui fra l'altro
l'incidente di Chernobyl è l'ultima catena.
E su questo argomento che va fatta la riflessione: come
conciliare il progresso con il rispetto di noi stessi, perchè
rispettare l'ambiente significa rispettare il nostro modo di
vivere, di essere e di collocarci in un determinato ambito
territoriale.
Credo che l'azione del PSI unitamente a quella del Presidente,
che devo dire è stata estremamente efficace, e a quella del
Consigliere Chabod, è stata volta a cercare di venire incontro a
questa esigenza, rendendoci conto che la nostra Regione aveva la
necessità primaria di evitare un ulteriore sconquasso
ambientale.
Questo lo si poteva fare attuando quella normativa CEE, che
dovrebbe già essere recepita fra l'altro nell'ordinamento giuridico
di tutti gli stati membri, che prevede di sottoporre per tutte
quelle opere che sono elencate, a procedura di impatto ambientale,
i relativi progetti esecutivi.
È giacente presso il Parlamento italiano una proposta di impatto
ambientale che dovrebbe poi essere esaminata dall'Assemblea. È
giacente in quest'aula una proposta che il nostro partito ha fatto
addirittura due anni fa per sottoporre a procedura di impatto
ambientale tutti quegli insediamenti che potessero pregiudicare per
qualche verso l'integrità ambientale della nostra Regione.
In quest'ottica ci siamo collocati e abbiamo fatto il nostro
dovere nel richiedere alla R.A.V. di farsi promotrice di questa
giusta rivendicazione: quella di pretendere che il progetto
esecutivo del collegamento autostradale Sarre?Courmayeur venisse
sottoposto a procedura di impatto, e questo è stato fatto. È stato
nominato un comitato tecnico, gli studi andranno avanti, e anche se
comporteranno un leggero ritardo nell'esecuzione dell'opera, sarà
un ritardo che sarà ripagato chiaramente dall'eliminazione di
inconvenienti di tipo ambientale, sarà un ritardo che sarà la
testimonianza di una attenzione particolare della nostra Regione
nei confronti del problema ambientale.
Dico questo perchè è un titolo di merito per la R.A.V. di essere
stata l'unica società, che dovrà costruire delle autostrade, a far
sì che un suo progetto sia sottoposto a procedura di impatto
ambientale. È un caso unico in Italia perchè di opere di questa
rilevanza che fossero state assoggettate ad una procedura del
genere non ce ne sono. Credo che il merito di questo un titolo sia
da attribuire alla Valle d'Aosta e anche al Presidente della
Società R.A.V. che ha avuto la sensibilità di pilotare in porto una
operazione che non era facile perchè, bisogna riconoscerlo, in un
primo tempo l'interlocutore Italstat non era certo favorevole a
questa operazione.
Detto questo però ognuno si deve fare carico delle proprie
responsabilità perchè altrimenti, ha detto giustamente il
Consigliere Viberti, questo Consiglio rischia di non essere più
credibile, e vengo al discorso della circonvallazione di Aosta.
Questo discorso, che era il più lineare e il più opportuno
possibile, visto che sulla convenienza di costruire la tangenziale
di Aosta tra l'altro eravamo tutti d'accordo (c'era stata
unanimità), a differenza dell'autostrada; voglio chiedere perchè
adesso si piange sul latte versato, quando si avevano duecento
possibilità di esprimere questo concetto elementare di sottoporre a
procedura di impatto ambientale anche la tangenziale di Aosta. Però
ogni tanto i ritardi delle forze politiche si pagano, perché questa
idea peregrina non è venuta in testa a nessuno e adesso
l'autostrada è lì, partirà facendo meno danno possibile, se è
ancora praticabile questa strada per evitare dei danni al nostro
ambiente cittadino, però devo dire che questa ipotesi non è stata
formulata da nessuno. Ed ha ragione il Consigliere Viberti:
probabilmente ci sarà un'autostrada che potrà fregiarsi del titolo
di essere un caso unico in Italia perché avrà sottoposto il proprio
progetto a procedura di impatto ambientale e ci sarà un tronchetto
autostradale che, nonostante tutte le polemiche che si sono fatte
sul passaggio a destra o a sinistra orografica della Dora, a
nessuno è venuto in mente di assoggettare ad una procedura del
genere.
Qui ognuno deve recitare il mea culpa, agisce nelle sedi
competenti facendo delle cose egregie, facendo degli errori,
abbiamo sbagliato tutti insieme. È chiaro che ogni volta però,
Consigliere Viberti, non si può rimettere in discussione il
problema perchè la volontà espressa da questo consesso è stata
quella di costruire l'autostrada. Arrivati a quel punto, visto che
la volontà politica espressa era quella, bisognava mettere in atto
tutti gli elementi precauzionali perchè il passaggio di questo
nastro d'asfalto facesse il meno danno possibile, e su questo la
battaglia che sta facendo Nuova Sinistra è encomiabile, ma non si
può avere la pretesa di far riconsiderare il problema dall'inizio e
cioè autostrada sì, autostrada no, perchè questa è una battaglia di
retroguardia. Le condizioni della statale 26 sono di una tale
pericolosità, di un tale tasso di inquinamento che sono
insopportabili e se facessimo un referendum andando a chiedere a
quei poveri abitanti che abitano in via Parigi e in via Roma ad
Aosta, se vogliono ancora sopportare il traffico di 2000 TIR al
giorno che entrano quasi nelle case, oppure se vogliono far passare
l'autostrada, vincerebbe quest'ultima a stragrande maggioranza.
Queste cose andavano sottolineate perchè devo riconoscere che
questo consesso sull'argomento dell'autostrada non è stato nè
disattento nè superficiale, e il fatto che si sia travasata in sede
R.A.V. tutta la preoccupazione del Consiglio regionale perchè
l'autostrada venisse realizzata con tutte quelle precauzioni che
tendessero a salvaguardare il massimo della nostra caratteristica
ambientale, credo sia stata una battaglia di cui anche questo
Consiglio possa essere giustamente orgoglioso.
Su questo argomento si deve innestare tutto un discorso:
parliamo dell'impatto autostradale perchè è una opera indubbiamente
consistente sia sul piano finanziario che sul piano della
realizzazione, ma poi siamo molto disattenti al fatto che circa
1140 Km. di strade interpoderali e poderali solcano il nostro
territorio in modo molto discutibile. È chiaro che dovremo tornarci
sopra, ed è legittimo che una forza politica come Nuova Sinistra
esprima la propria contrarietà nei confronti dell'autostrada, ma in
Valle d'Aosta per la salvaguardia del nostro ambiente ci sono altre
cose che vanno prese in debita considerazione.
Erano questi i concetti che volevo ribadire, pregando il
Presidente della Giunta e l'attuale Presidente del Consiglio di
voler accedere alla richiesta di mettere all'ordine del giorno una
volta per tutte le mie dimissioni da Consigliere del Consiglio di
Amministrazione dell'autostrada. Così avrò tranquillizzato dei miei
compagni di partito ed anche alcuni Consiglieri che su questo
argomento erano particolarmente sensibili.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
A me pare che il primo dovere di
questo Consiglio regionale a fronte di una petizione che è firmata
da più di mille cittadini, sia innanzitutto di discutere la
piattaforma, i contenuti della richiesta che viene avanzata da chi
ha sottoscritto l'appello petizione; valutare quindi le proposte
che lì vengono avanzate e senza enfasi eccessiva affrontare i
problemi per quelli che sono, con un confronto di opinioni che
sottolinei le posizioni delle diverse forze politiche.
Quali sono in sostanza le richieste che vengono dal Comitato
contro l'autostrada Aosta-Courmayeur? Le voglio brevemente
riassumere.
Le proposte sono di adottare dei provvedimenti per aumentare la
sicurezza dell'attuale sede viaria, adeguare e allargare la
superstrada, realizzare le opportune circonvallazioni compresa
quella di Aosta, elettrificare la ferrovia Aosta - Pré-Saint-Didier
trasformandola in una veloce linea per il trasporto delle persone,
elettrificare e raddoppiare la ferrovia Chivasso-Aosta, studiare la
fattibilità di un collegamento ferroviario Aosta-Martigny, il tutto
al fine di ridurre il transito dei TIR attraverso la nostra
Regione, assecondando una tendenza che è in atto da quando è aperto
il traforo del Frejus. Questa è la piattaforma del Comitato contro
l'autostrada.
Su questo va espressa la posizione delle varie forze politiche.
Ribadisco la nostra, rifacendo una linea di ragionamento che altre
volte abbiamo qui ricordato.
Prima questione, abbiamo in Valle d'Aosta la necessità di
valutare le questioni dei trasporti distinguendo due grossi
livelli: il livello delle grandi vie di comunicazione
internazionale da un lato, e dall'altro il sistema dei trasporti e
delle comunicazioni locale, regionale, che è connesso anche al
primo.
Per quanto riguarda le grandi scelte, ci sono problemi che
riguardano il trasporto su gomma e problemi che concernono il
trasporto su rotaia. Abbiamo altre volte criticato l'assenza di una
strategia chiara della Regione rispetto alla tematica generale dei
trasporti delle vie di grande comunicazione; si va in questo
settore come in altri a pezzetti, senza una visione di tipo
organico. Tuttavia, la posizione nostra qual è stata?
Per quanto riguarda il trasporto su gomma, abbiamo fin
dall'inizio ritenuto necessario affrontare il problema di quella
direttrice di traffico che passa attraverso il tunnel del Monte
Bianco adeguando e trovando una soluzione ad una situazione che si
registra oggi sulla statale che collega Aosta con il traforo del
Monte Bianco, che non è più sopportabile e che è inadeguata agli
attuali volumi di traffico.
Quindi siamo dell'avviso che lì si debba parlare di una nuova
arteria in grado di superare le difficoltà che oggi si registrano e
soprattutto in grado di togliere il traffico dei TIR dai Comuni che
oggi sono martoriati dai disagi provocati dal loro passaggio.
Allora, per quanto riguarda questo primo ordine di problemi,
abbiamo formulato la proposta di una nuova arteria che secondo noi
doveva essere un'arteria di tipo camionabile, una scelta a nostro
avviso ragionata, per le seguenti ragioni: la scelta camionabile è
anzitutto la più adeguata agli attuali volumi di traffico e a
quelli prevedibili nel medio periodo, non sono mai state smentite,
neanche a livello tecnico nelle riunioni fatte in Commissione,
affermazioni che abbiamo fatto in quest'aula che ponevano la
contraddizione enorme della possibilità di far passare nel tunnel
del Monte Bianco al massimo 6-7 mila automezzi al giorno a fronte
di una autostrada che consentirà teoricamente il passaggio di oltre
20 mila veicoli.
Questa scelta della camionabile era legata anche al rapporto fra
costi e benefici. È stato già ricordato che lo studio sul rapporto
fra costi e benefici dell'autostrada che ci è stato presentato in
Commissione, è una buffonata: si tratta di uno studio incompleto,
per molte parti del tutto fuori dal progetto di cui si stava
discutendo, è stato promesso in quella sede di presentare uno
studio più approfondito in un secondo tempo, che non è mai
arrivato.
Il rapporto costi/benefici è talmente discutibile che la stessa
società che costruisce e gestirà l'autostrada, lo fa prevedendo un
massiccio intervento a fondo perso degli Enti pubblici, dello Stato
e della Regione. Questa è la dimostrazione che non saranno certo i
pedaggi della nuova autostrada a giustificare una simile mole di
investimenti.
Quella è stata la posizione che abbiamo espresso, che riteniamo
di dover difendere, una scelta che purtroppo non è stata studiata a
fondo per la volontà della maggioranza di questo Consiglio
regionale di non sottoporla a seria verifica sul piano tecnico, è
la posizione che ribadiamo come la scelta ottimale per affrontare
il problema del traffico su gomma.
Per quanto riguarda la problematica delle ferrovie, sosteniamo
la necessità di dare alla nostra ferrovia uno sbocco sulla rete
ferroviaria internazionale quale condizione indispensabile per la
sopravvivenza della ferrovia che interessa la Valle d'Aosta.
Con piacere abbiamo appreso che la Giunta regionale si è
occupata di questo tema e fra non molto in una preannunciata
iniziativa si dovrebbe discutere di questo collegamento
internazionale fra Aosta e Martigny. Riteniamo che su questo
progetto debba davvero mobilitarsi la Valle d'Aosta, e ricercando i
necessari contatti e rapporti internazionali debba perfezionarsi
una posizione precisa e propositiva della nostra Regione.
Quindi la scelta delle ferrovie ha la necessità di questo
sbocco, affinché la ferrovia che collega Chivasso ad Aosta,
rientrando in una rete internazionale, acquisti un significato. Se
così non sarà anche per la ferrovia Chivasso-Aosta i tempi saranno
duri e saranno durissime le prospettive per la ferrovia Aosta -
Pré-Saint-Didier.
In tal senso, credo che anche l'utilizzo razionale della Aosta -
Pré-Saint-Didier debba poi essere visto in un piano dei trasporti
regionali che tende a collegare una ferrovia collegata alla rete
internazionale con le località dell'Alta Valle. È di un piano di
questo tipo che abbiamo bisogno e di cui anche oggi chiediamo ci
sia studio, approfondimento e si vada avanti.
Per quanto riguarda una parte sostanziale delle proposte che
sono qui avanzate dal Comitato contro l'autostrada, vogliamo con
molta chiarezza definire qual è la nostra opinione; riteniamo che
quel tipo di proposta che lì viene avanzata sia inadeguata a
risolvere nei tempi brevi i problemi che la collocazione della
Valle d'Aosta nell'ambito delle vie di comunicazione internazionale
impone di dover compiere.
Una ultima considerazione relativa al progetto dell'autostrada.
Abbiamo detto di non condividere quel progetto, abbiamo avanzato
nel passato una proposta alternativa, la maggioranza di questo
Consiglio regionale ha approvato quel progetto, probabilmente la
maggioranza della popolazione è anche d'accordo sulla scelta di
tipo autostradale.
Prendiamo atto di questa situazione, ci preoccupiamo che la
realizzazione di quel progetto avvenga con i minori danni
ambientali, con il minor dispendio di energie finanziarie da parte
della Regione Valle d'Aosta, e ci preoccupiamo che quell'opera si
realizzi evitando impatti anche sulla realtà sociale della Valle
d'Aosta che debbono e possono preoccuparci, vista la mole dei
finanziamenti e degli interessi che lì si vengono a mobilitare.
Lo gioca un ruolo questo Consiglio regionale, questa Giunta
regionale nei confronti di quel tipo di scelte? Continuiamo a dire
di no; la scelta di costituire la R.A.V., di costruire in quel modo
l'autostrada, è una scelta che è stata fatta fuori dalla Valle
d'Aosta precedentemente addirittura alle discussioni avvenute in
questo Consiglio regionale.
Né possiamo essere soddisfatti di come si affronta la questione
dell'inserimento ambientale dell'autostrada; se davvero una
valutazione riteniamo premessa indispensabile per la realizzazione
dell'autostrada, allora lo studio di valutazione di impatto
ambientale doveva essere promosso dalla Regione Valle d'Aosta,
doveva tener conto di diverse alternative, doveva fornire gli
elementi perchè il Consiglio regionale potesse decidere.
Ho assistito alle due occasioni di dibattito pubblico su questo
argomento e ho sentito i due interventi del prof. Karrer incaricato
dalla R.A.V. della valutazione di impatto ambientale e ho rilevato
un effettivo imbarazzo dello studioso, il quale ha voluto precisare
fin dall'inizio che, avendo la R.A.V. commissionato quel tipo di
studio, il compito dei tecnici era quello di valutare il miglior
modo di inserire quel progetto autostradale nella realtà
valdostana. È parso a molti che più che di una valutazione di
impatto ambientale, si trattasse di uno studio per giustificare
l'inserimento ambientale di questa opera, e questa è l'impressione
dominante. È un atteggiamento che deve essere cambiato, non
possiamo essere tranquillizzati da questo comportamento della
R.A.V.
Nel merito si potranno discutere le proposte che verranno
avanzate, ma con quale metro di giudizio, se il Consiglio regionale
con propri tecnici e con propri studi non ha gli elementi per un
confronto effettivo? Sono preoccupazioni che devono essere rilevate
perchè altrimenti anche quel discorso che oggi viene fatto dalla
R.A.V. sull'impatto ambientale rischia di essere nei contenuti una
ulteriore presa in giro.
Questo dovevamo dire e ribadire in questa occasione. Rispetto
alla petizione proposta dal Comitato per l'autostrada apprezziamo
soprattutto la preoccupazione che quel progetto, voluto in quel
modo e realizzato nel modo in cui vuole essere realizzato, rischia
di provocare dei danni grossi alla nostra Regione, quindi questo
tipo di preoccupazione è anche la nostra, e guiderà anche la nostra
attività politica futura.
Per quanto riguarda le scelte alternative che lì vengono
evidenziate, rimaniamo sulla nostra posizione che aveva una sua
coerenza interna che ci pare non sia stata smentita, nè dai fatti
nè dalla discussione che finora è avvenuta.
PRESIDENTE:
Ha chiesto di parlare il Consigliere Viberti
per il secondo intervento, ne ha facoltà.
VIBERTI - (N.S.):
Mi spiace di non sentire le voci di
altri colleghi a parte quella dei Consiglieri già intervenuti,
visto che in questa aula si dice che il dibattito c'è sempre stato;
a dire la verità non l'ho mai sentito, nè l'ho mai sentito entrare
in quei particolari che dovevano determinare la scelta. Ho sentito
il Consigliere Tonino ancora una volta sostenere che l'impatto
ambientale era uno studio che andava fatto prima dalla Regione
Valle d'Aosta per permetterle di operare una scelta. Si deve dare
atto comunque, sebbene dopo che il gregge è uscito dalla stalla,
che qualcuno ha cercato di chiudere la porta. Diciamo pure che il
Presidente Marcoz, i Consiglieri Chabod e Torrione, hanno
combattuto una dura battaglia all'interno del Consiglio di
Amministrazione della R.A.V. per ottenere questo. Dal punto di
vista della logica quello che ha detto il Consigliere Tonino era il
metodo corretto, oggi purtroppo i tempi sono quelli che sono per
cui si ricorre ad uno studio sull'impatto ambientale commissionato
dalla R.A.V. che però viene dopo una scelta già operata dal
Consiglio regionale. E qui si scontra la concezione di valutazione
di impatto ambientale, che è evidentemente diversa: la nostra è
pregiudiziale rispetto all'opera, mentre quella dei Consiglieri che
l'hanno proposta e purtroppo anche di chi presiede il Comitato
scientifico è quella di considerare lo studio di impatto ambientale
come un corollario rispetto ad un'opera, e cioè un di più rispetto
al progetto, per cercare di eliminare tutti i possibili errori o
tutte le possibili dimenticanze che ha commesso chi ha redatto il
progetto. Invece lo studio di impatto ambientale deve prevedere
anche la possibilità di dire di no all'opera presa in
considerazione, se il rapporto costi/benefici è a sfavore; questa è
la valutazione che noi diamo.
Rispetto alle considerazioni fatte dai colleghi vorrei esporre
una serie di brevi flashes. Vorrei ricordare che Zermatt continua a
rifiutare di costruire la strada, preferendo mantenere un
aristocratico isolamento che però gli conferisce un fascino tutto
particolare. Certo è un esempio che non ha la dimensione di quello
che è il transito in altri centri, ma serve solo a dare delle
sensazioni. Rispetto all'inquinamento anche qui ripeto cose già
dette: cosa si prevede di fare? In questo progetto, le gallerie
verranno lavate o no? Sono state date delle assicurazioni in tal
senso, ma in realtà cosa sappiamo? Tecnicamente come verranno fatte
queste cose? Che livello di controllo ci sarà rispetto alla opacità
dei fumi, rispetto alla densità delle sostanze che si fermano sulle
pareti della galleria, rispetto alla possibilità di inquinamento
della falda e dei corsi d'acqua vicini, e durante i lavori e
successivamente una volta che l'opera fosse messa in funzione?
Si è fatto un gran parlare stamani di Europa, di federalismo,
poi il Parlamento dice delle cose chiare rispetto ai trasporti e
noi non le prendiamo assolutamente in considerazione, per cui mi
chiedo che cosa c'è di vero in quello che i colleghi vanno
sostenendo rispetto al fatto di essere politici. Politici:
governate il territorio.
Siamo noi che dobbiamo governare il territorio, chi sta in
maggioranza e chi sta all'opposizione, è questo il compito della
politica. Ma se non c'è questo minimo slancio nei confronti delle
cose che possono permetterci di far cambiare la realtà della nostra
Regione, che vale venire qui? A che serve metterci della passione?
Resta un dialogo spesso ridotto a pochi quando non addirittura un
dialogo fra sordi.
Sulla tangenziale si è sostenuto che c'era l'accordo di tutti, è
chiaro che abbiamo sempre detto che è indispensabile la tangenziale
per il Comune di Aosta; dal '78 diciamo che sono indispensabili
degli interventi sulla statale 26 che vadano a togliere i punti
neri. Ma noi abbiamo sempre detto che non c'è bisogno di una
tangenziale con caratteristiche autostradali, quindi non si faccia
passare quello che non è. Diciamo che politicamente si è scelto a
suo tempo di fare una votazione che permettesse, usando il termine
tangenziale e non specificando quante dovevano essere le corsie, di
avere un voto unanime dal Comune di Aosta, ma ad onor del vero
abbiamo sempre parlato di una tangenziale con caratteristiche non
autostradali, che tra l'altro consumerebbe meno territorio e non
andrebbe a toccare quelle parti del Comune di Aosta che tanto care
sono ad esempio al Consigliere Torrione. Per quanto riguarda i
tempi di partenza della tangenziale, ho seri dubbi che parta
quest'anno perchè doveva già partire lo scorso anno a detta di
qualche Assessore, invece siamo ancora lì.
Non ho dubbi che se oggi andassimo ad una consultazione popolare
rispetto al tema dell'autostrada, il risultato sarebbe a favore
dell'autostrada medesima, perchè per anni c'è stata una campagna di
stampa ed anche una inadempienza vergognosa, perchè non si è fatto
niente per porre qualche piccolo taccone a questa superstrada verso
il Monte Bianco. Qui si è fatto il gioco della società del Traforo
del Monte Bianco, che ha come suo obiettivo da anni quello del
raddoppio del Traforo e che ha sempre spinto e pungolato per
arrivare ad un'autostrada che si trovi poi questo imbuto, e che
costringa a fare un'altra scelta, sempre in nome del progresso.
Per l'ossido di carbonio che si scarica sulla superstrada che
attraversa il Comune di Aosta, avendo due figli molto piccoli sono
anche io molto preoccupato per la loro salute, ma il problema va
affrontato alla radice. Se passano cinquecentomila TIR o ne passano
un milione le emissioni si raddoppiano, allora il problema non è
quello di farlo passare da un'altra parte, perchè non lo avremo da
respirare aprendo la finestra, ma se passa attraverso la nostra
Regione lo spazio è quello che è, lo sappiamo bene. L'incremento di
traffico, soprattutto quello pesante, che ci sarà, sarà notevole,
per cui perchè non si vuole adesso fare queste verifiche rispetto
all'inquinamento?
Un altro flash: il fatto che siamo noi a finanziare questa
autostrada è ridicolo, perchè se c'è questo interesse
internazionale, come in effetti sembra esserci, è assurdo che sia
proprio la Valle d'Aosta a mettere in campo tanto denaro e siamo
comunque perplessi, anche se da un punto di vista di spiegazione
finanziaria ci è stato detto che la cosa non potrebbe avvenire,
rispetto al fatto che abbiamo sentito che la S.A.V. avrebbe voluto
accollarsi lei la spesa; la Regione avrebbe comunque potuto
mantenere all'interno della R.A.V. una sua presenza attraverso la
S.A.V. di cui è azionista, ed invece la Regione non ha fatto questa
scelta dicendo che la S.A.V non ha i soldi.
Ma lasciamo che questi siano fatti della S.A.V, alla maggioranza
deve interessare che si faccia l'autostrada, e se è possibile
risparmiare questi 300 miliardi e investirli diversamente.
Rispetto al discorso delle strade interpoderali e delle piste
forestali, credo che noi rispetto a queste cose non veniamo dietro
a nessuno, anzi siamo stati sempre molto attenti a questo discorso,
attenti al punto che su un discorso come quello delle piste
forestali abbiamo fatto quasi una marcia indietro, perchè abbiamo
voluto renderci conto, e ci siamo resi conto che c'è una logica
diversa, secondo quanto è scritto sul piano antincendi e secondo
quanto ha detto con le sue dichiarazioni sia l'Assessore Perrin che
tutta la Giunta. Allora in più ci siamo preoccupati di avere
elementi anche da chi tecnicamente si occupa di queste cose.
Riteniamo oggi che il problema principale rispetto a questo tipo di
infrastrutture, visto che verranno comunque fatte con certi criteri
e dovranno inserirsi nell'ambiente, sia quello del transito, ed è
qui che si vedrà qual è la vera intenzione, noi speriamo che sia
quella che è stata detta, cioè di farne un uso strettamente legato
agli interventi fitosanitari e a quelli della salvaguardia dei
boschi dagli incendi.
Altro discorso che può essere fatto più per buttare lì una
parola di scherzo è quello dei 550 milioni che l'Assessore Borbey
vuole spendere per il bicentenario. Per fortuna che il bicentenario
arriva prima dell'inizio dei lavori, perchè figuriamoci un po' se
avessimo fatto venire tutta la gente che dovrà venire qui a vedere.
Un conto è quello che possiamo vedere disegnato abilmente su una
fotografia, ed un conto è il disastro che si potrà vedere ai piedi
del Monte Bianco una volta che inizieranno i lavori e dopo che
saranno terminati.
Della ferrovia Aosta - Martigny abbiamo il timore, pur ritenendo
che sia semmai con ritardo che si prospetta uno studio di
fattibilità, che anche qui sia un'occasione da centenario, e che il
bicentenario della ferrovia in Valle d'Aosta non lo celebreremo
mai, non tanto perchè non arriveremo a quella veneranda età, ma
perchè in Valle d'Aosta la ferrovia non esisterà più, e bene ha
spiegato il Consigliere Tonino come e perchè.
Dell'impatto ambientale si è detto: restiamo dell'idea che se ne
voglia fare uno studio a giustificazione del progetto e al massimo
a correzione degli aspetti più negativi. Siamo sempre in attesa del
promesso studio sul rapporto costi/ benefici che è stato promesso
anche in quest'aula, e qui non voglio fare delle accuse a nessuno,
però è opportuno che questo studio venga fatto per tempo e venga
messo a disposizione di chi si occupa dello studio di impatto
ambientale.
Poi ci sono qui nella brochure delle cosette che forse sarebbe
stato meglio non mettere, ad esempio "entrerà all'inizio della Val
Veny nel Mont Chetif, da cui ai tempi dei romani gli schiavi,
chetif da captivus, estraevano l'oro". Queste connotazioni pseudo
culturali, anche rispetto a tante diatribe tenutesi rispetto ai
romani in Valle d'Aosta, potevano essere risparmiate, e invece
sembra che qualcuno si diverta a scrivere queste cose, avendo ben
chiaro che la scelta non è stata fatta qui, ma altrove, e ci è
stata imposta, o forse siamo convinti di averla fatta, ma nella
realtà ci è stata comunque imposta.
Altra cosa che mi preme di sottolineare è come in modo poco
serio e accattivante si cerchi di convincere come questa autostrada
non fa danno, e ci si aggrappa alla retrostante valle del Gran San
Bernardo con itinerari di grande interesse per gli sciatori. Da un
opuscolo che dovrebbe spiegare quali sono le caratteristiche
tecniche e di conformazione di questa arteria ce ne passa un
momentino. Altra cosa che peraltro mi ha fatto persino ridere per
le tragiche vicende legate al Parco del Gran Paradiso, è quando si
dice "dalla piana di Villeneuve da cui parte la strada per Introd e
le valli di Rhêmes e di Valsavarenche, serene e intatte nel Parco
Nazionale del Gran Paradiso". A questa gente qualcuno dovrebbe
spiegare che c'è un grave contenzioso in atto rispetto a questa
quiete serena e intatta all'interno del Parco del Gran
Paradiso.
Vengo all'ordine del giorno, ricordando che se a qualcuno
interessa, questo progetto di parere approvato all'unanimità nella
seduta del 25.4.1986 è disponibile, come del resto anche lo studio
relativo al mercato interno che a suo tempo abbiamo richiesto a
Strasburgo ma che gli uffici non hanno ancora inviato; noi per
altre vie siamo fortunatamente riusciti ad averlo per cui questa
documentazione la mettiamo volentieri a disposizione. L'ordine del
giorno recita:
"Vista la petizione contro la realizzazione dell'Autostrada
Aosta-Courmayeur sottoscritta da 1.136 persone;
Constatato che, con il passare del tempo diventano sempre più
forti i dubbi, le perplessità sull'opportunità di realizzare
un'opera come quella autostradale, che comporterebbe dei costi
molto elevati di costruzione e di gestione; deturperebbe un
prezioso ambiente montano; trasformerebbe la Valle d'Aosta in un
privilegiato canale di transito di inquinanti automezzi
pesanti;
Ribadita l'opportunità di potenziare il trasporto su rotaia
raddoppiando, smilitarizzando ed elettrificando la linea
Aosta-Chivasso; potenziando la linea Aosta - Pré-Saint-Didier;
progettando un collegamento con la rete internazionale;
il Consiglio regionale
della Valle d'Aosta
delibera
di esprimere un parere negativo sul progetto di autostrada da
Aosta al Tunnel del Monte Bianco
impegna
la Giunta regionale ad operare con urgenza per:
1)
ottenere una riduzione del passaggio degli
automezzi pesanti attraverso la nostra Regione;
2)
potenziare il trasporto su ferrovia".
PRESIDENTE:
Ha chiesto di parlare il Consigliere Tonino,
ne ha facoltà
TONINO - (P.C.I.):
Semplicemente per annunciare la
presentazione di un ordine del giorno che a conclusione di questa
discussione ribadisce le posizioni che prima ho espresso. In
particolare crediamo che a seguito delle giuste preoccupazioni che
sono contenute nella petizione, soprattutto in merito, da un lato
alle preoccupazioni dell'impatto che la nuova opera può avere sul
territorio, e dall'altro lato la richiesta pressante che lì viene
evidenziata di una più incisiva politica regionale a favore della
ferrovia nella nostra Regione, il nostro ordine del giorno chiede
di impegnare la Giunta regionale in primo luogo a far precedere
qualsiasi decisione, qualsiasi scelta in merito all'autostrada ed
al progetto esecutivo dell'autostrada da studi e valutazioni di
impatto ambientale, decise e commissionate da questo Consiglio
regionale e in secondo luogo a promuovere, nelle diverse forme,
iniziative per rilanciare la funzione e il ruolo della ferrovia in
Valle d'Aosta.
PRESIDENTE:
Dichiaro chiusa la discussione generale. Ha
chiesto di parlare il Presidente della Giunta, ne ha facoltà.
ROLLANDIN - (U.V.):
Encore une fois on a écouté les
raisons qui étaient à la base du choix de la part de M. Viberti, en
tant que représentant de Nuova Sinistra, de s'opposer à la
construction de l'autoroute. Je crois qu' on aura encore plusieurs
occasions de discuter du problème de l'autoroute, on discutera dans
son ensemble du projet tel qu'il a été présenté en suivant même les
indications de la Commune, on aura encore la possibilité de
discuter le résultat de l'étude que les experts sont en train de
faire, comme a annoncé le Président de la R.A.V. à ce propos. Je
dois dire que ce serait un peu inutile de reprendre dans son
ensemble le discours et de représenter les raisons qui étaient à la
base du choix que les forces de la majorité et les forces de
minorité avaient fait, conscients des risques qu'il y a en
choisissant l'autoroute et en sachant d'autre part qu'on n'avait
pas choisi l'autoroute contre le chemin de fer. On l'a souligné et
le fait même d'avoir repris le discours, d'avoir fait la requête
d'un côté de développer le réseau de chemin de fer dans notre
Région et en même temps de voir la possibilité de faire cette
liaison avec Martigny, c'est la démonstration réelle de la
disponibilité de la part du gouvernement vis-à-vis du chemin de
fer.
A propos des soucis pour ce qui est le milieu et
l'environnement, je crois que dès le début l'Administration
régionale a été sensible à ce discours, mais pour ce qui est de la
première partie de l'embranchement et pour l'autre partie de
l'autoroute, je crois qu'on a eu l'exigence, avant de faire cette
étude d'impact, de discuter avec les Administrations communales les
différents choix techniques et les solutions qui pouvaient être
proposées, toujours en donnant comme sûr le choix de l'autoroute. A
ce sujet je crois que c'est inutile de dire qu'il
y
a des
positions différentes qui remontent à une discussion qui a déjà été
faite au niveau de Conseil régional.
Je crois donc de dire assez clairement qu'on a examiné les
différentes exigences qui sont exprimées par la pétition, et on
croit qu'en poursuivant la route qu'on a déjà entreprise,
c'est-à-dire de faire le maximum d'attention vis-à-vis des
possibilités opérationnelles de cette société et du respect du
milieu, on donnera la réponse concrète aux exigences aussi des
signataires de la pétition.
Je crois que c'est inutile de reprendre chaque fois qu'on parle
d'autoroute le débat dès le début, peut-être que les arguments
qu'on a porté selon certains Conseillers ne sont pas suffisants, et
je peux le comprendre, on cherchera même de donner davantage des
réponses sérieuses et concrètes en faisant des études à ce
sujet.
Pour ce qui est du problème de la substitution du Conseiller
Torrione, un élément qui a été inséré en tant qu'ordre du jour, je
voudrais à ce propos dire que le 21 du mois de mai j'ai envoyé une
lettre à la Présidence du Conseil en demandant l'inscription de
l'objet concernant la substitution du Conseiller Torrione, lettre
que je vais vous lire:
"Presa d'atto delle dimissioni di un rappresentante della
Regione in seno al Consiglio di Amministrazione della società
R.A.V..
In data 9 maggio 1986 il Consigliere regionale Gianni Torrione
aveva rassegnato le proprie dimissioni dalla carica di Consigliere
di Amministrazione della società Raccordi Autostradali, il
Consiglio regionale nella seduta del 12 aveva rinviato dietro
richiesta di questa Presidenza la relativa presa d'atto. A seguito
di contatti verbali con il Consigliere interessato si prega ora di
voler nuovamente inserire l'argomento in oggetto fra quelli in
discussione nella prossima seduta del Consiglio regionale ".
Je crois donc qu'il n'y a pas de problèmes à ce sujet, vu que
l'iter bureaucratique a été dépassé. On avait justement demandé
qu'il y ait l'inscription à l'ordre du jour de cette substitution,
et donc de notre part il n'y a aucune difficulté à inscrire ou
quand même à prévoir cette substitution dans les deux jours du
Conseil que nous sommes en train de discuter.
On examinera les deux ordres du jour: sur le premier je crois
qu'on ne peux absolument pas être d'accord, vu qu'il reprend dans
son ensemble le discours. Sur le deuxième, en particulier pour ce
qui est du choix de privilégier le chemin de fer, on s'abstiendra
sur cette partie, compte tenu du fait que nous sommes intéressés au
développement du chemin de fer et cela nous l'avons démontré pas
des faits réels.
PRESIDENTE:
Colleghi Consiglieri, la Presidenza deve un
chiarimento circa l'iscrizione richiesta dal Presidente della
Giunta della presa d'atto delle dimissioni dal Consiglio della
R.A.V del Consigliere Torrione.
Sono Vice Presidente, non conosco le ragioni per cui questo
argomento non è stato inviato per iscritto al Consiglio. Ad ogni
modo è, mi dicono gli uffici, in elenco per l'iscrizione del
prossimo ordine del giorno del Consiglio già previsto per i giorni
10-11 giugno. Se il Consiglio è d'accordo di lasciare l'iter come
era stato previsto dal Presidente Bondaz e l'iscrizione al
Consiglio per iscritto il 10 e l'11, mi sembra che sia la prassi
più normale.
Siccome il Presidente della Giunta è in grado di chiedere
l'iscrizione urgente con la maggioranza dei 2/3 per una immediata
discussione, è nelle sue facoltà poterlo fare e se me lo conferma
alla fine di questo oggetto, metterei in votazione per l'iscrizione
e per la votazione domani mattina.
Accantoniamo per il momento questo argomento, richiamo
l'attenzione del Consiglio sui due ordini del giorno che sono stati
presentati. Devo forse al Consiglio un altro chiarimento che
d'altra parte è già acquisito perchè altre volte sono state
esaminate petizioni.
Sulle petizioni non ci sono voti, come dice lo Statuto,
l'iniziativa spetta al Presidente della Giunta a nome della Giunta,
ai Consiglieri e al popolo valdostano attraverso una procedura ben
precisa che non è quella delle petizioni. Le petizioni sono dunque
un mezzo per provocare una discussione, da parte del Consiglio, nel
Consiglio, quindi sulla petizione non ci sono voti nè
pronunciamenti.
Per quanto ho detto prima, siccome l'iniziativa di presentare un
ordine del giorno spetta anche al Consigliere regionale, sono stati
presentati due ordini del giorno e su questi il Consiglio è
chiamato a pronunciarsi, mentre sulla petizione non ci sarà che una
semplice, formale, presa d'atto.
Questa è stata la procedura che è stata sempre seguita in
mancanza di una precisazione sull'articolo 29 che parla delle
petizioni, mi sembra che l'interpretazione sia ovvia proprio perchè
ci si rifà allo Statuto e la petizione non è una iniziativa che
possa portare al voto o al pronunciamento.
Colleghi Consiglieri, essendo stato presentato prima l'ordine
del giorno del Consigliere Viberti che fra l'altro vi è stato anche
distribuito in precedenza, vi chiedo di pronunciarvi sull'ordine
del giorno presentato dal Consigliere Viberti, di cui do
lettura:
Vista
la petizione contro la realizzazione
dell'Autostrada Aosta-Courmayeur sottoscritta da 1.136
persone;
Constatato
che, con il passare del tempo
diventano sempre più forti i dubbi, le perplessità sull'opportunità
di realizzare un'opera come quella autostradale, che comporterebbe
dei costi molto elevati di costruzione e di gestione; deturperebbe
un prezioso ambiente montano; trasformerebbe la Valle d'Aosta in un
privilegiato canale di transito di inquinanti automezzi
pesanti;
Ribadita
l'opportunità di potenziare il
trasporto su rotaia raddoppiando, smilitarizzando ed elettrificando
la linea Aosta-Chivasso; potenziando la linea
Aosta-Pré-Saint-Didier; progettando un collegamento con la rete
internazionale;
Il Consiglio regionale
della Valle d'Aosta
delibera
di esprimere un parere negativo sul progetto di autostrada da
Aosta al Tunnel del Monte Bianco
impegna
la Giunta regionale ad operare con urgenza per:
1)
ottenere una riduzione del passaggio degli
automezzi pesanti attraverso la nostra Regione;
2)
potenziare il trasporto su ferrovia.
PRESIDENTE:
Ha chiesto di parlare sull'ordine del giorno
il Presidente della Giunta, ne ha facoltà.
ROLLANDIN - (U.V.):
Seulement pour dire à propos de
l'ordre du jour que si on est appelé à le voter dans son ensemble
on ne peut pas le voter, si au contraire il sera voté par points,
sur le premier notamment on est contraire, sur le deuxième on
s'abstiendra.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI - (N.S.):
Non ho nessuna difficoltà a richiedere
una votazione separata, d'altra parte avverrà la stessa cosa anche
per l'ordine del giorno del Consigliere Tonino.
PRESIDENTE:
Il Consiglio è chiamato ad esprimersi
sull'ordine del giorno del Consigliere Viberti per votazione
separata.
Metto in votazione la prima parte:
ESITO DELLA VOTAZIONE
Presenti: 29
Votanti: 23
Favorevoli: 1
Contrari: 22
Astenuti: 6 (Bajocco, Cout, Dolchi, Mafrica, Millet, Tonino)
Il Consiglio non approva
PRESIDENTE:
Metto in votazione la seconda parte, punto
1°:
ESITO DELLA VOTAZIONE
Presenti: 29
Votanti: 1
Favorevoli: 1
Contrari: 22
Astenuti: 6 (Bajocco, Cout, Dolchi, Mafrica, Millet, Tonino)
Il Consiglio non approva
PRESIDENTE:
Metto in votazione il 2° punto della seconda
parte:
ESITO DELLA VOTAZIONE
Presenti: 29
Votanti: 1
Favorevoli: 1
Astenuti: 28 (Aloisi, Bajocco, Baldassarre, Beneforti, Berti,
Breuvé, Chabod, Cout, De Grandis, Dolchi, Faval, Fosson, Lanièce,
Lanivi, Mafrica, Maquignaz, Marcoz, Martin, Millet, Pascale,
Perrin, Pollicini, Ricco, Rollandin, Tamone, Tonino, Torrione,
Voyat)
Il Consiglio non approva
PRESIDENTE:
Si passa alla discussione sull'ordine del
giorno presentato dal Consigliere Tonino, di cui do lettura:
Il Consiglio regionale
Vista
la petizione presentata dal Comitato
contro l'autostrada Aosta-Courmayeur, con la quale si chiede una
revisione della scelta autostradale già operata dal Consiglio
regionale;
Considerata
la giusta preoccupazione, che la
petizione evidenzia, in merito all'impatto ambientale dell'opera
autostradale;
Tenuto conto
della richiesta di una più
incisiva politica regionale a favore della ferrovia nella nostra
Regione;
impegna
la Giunta regionale
1)
a far precedere qualsiasi scelta o decisione in
merito a progetti esecutivi dell'autostrada da studi che valutino
l'impatto ambientale della nuova opera, studi appositamente
commissionati dalla Regione e redatti da tecnici di
fiducia;
2)
a promuovere iniziative e progetti per lo sviluppo
delle ferrovie in Valle d'Aosta, miranti a collegare la ferrovia
Aosta-Chivasso alle reti ferroviarie europee.
PRESIDENTE:
Ha chiesto di parlare il Consigliere Viberti,
sull'ordine del giorno del Consigliere Tonino, ne ha facoltà.
VIBERTI - (N.S.):
Per chiedere la votazione separata
relativa agli impegni, anche perchè mi auguro che all'interno del
gruppo comunista venga data la briglia sciolta e così finalmente
vedremo qual è la reale posizione dei colleghi rispetto al problema
dell'autostrada e della ferrovia.
PRESIDENTE:
Ha chiesto di parlare il Consigliere
Rollandin, ne ha facoltà.
ROLLANDIN - (U.V.):
Sur le premier point de l'ordre du
jour présenté par M. Tonino, là où on dit "studi appositamente
commissionati dalla Regione", les représentants à l'intérieur de la
R.A.V. ont déjà prévu ces études et de la part de l'Administration
régionale on est d'accord sur cela. Donc on s'abstiendra sur ce
point qui est assez inutile.
Le deuxième point est à mon avis dépassé du fait qu'on a déjà
chargé une Etude professionnelle d'approfondir ce problème, donc il
pourrait bien être retiré. Si au contraire ce point sera maintenu,
on s'abstiendra de le voter.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Voglio precisare rispetto al secondo
punto che chiediamo non solo uno studio di fattibilità sull'Aosta -
Martigny, ma iniziative e progetti sul complesso delle ferrovie,
quindi un piano organico relativo allo sviluppo delle ferrovie, che
abbia anche quell'obiettivo.
PRESIDENTE:
È stata richiesta la votazione per punti
separati. Metto in votazione il primo punto dell'ordine del
giorno.
ESITO DELLA VOTAZIONE
Presenti: 29
Votanti: 7
Favorevoli: 7
Astenuti: 22 (Aloisi, Baldassarre, Beneforti, Berti, Breuvé,
Chabod, De Grandis, Fa-val, Fosson, Lanièce, Lanivi, Maquignaz,
Marcoz, Martin, Pascale, Perrin, Pollicini, Ricco, Rollandin,
Tamone, Torrione, Voyat)
Il Consiglio non approva
PRESIDENTE:
Metto in votazione il 2° punto dell'ordine
del giorno.
ESITO DELLA VOTAZIONE
Presenti: 29
Votanti: 10
Favorevoli: 10
Astenuti: 19 (Aloisi, Baldassarre, Beneforti, Berti, Chabod, De
Grandis, Faval, Fosson, Lanièce, Lanivi, Maquignaz, Marcoz, Martin,
Perrin, Pollicini, Ricco, Rollandin, Tamone, Voyat)
Il Consiglio non approva
PRESIDENTE:
Il Consiglio prende atto dell'oggetto n.
23.
