Classificazione
EDILIZIA
Edilizia residenziale



Oggetto del Consiglio n. 1678 del 23 giugno 2022 - Resoconto
OGGETTO N. 1678/XVI - Interpellanza: "Predisposizione di una
norma che chiarisca le modalità di assegnazione degli alloggi di
ERP".
Bertin (Presidente) -
Punto n. 53. Illustra il
consigliere Baccega.
Baccega (FI) -
Oggi è la Giornata dell'edilizia
residenziale pubblica, quindi anche in quest'interpellanza torniamo
a parlare di ERP, anche se questo sappiamo che non la appassiona,
Assessore. Siamo riusciti a farvi dire, nelle diverse
interpellanze, interrogazioni e mozioni che abbiamo presentato nei
questi venti mesi, che la Valle d'Aosta ha ben 133 alloggi vuoti
che richiedono interventi di ristrutturazione e che tutto tace. Lo
dico anche guardando a destra, parlo agli amici della Sinistra,
aspettavamo anche da voi un sussulto, perché da sempre voi avete in
qualche modo seguito con attenzione l'edilizia residenziale
pubblica. Silenzio. Ricordo con grande piacere le collaborazioni
che io avevo avuto con Marino Guglielminotti Gaiet, Assessore alla
casa del Comune di Aosta, Titti Forcellati, attuale Assessore,
collaborazioni dove c'era grande attenzione all'edilizia
residenziale pubblica e dove si erano portati importanti risultati.
Sono davvero esterrefatto per un certo silenzio. Avevamo anche
avuto la soddisfazione il giorno dopo il Consiglio regionale nel
quale avevamo appunto evidenziato che c'erano degli alloggi sparsi
sul territorio che dovevano essere ristrutturati... parlo in
quest'interpellanza dei due alloggi di Morgex, due alloggi che
immediatamente hanno visto la visita dei tecnici e sono stati
ristrutturati, ma dopo la ristrutturazione, ahimè, sono rimasti
vuoti, sono ancora lì che aspettano un assegnatario. Spero di poter
avere nella risposta dell'Assessore, perché l'interpellanza è di
quindici giorni fa, che ieri o l'altro ieri sono stati visitati da
alcune famiglie e saranno assegnati nei prossimi giorni; questa
sarebbe davvero una gran bella notizia. Abbiamo avuto modo di
audire i vertici dell'ARER nelle Commissioni III e V alla presenza
del Direttore e di un Dirigente dell'ARER che ci hanno illustrato
l'ipotesi, la strategia della loro gestione. Abbiamo avuto anche
modo di ricordare al Consiglio che dopo la verifica dei requisiti
ci sono dei bandi per l'assegnazione delle case popolari che vedono
511 nuclei familiari utilmente collocati e in attesa di un alloggio
ormai da anni, altri ventisei nuclei sono nella graduatoria per la
mobilità che vede gli spostamenti per sottoutilizzo e
sovraffollamento.
Abbiamo anche ripreso le dichiarazioni della Dirigente e del
Direttore dell'ARER in Commissione, che a mia domanda precisa su
come venivano fatte le assegnazioni e se si teneva conto, visto che
il bando è regionale, della residenza dei nuclei per le
assegnazioni degli alloggi avevano sottolineato che di questo si
sarebbe tenuto conto, invece abbiamo riscontro e contezza di
proposte di assegnazione di alloggi a nuclei di Aosta, l'ho già
detto una volta, ma non perché Valpelline non è un bel Comune,
semplicemente perché Valpelline è lontano da Aosta e per chi lavora
ad Aosta e ha i figli che vanno a scuola ad Aosta diventa
complicato spostarsi in Valpelline, perché è un bel paese, è un bel
comune Valpelline. La stessa cosa è successa in Bassa Valle, nuclei
di Aosta, assegnazione a Pont-Saint-Martin, veramente è una cosa
che non riusciamo a capire. Ora abbiamo ulteriormente verificato
che i due alloggi di Morgex sono ancora disponibili, lo ribadisco,
speriamo che in questi giorni ci sia stata comunque un'attenzione
particolare dopo la presentazione di quest'interpellanza.
Chiediamo inoltre quanti alloggi di ERP sono attualmente in fase
di ristrutturazione, in quali comuni sono ubicati e se potranno
essere assegnati entro fine anno.
Domandiamo ancora se è intenzione del Governo predisporre una
norma di legge, c'è da modificare la legge n. 3, l'abbiamo detto
più volte, che chiarisca quali alloggi vanno assegnati alla
graduatoria del bando e quali alla mobilità. Grazie Assessore,
aspetto la sua risposta.
Presidente -
Risponde l'assessore Barmasse.
Barmasse (UV) -
In riferimento alla sua richiesta, la
Giunta regionale, con propria deliberazione n. 857 del 21 giugno
2019, avente a oggetto: "Approvazione dei criteri generali per
l'approvazione del bando di concorso per la formazione della
graduatoria definitiva finalizzata all'assegnazione di alloggi di
edilizia residenziale nell'ambito territoriale della Valle
d'Aosta", ha definito al punto D quanto segue: "la modalità di
assegnazione degli alloggi disponibili agli aventi diritto avverrà
in base all'ordine della graduatoria definitiva, modificata in
funzione dell'ubicazione dell'alloggio da assegnare". Dà tre punti
aggiuntivi ai residenti nel comune in cui è ubicato l'alloggio, due
punti aggiuntivi ai residenti nel raggio di 10 chilometri dal
comune in cui è ubicato l'alloggio, un punto aggiuntivo ai
residenti nel raggio di 30 chilometri dal comune in cui è ubicato
l'alloggio. Ne consegue che differenze di punteggio superiore a tre
punti nella graduatoria generale non possono comunque essere
superate dai punteggi attribuiti in base alla distanza di residenza
rispetto all'ubicazione dell'alloggio da assegnare.
Tra gli altri due alloggi di Morgex sono risultati assegnabili a
seguito di esecuzione dei lavori di manutenzione necessari
nell'estrazione trimestrale di maggio 2022 e sono dunque stati
proposti prioritariamente agli assegnatari in graduatoria per la
mobilità volontaria nel limite massimo del 20 percento di quelli
disponibili assegnabili ai sensi del vigente regolamento per
l'assegnazione e la gestione di alloggi di edilizia residenziale
pubblica in conformità alla vigente graduatoria definitiva
conseguente al bando regionale, approvato con deliberazione del CdA
48 del 5 agosto 2020, se adeguati e rispondenti alle richieste dei
nuclei. Successivamente sono stati e sono tuttora proposti agli
assegnatari per cui risultano adeguati, ai sensi dell'articolo 16
della legge regionale n. 3/2013 secondo l'ordine della graduatoria
definitiva modificata in funzione dell'ubicazione. La graduatoria
per i due alloggi di Morgex riporta sia la posizione e il punteggio
nella graduatoria generale, sia la posizione di punteggi modificati
in base alla distanza. In tale graduatoria i nuclei residenti in
Valdigne sono in numero pari a cinque, uno al secondo posto, uno al
cinquantesimo, uno al centosedicesimo posto, uno al
centotrentanovesimo posto e l'ultimo al centocinquantesimo posto,
poiché per gli altri nuclei gli alloggi assegnabili di Morgex non
risultano adeguati. L'azienda procede a convocare il primo nucleo
avente diritto e, in caso di rinuncia, convoca il secondo e così
via, senza che sia possibile determinare a priori con esattezza in
quanto tempo l'alloggio verrà assegnato in seguito all'accettazione
di un nucleo. Preciso che attualmente non sono in corso lavori di
manutenzione all'interno di alloggi sfitti.
Come già richiamato, la definizione precisa delle modalità di
assegnazione degli alloggi per la graduatoria del bando regionale e
la graduatoria per la mobilità è contenuta nel regolamento per
l'assegnazione e la gestione di alloggi di edilizia residenziale
pubblica in conformità alla vigente graduatoria definitiva
conseguente al bando regionale approvato con deliberazione del CdA
n. 48 del 5 agosto 2020 e trasmessa da ARER ufficialmente alla
struttura regionale competente con nota protocollo n. 4529 del 10
agosto 2020, con particolare riferimento all'articolo 4, questo è
quanto. Mi permetta solamente di dire, perché come giustamente lei
ha detto in premessa: "situazione disastrosa...", io vorrei
solamente ricordare che quasi 70 milioni di investimenti
sull'edilizia residenziale pubblica non sono proprio nulla, poi si
può sempre fare di più ma dimenticare sempre tutto ciò che viene
fatto non mi sembra molto corretto.
Presidente -
La parola al consigliere Baccega.
Baccega (FI) -
Assessore, non dimentichiamo ma sappiamo
cosa abbiamo fatto in passato, sappiamo quanti edifici sono stati
costruiti, realizzati, quindi risorse investite e assegnate, è da
un po' di anni che non si vede un mattone che si muove, questo che
sia chiaro! Lei mi ha palesato un minestrone di burocrazia tra
regolamento, delibere, ordini del giorno, eccetera, che va
sicuramente rivista e ribadisco ancora una volta, credo che nel
prossimo Consiglio potremo affrontarlo meglio, ci saranno le
opportunità per farlo. Questa legge n. 3 ha bisogno di essere
rivista, ha bisogno di essere valutata. Probabilmente quella scelta
che fu fatta nella gestione unica del bando non è stata una scelta
oculata, valutiamolo. Il dramma è che abbiamo un gestore che è
l'ARER che prosegue il suo percorso con grande attenzione agli
aspetti burocratici, che sono regolamenti e leggi che rispetta,
questo ovviamente, con una forte mancanza di grande empatia
rispetto a quelli che lei ha ricevuto questa mattina, ma dall'altra
parte probabilmente c'è un Assessorato che, purtroppo, non ha le
risorse - non parlo di risorse economiche ma parlo di personale -
perché sappiamo che è rimasto senza dirigente per quasi un anno o
forse di più, quindi di questo ne diamo atto, non è che siamo qui a
picchiare in testa solo perché ci piace picchiare in testa. Se
quindi tutti insieme si vuole fare un lavoro per dire a quelle
persone che si può migliorare credo sia il percorso migliore
piuttosto che tutte le volte prendersi tre o quattro interpellanze
sugli stessi argomenti e sono certo che da qui a qualche ora
qualcuno dirà: "finalmente mi hanno chiamato per l'assegnazione dei
due alloggi di Morgex", e questo mi fa piacere. Io auspico che
anche gli alloggi che sono stati ristrutturati, perché erano sette
in tutto gli alloggi, ce ne sono altri cinque pronti, siano stati
assegnati o siano in fase di assegnazione perché erano pronti e
ristrutturati.
