Classificazione
CASA DA GIOCO



Oggetto del Consiglio n. 1640 del 22 giugno 2022 - Resoconto
OGGETTO N. 1640/XVI - Interrogazione: "Aggiornamento e futura
gestione del sistema informativo della Società Casino de la
Vallée".
Bertin (Presidente) -
Il punto n. 12 verrà trattato, come
detto questa mattina, insieme ai punti n. 30 e 31, per cui passiamo
al punto n. 13 dell'ordine del giorno.
Risponde l'assessore Caveri.
Caveri (AV-VdA Unie) -
Si tratta anzitutto, collega
Aggravi, di essere realisti nella fotografia della situazione.
L'analisi della complessa struttura informatica della Casino ha
rivelato uno stato generale di obsolescenza dell'infrastruttura,
sia software che hardware, e richiede oggi un importante urgente e
necessario adeguamento.
A dire il vero, tale stato di cose era ben presente anche al
precedente amministratore, il quale, nel verbale di assemblea del
15 luglio del 2021, fra l'altro io ero ovviamente presente,
sottolineò fra le altre cose il "Rischio di continuità aziendale a
causa della vetustà del sistema informatico".
Inoltre affermò: "È stata avviata una verifica tecnica dalla
quale è emerso che, per una percentuale di circa l'85%, il sistema
risulta superato e appare complicata persino la sostituzione delle
componenti usurate", non sto a dirle che tipo di software
c'era.
"È stata attivata" - proseguiva l'amministratore unico - "la
procedura per ottenere una manifestazione di interesse di mercato
per la fornitura di un servizio informatico in service, al quale
hanno risposto due grandi società con le quali il percorso è stato
momentaneamente sospeso ma che potrebbe essere ripreso".
Infatti, con avviso del 15 aprile 2021, pubblicato sul sito
aziendale, fu promossa una ricerca per l'affidamento della
fornitura da attuare con contratto di leasing operativo per il
rinnovo tecnologico sistemi informativi dell'unità produttiva Casa
da gioco della Casino de la Vallée.
È pertanto appurato da tempo che l'infrastruttura informatica di
rete della società soffre di una grave obsolescenza che rischia di
compromettere la funzionalità dei sistemi di gioco con rischi per
la continuità e anche ovviamente per la redditività aziendale, come
comprovato da alcuni episodi che sono intervenuti nel tempo.
Al fine di realizzare un programma di azioni concrete, l'attuale
amministratore unico ha richiesto, all'inizio della sua attività,
una valutazione tecnica sullo stato del sistema informatico e sulle
azioni improcrastinabili da avviare.
All'esito della valutazione è stato prodotto un documento le cui
conclusioni in estrema sintesi confermano la criticità del sistema
dovuta all'invecchiamento dei componenti hardware e software, con
relativa estrema difficoltà a effettuarne la manutenzione proattiva
e reattiva.
Anche le stime d'intervento più prudenziali - rispondo alla
seconda domanda - sono largamente al di sopra di quanto stanziato
dal piano concordatario, che aveva preso in considerazione la
necessità di un intervento di rinnovo del sistema informatico ma ne
aveva largamente sottovalutato la natura, l'urgenza e
l'onerosità.
Per quel che riguarda la terza domanda, la relazione cui si è
già fatto riferimento ha costituito la base per la costruzione del
capitolato di servizi per il quale, in data 15 dicembre 2021, è
stata chiesta una pubblica manifestazione d'interesse per
l'erogazione di un servizio globale di gestione di sistemi
informativi aziendali, una formula che consente di riportare a
costi di gestione tutti gli oneri connessi al rinnovamento
tecnologico e che, al tempo stesso, consente di avere un partner
professionale che condivida con la società il rischio di
transizione.
In data 31 gennaio 2022 hanno risposto una serie di società, che
poi le darò.
In data 24 febbraio e successivamente in data 11 marzo, i
fornitori sono stati convocati per illustrare il capitolato tecnico
e per i primi approfondimenti.
Vista la grande complessità dei servizi richiesti, è stata
definita al 26 aprile, per la scadenza della presentazione delle
proposte offerte, il termine ulteriormente prorogato, su richiesta
di alcuni candidati, al 23 maggio scorso. Nelle settimane trascorse
è stato consentito ai candidati di svolgere un'attenta
due
diligence
del sistema esistente anche con dei sopralluoghi.
Alla scadenza del termine, solo una società ha formulato
un'offerta, le altre hanno formalizzato la loro rinuncia, oppure
non hanno fatto pervenire alcuna offerta.
L'offerta è parsa convincente sotto il profilo tecnico, anche
per la qualità delle competenze del candidato. I contenuti
riflettono le criticità e le emergenze della valutazione aziendale
e propongono scelte tecnologiche che appaiono innovative e
adeguate.
La preoccupazione per lo stato del sistema informatico ha fatto
sì che l'amministratore unico, a salvaguardia della continuità
aziendale, abbia comunicato doverosamente al commissario
giudiziale, con una lettera del 25 maggio 2022, la situazione in
essere, per valutare la possibilità di agire in deroga al piano
concordatario.
Il commissario ha già manifestato, con una lettera del 7 giugno
scorso, la condivisione delle preoccupazioni aziendali e ha
suggerito di inoltrare istanza al Giudice delegato, unitamente - è
ovvio - a un piano di sostenibilità finanziaria che le attuali
condizioni aziendali rendono possibile.
Quindi la società sta operando in tal senso e a giorni sarà
inoltrata la necessaria istanza.
Concludo osservando che si tratta dunque di un tema
significativo e importante, perché dobbiamo immaginare... lei
conosce la gestione assai complessa che riguarda, ad esempio, il
sistema delle slot machine e tutta quella connessione di rete
aziendale che purtroppo, nel tempo, mentre si è lavorato molto
sugli aspetti immobiliari, per così dire, costruttivi, ci si è,
molto spesso - e purtroppo oggi se ne pagano le conseguenze -
dimenticati quel cuore importante in una struttura che, oramai da
molti anni, vede accanto ai giochi tradizionali anche dei giochi
elettronici che sono strettamente collegati ad apparecchiature di
questo genere.
Presidente -
Per replica, consigliere Aggravi.
Aggravi (LEGA VDA) -
Ringrazio l'Assessore per aver fatto
chiarezza rispetto alle domande e alla procedura che è stata
definita. Sicuramente la criticità di un sistema informatico e
informativo come quello della Casino, e soprattutto per un'azienda
che ha una sua Business Unit fatta di elettronica, perché se una
volta il gioco lavorato era lavorato a mano, il gioco elettronico
sappiamo che è altra cosa, addirittura qualcuno ipotizzava di
cercare di fare concorrenza a realtà di isole lontane che è
difficile, e lì è tutta elettronica; da questo lato sicuramente
l'aspetto dell'anzianità, per essere gentili, del sistema e
soprattutto determinati eventi che sono stati anche oggetto di
notizie di stampa, non possono più rimandare un'attività di questo
tipo.
La ringrazio per avere poi copia delle informazioni che diceva,
intanto io mi auguro che la procedura sia stata fatta nella
migliore delle possibilità e che, soprattutto, questo soggetto
possa fornire una compiuta assistenza e supporto non soltanto a una
realtà importante, lo diciamo sempre, ma soprattutto a quell'ambito
più critico che è la parte informatica, che ci tocca a vari
livelli, a tutte le realtà non solo dell'Amministrazione ma anche,
soprattutto, alle realtà produttive di questo tipo.
Per il resto mi riservo poi, eventualmente, di proseguire
nell'attività ispettiva.
