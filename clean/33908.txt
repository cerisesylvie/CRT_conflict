Classificazione
LAVORO
Politica del lavoro



Oggetto del Consiglio n. 1926 del 27 luglio 2011 - Resoconto
OGGETTO N. 1926/XIII - Approvazione delle integrazioni del
Piano triennale di politica del lavoro 2009-2011 approvato con
deliberazione del Consiglio regionale n. 668/XIII in data 15 luglio
2009.
Il Consiglio
Richiamati:
- la legge regionale 31 marzo 2003, n. 7 recante
"Disposizioni in materia di politiche regionali del lavoro, di
formazione professionale e di riorganizzazione dei servizi per
l'impiego";
- il Piano triennale di politica del lavoro 2009-2011,
definito ai sensi dell'articolo 4 della suddetta legge regionale e
approvato con propria deliberazione n. 668/XIII in data 15 luglio
2009;
- la deliberazione della Giunta regionale n. 3098 in data 6
novembre 2009 concernente "Approvazione delle istruzioni per la
fissazione dei termini e delle modalità nella gestione dei benefici
previsti dal Piano triennale di politica del lavoro 2009-2011,
approvato con propria deliberazione n. 668/XIII in data 15 luglio
2009";
Accertato che, sebbene in Valle d'Aosta il tasso di
disoccupazione si attesti al 4,4% rispetto a una media nazionale
dell'8,7%, la crisi economica non è ancora conclusa pur in presenza
di deboli segnali di ripresa;
Preso atto, in particolare, che la disoccupazione giovanile
rappresenta una tematica su cui si concentrano le attenzioni di
tutti gli Stati europei;
Rimarcato che recenti indagini sulla disoccupazione giovanile
nelle 315 Regioni europee classificano la Valle d'Aosta alla 166°
posizione, collocandola sostanzialmente tra le aree che hanno
resistito alla crisi internazionale;
Sottolineato che, a seguito di un censimento effettuato dal
Dipartimento politiche del lavoro e della formazione, alla data del
1° maggio 2011 nella fascia d'età 18-32 anni risultano disoccupati
in cerca di lavoro n. 282 diplomati e n. 91 laureati;
Ritenuto necessario, pertanto, mettere in atto politiche
attive del lavoro tese ad incentivare l'assunzione dei predetti
disoccupati presso le imprese, ivi compresi gli studi
professionali, al fine di contrastare il fenomeno del precariato
cosiddetto "intellettuale";
Richiamata la deliberazione della Giunta regionale n. 3580 in
data 23 dicembre 2010, concernente l'approvazione del bilancio di
gestione per il triennio 2011-2013, con attribuzione alle strutture
dirigenziali di quote di bilancio e degli obiettivi gestionali
correlati, del bilancio di cassa per l'anno 2011 e di disposizioni
applicative;
Rilevato che il Consiglio per le Politiche del Lavoro nella
seduta del 7 giugno 2011 ha espresso parere favorevole;
Visto il parere favorevole di legittimità rilasciato dal
Coordinatore del Dipartimento politiche del lavoro e della
formazione, ai sensi dell'articolo 3, comma 4, della legge
regionale 23 luglio 2010, n. 22;
Visto il parere della IV Commissione consiliare
permanente;
Delibera
1) di approvare le integrazioni del Piano triennale di
politica del lavoro 2009/2011, approvato con propria deliberazione
n. 668/XIII in data 15 luglio 2009, come specificato nell'allegato
che fa parte integrante della presente deliberazione;
2) di dare atto che la presente deliberazione non comporta
impegni di spesa.
Allegato
(omissis)
Presidente
- La parola al Presidente della Regione,
Rollandin.
Rollandin (UV)
- Grazie Presidente.
L'atto che viene sottoposto all'attenzione dei colleghi è il
risultato di un lavoro svolto in modo egregio dalla commissione
competente, che vede impegnati i colleghi insieme alle forze
sociali e sindacali, per la predisposizione del programma di
formazione nel suo insieme e di lavoro.
L'Unione europea si è prefissata l'obiettivo di raggiungere,
entro il 2020, un tasso di occupazione del 75 percento per le
persone di età compresa fra 20 e 64 anni, un impegno molto
ambizioso, tenendo conto delle difficoltà che ci sono, e che
coinvolge una serie di azioni che sono state proposte e che si
stanno portando avanti, a livello regionale, nei programmi che
vengono predisposti. La crisi ha fatto scendere il tasso di
occupazione al 69 percento e ha fatto salire il tasso europeo di
disoccupazione oltre il 10 percento; pertanto, per raggiungere
entro il 2020 un tasso di occupazione del 75 percento, sarà
necessaria una crescita occupazionale media leggermente superiore
ad un percento annuo, poiché i tassi di fecondità sono in calo
nell'Unione europea e la popolazione in età lavorativa fra 15 e 64
anni comincerà a diminuire a partire già dal 2012, nonostante le
continue ondate migratorie. Non basta garantire che i cittadini
rimangano sul mercato del lavoro ed acquisiscano competenze
necessarie per ottenere un posto, la ripresa deve basarsi su una
crescita che possa portare occupazione, quindi è necessario creare
le giuste condizioni per generare più posti di lavoro.
Le politiche a favore della creazione di posti di lavoro devono
tener conto dell'importante contributo delle piccole e medie
imprese, che sono poi l'ossatura anche della nostra regione. Oltre
il 99 percento delle imprese dell'Unione europea è costituita da
piccole e medie imprese, che rappresentano i due terzi dei posti di
lavoro nel settore privato. In particolare la disoccupazione
giovanile rappresenta la tematica su cui si concentrano le
attenzioni oggi di tutti gli Stati europei e credo che, a livello
locale, a più riprese abbiamo parlato di questo tema. I giovani
lavoratori temporanei e gli immigrati sono stati fra i gruppi più
duramente colpiti dal rallentamento dell'economia; a livello
nazionale il tasso di disoccupazione dei giovani fino a 25 anni ha
toccato il 30 percento. Secondo uno studio di
Datagiovani
,
in Italia il lavoro dipendente è arretrato di cinque anni,
assestandosi ai livelli del 2006 con gli effetti della crisi. A
subire l'emorragia dei posti, secondo l'elaborazione dello studio
Datagiovani
, negli ultimi dati INPS sono soprattutto gli
under 35 che rispetto al 2006 sono diminuiti del 12,6 percento
passando da 4.600.000 a 4.000.000 e, a livello territoriale, è al
nord che si registrano le flessioni maggiori.
Nell'ultimo quinquennio la struttura dell'occupazione è molto
cambiata: se nel 2006 i dipendenti under 35 rappresentavano quasi
il 40 percento del totale, ora sono scesi a poco più di un terzo;
inoltre è cresciuta la componente dei giovani con meno di 25 anni
fra i lavoratori a tempo determinato, mentre è obiettivamente
diminuito, e di molto, anche con tutte le manovre che abbiamo visto
negli ultimi tempi, l'impegno a tempo indeterminato, e questo è il
dato oggettivamente più difficile da superare. Oggi i diplomati
rappresentano il 45 percento degli under 30 rispetto a quello di
vent'anni fa, mentre i laureati sono passati dal 3 percento al 15
percento. Le recenti indagini sulla disoccupazione giovanile nelle
315 regioni europee classificano, come detto nella relazione, la
Valle d'Aosta al 166° posto, collocandola sostanzialmente tra le
aree che hanno resistito; non dico che sia una situazione rosea, ma
- rapportato a quello che è successo nelle altre regioni -
sicuramente è una regione che ha tenuto. In effetti in Valle
d'Aosta il tasso di disoccupazione si attesta al 4,4 percento
rispetto ad una media nazionale del 8,7 percento e questo è un
altro dato che abbiamo ripreso più volte.
A seguito di un censimento effettuato dal Dipartimento politiche
del lavoro e della formazione, alla data del 1° maggio 2011, nella
fascia di età fra 18 e 32 anni, risultano disoccupati in cerca di
lavoro 282 diplomati e 91 laureati; quindi, sulla base di tali
assunti, il Consiglio per le politiche del lavoro che aveva
analizzato tutti questi dettagli...perché quello che portiamo oggi
è il risultato del lavoro del Consiglio per le politiche del
lavoro...come Giunta si è posto l'attenzione sul tema dei giovani
disoccupati ed investito risorse considerevoli sull'attuale
programmazione del Fondo sociale europeo pari a circa 5.000.000 di
euro. Gli interventi hanno riguardato misure che concernono le
iniziative di contrasto all'abbandono scolastico, il miglioramento
della transazione dall'istruzione al lavoro, l'accesso al mercato
del lavoro e la prevenzione della disoccupazione, il supporto dei
giovani disabili a rischio emarginazione, il supporto
all'imprenditorialità giovanile ed all'auto impiego. Questo
fenomeno della disoccupazione giovanile - che ho ricordato con
questi numeri - è la cosiddetta "disoccupazione giovanile
intellettuale", nel senso che sono quelli che hanno conseguito un
diploma o una laurea. Il Consiglio politiche del lavoro, nella
seduta del 7 giugno 2011, ha ritenuto necessario mettere in atto
politiche attive di lavoro tese ad incentivare l'assunzione dei
predetti disoccupati presso le imprese, comprendendo nelle imprese
anche gli studi professionali, in quanto abbiamo diplomati e
laureati che possono essere utilizzati negli studi professionali, e
questo dopo un'attenta analisi, non solo della disoccupazione, ma
anche degli avviamenti e della tipologia di contratti di
assunzione.
In sintesi, se è vero che solo nel primo semestre del 2011 il
numero degli avviamenti ha già superato quelli, su base annua,
relativi all'anno 2009 (2.500) e all'anno 2010 (1.500), è
altrettanto vero che, se si considera la tipologia dei contratti -
qui torniamo al discorso - diminuiscono i contratti a tempo
indeterminato, mentre si registra un'esplosione di contratti di
somministrazione e di contratti intermittenti, a chiamata, che
passano dal 9,8 percento del 2009 al 16,8 del 2010 al 24,8 del
primo semestre 2011: questo è uno degli aspetti che registriamo
come maggiore criticità. Sulla base di queste considerazioni, la
Giunta ha deliberato di proporre oggi al Consiglio due nuove misure
a favore dell'occupazione giovanile. La prima riguarda i giovani
che hanno già svolto un periodo di tirocinio della durata di sei
mesi, sia per l'assunzione a tempo indeterminato che a tempo
determinato; la seconda è indipendente dal tirocinio e fa
riferimento all'assunzione a tempo indeterminato. Le imprese hanno
la facoltà di optare per il regime previsto per il regolamento n.
800, i cui interventi possono avere una durata annuale per i
giovani svantaggiati - quelli che hanno un impiego retribuito da
almeno sei mesi, perché ci sono giovani svantaggiati e molto
svantaggiati - o biennale per i giovani molto svantaggiati - quelli
senza lavoro da 24 mesi - oppure per il regime
de minimis,
la cui durata è triennale. Quindi c'è un provvedimento che può
essere annuale, biennale o triennale a seconda delle procedure. Nel
caso del post-tirocinio si prevede il rimborso alle imprese del 50
percento dei costi ammissibili per l'assunzione a tempo
indeterminato e del 30 percento per l'assunzione a tempo
determinato (naturalmente si privilegia l'assunzione a tempo
indeterminato).
Relativamente alla misura E 210, l'impresa può ottenere un
rimborso del 50 percento dei costi salariali, mentre per il regime
de minimis
è possibile normalmente ottenere il suddetto
rimborso al 40 percento, per l'assunzione a tempo indeterminato di
giovani che hanno un contratto a tempo determinato presso le
agenzie di somministrazione (quindi il passaggio da tempo
determinato a indeterminato), la trasformazione dei contratti di
durata temporanea di giovani in contratti di lavoro a tempo
indeterminato e la trasformazione di contratti di apprendistato di
giovani prima della scadenza prevista in contratti di lavoro a
tempo indeterminato (è chiara la decisione che è stata adottata di
incentivare l'assunzione a tempo indeterminato). Si tratta di
misure che sono, in assoluto, le più avanzate nel mondo del lavoro,
sia come proposta che come finanziamento. Volutamente sono
focalizzate su giovani diplomati e laureati per le ragioni che
abbiamo detto, quindi si intende rivolgersi non solo al mondo delle
imprese in senso stretto, ma anche nel variegato settore degli
studi professionali affinché, mediante gli incentivi alle
assunzioni, contribuiscano a sbloccare tale situazione di stallo e
anche di impoverimento professionale ed intellettuale dei nostri
giovani - geometri, ragionieri, commercialisti, avvocati,
ingegneri, architetti, geologi - che oggi sono in una situazione di
precariato. Rammento a tale proposito che, in ambito di bilancio,
sono stati previsti i fondi necessari e, sempre in ambito del
lavoro ed in accordo con il Consiglio delle politiche del lavoro,
sono stati istituiti per la prima volta i corsi biennali di
formazione professionale, il cui inizio è previsto entro la fine
dell'anno, e sono rivolti ai ragazzi che, al contrario degli
interventi in esame, hanno abbandonato gli studi. Quello è un altro
settore, oggi noi andiamo nella direzione di passare
progressivamente all'assunzione a tempo indeterminato i ragazzi
diplomati e laureati che sono in una situazione precaria.
Questo è il senso di questa integrazione, come è detto nel
provvedimento; ci sembrava giusto portarla all'attenzione del
Consiglio, perché è un lavoro che il Consiglio per le politiche,
che vede la presenza dei Presidenti delle commissioni interessate e
di tutte le forze che sono collegate con il mondo del lavoro, ha
cercato di portare avanti, per dare una soluzione che riteniamo
molto interessante per i giovani in cerca di stabilizzazione nel
mondo del lavoro, già così difficile. Grazie.
Président
- La discussion générale est ouverte.
La parole à la Conseillère Carmela Fontana.
Fontana (PD)
- Grazie Presidente.
L'aggiornamento del piano triennale di politica del lavoro
2009-2011, pur apprezzando l'ottimo lavoro svolto e l'impegno della
Regione per lo stanziamento di risorse non indifferenti per tale
piano triennale, ci invita comunque, data l'importanza
dell'argomento, ad un'ulteriore riflessione.
Ad una prima lettura sembra molto positivo incentivare
l'assunzione a tempo indeterminato di diplomati e laureati, ma -
andando più a fondo nell'analisi - si vede che è una misura non
reale. Innanzitutto non si tiene conto della materia prima per
concretizzarlo, cioè il lavoro. Nella nostra regione c'è una crisi
strutturale che paralizza l'economia e porta ad una grave carenza
di lavoro. Se non ci sono nuove attività produttive, se si lasciano
chiudere le fabbriche, se si lascia che le infrastrutture
essenziali come la ferrovia degradino, giorno dopo
giorno...insomma, se si guarda la nostra realtà con occhi onesti,
ci si rende conto che il lavoro vero, quello che crea oggetti o
servizi, che si basa su un'effettiva costruzione di valore, nella
nostra regione è diventato merce rara. Appare quindi non reale
sostenere assunzioni a tempo indeterminato di diplomati o laureati
per un lavoro che non c'è...diventerà l'ennesimo contributo a fondo
perso che fra due anni non avrà prodotto nessun frutto
duraturo!
Ma ci sono altre considerazioni da fare secondo il Dipartimento
delle politiche del lavoro. In Valle d'Aosta circa 370, fra
diplomati e laureati, sono in cerca di lavoro...perché non ci
chiediamo come mai nella nostra Regione è facile trovare un lavoro
manuale, nel settore delle pulizie, nell'alberghiero,
nell'edilizia, mentre poche sono le occasioni di un lavoro più
qualificato? Forse non abbiamo investito abbastanza in settori
innovativi? I miliardi di lire che l'Europa ci ha dato per
riconvertire l'area Cogne, cosa hanno prodotto in termini di
sviluppo economico e di qualità? Unica azienda, la Dora, che occupa
ingegneri e informatici nella stragrande maggioranza provenienti da
fuori Valle, anche perché in Valle non c'è una facoltà scientifica!
Può essere che l'università, la ricerca scientifica, l'innovazione,
lo sviluppo di nuove tecnologie e di imprese d'avanguardia non
siano ancora parte della nostra società, della nostra percezione
della realtà, della nostra politica, e quindi non siamo in grado di
dare altre risposte che non quella del contributo annuale o
biennale ai lavoratori disagiati perché disoccupati da troppo
tempo.
Per queste motivazioni il nostro voto sarà di astensione.
Grazie.
Presidente
- La parola al Consigliere Comé.
Comé (SA-UdC-VdA)
- Grazie Presidente.
Nel 2009 le forze di maggioranza presenti in Consiglio regionale
avevano approvato il piano di politiche del lavoro per il triennio
2009-2011; siamo quindi nell'ultimo semestre di applicazione di un
piano che è riuscito a rappresentare una grande opportunità per
rafforzare l'insieme degli investimenti in materia di politiche del
lavoro. Il periodo storico e la crisi economica hanno avuto
inevitabilmente delle ripercussioni anche nella nostra regione, ma
il piano e le sue specifiche applicazioni hanno saputo fronteggiare
le conseguenze di tali congiunture sfavorevoli.
Vorrei ringraziare per la grande professionalità e la dedizione
che sono state dimostrate, in modo particolare a partire dal
Coordinatore Roberto Vicquéry, tutte le diverse figure
professionali dell'Agenzia del lavoro che hanno saputo mettere a
disposizione dei gruppi di lavoro, come aveva sottolineato il
Presidente, coordinato dai quattro Presidenti di commissione, tutte
le loro esperienze lavorative, permettendo a tale nuova
organizzazione di realizzare risultati direi molto concreti. Il
lavoro svolto in questi gruppi ha permesso di seguire passo passo,
e con grande attenzione, l'evolversi della crisi e di intervenire
con grande tempestività, apportando i necessari correttivi alle
azioni previste e rispondendo con concretezza alle diverse
necessità del mondo del lavoro.
Vorrei illustrarvi i dati che sono emersi dal questionario che è
stato predisposto e che è stato poi inviato all'inizio di
quest'anno a tutti gli iscritti presso il Centro per l'impiego dal
gruppo di lavoro, quel gruppo occupazione che coordina. Questo ha
dimostrato che il tasso di disoccupazione nella nostra regione è
pari al 4,4 percento, valore che certamente sarà nostra cura
cercare di migliorare ancora, ma che già allo stato attuale è molto
positivo rispetto al tasso di disoccupazione nazionale, che è il
doppio rispetto al nostro. Il gruppo ha svolto un lavoro, andando
avanti, focalizzando l'attenzione sulle difficoltà occupazionali
che i giovani diplomati e laureati in età compresa tra i 18 e i 32
anni incontrano. Abbiamo esteso un'altra indagine conoscitiva a
tutti, quindi senza la fascia di età, ed abbiamo voluto mettere in
luce, per capire, qual era il numero dei diplomati e dei laureati
in cerca di lavoro; il risultato è stato di un totale di 577
diplomati e 137 laureati che scendono - perché poi abbiamo fatto
all'interno del Consiglio delle politiche del lavoro una scelta di
dedicare particolare attenzione alla fascia dei 18-32 anni - a 282
diplomati e 91 laureati, e che sono quelli oggetto di attenzione,
oggi.
A fronte di questi dati, si è ritenuto di presentare due
modalità di intervento da sottoporre - qui ringrazio in particolare
il Presidente, che ha voluto anticipare il termine del piano e di
presentarlo subito per dare immediatamente delle risposte - al
Consiglio regionale per integrare il piano delle politiche del
lavoro. In sintesi, la prima è una previsione di incentivi
economici per favorire l'assunzione di giovani diplomati e
laureati, e riproposizione di tirocini formativi con incentivi per
l'assunzione dei partecipanti al termine degli stessi.
Adesso io sento dire, da parte della collega Fontana, che queste
cose sono dei contributi...questo non lo so, anzi, sono convinto
che siano positive, perché le voglio dare dei dati su un'esperienza
che l'agenzia ha già portato avanti ed è sul progetto triennale
finanziato dal Fondo sociale europeo del 2009-2011 per
l'organizzazione di nuovi tirocini. Questo era aperto a tutte le
età, ai disoccupati, e faccio una piccola premessa: era senza
incentivi, mentre qui noi abbiamo fatto un passo decisamente più
avanti! Le do i dati: 91 persone sono state avviate da maggio 2009
al 2011; 86 hanno trovato risposta nelle aziende; il 52 percento -
certo i numeri non sono enormi! - si è concluso con l'assunzione.
Le do un altro dato, perché è stato scorporato guardando anche le
fasce di età fra 18 e 29 anni, e qui la percentuale sale
addirittura al 62 percento! Questa è la dimostrazione che questa è
una misura che ha una sua grande validità. Quindi noi riteniamo
positive queste integrazioni, e sicuramente siamo convinti che
questo permetterà ai giovani diplomati e laureati disoccupati di
trovare una loro occupazione. Grazie.
Président
- La parole au Vice-président Chatrian.
Chatrian (ALPE)
- Grazie Presidente.
Due anni fa, nel luglio 2009, affrontammo il piano delle
politiche del lavoro triennale. Un piano interessante, delicato;
eravamo in piena crisi occupazionale e il dibattito fu a mio avviso
molto interessante, e anche franco, nel senso che stiamo parlando
di strumenti che potevano essere modificati ed integrati. Mi
ricordo molto bene il dibattito avvenuto in aula, perché ci
soffermammo su due punti principali: come promuovere la cultura del
lavoro e come formare i giovani in cerca di lavoro. Due argomenti
interessanti, ma molto delicati.
Ho ascoltato attentamente la relazione del Presidente, ho
cercato di approfondire quanto è stato portato in IV Commissione,
dove abbiamo chiesto ulteriori approfondimenti e dettagli.
Sicuramente le aziende in questo momento hanno prudenza nel
decidere di assumere il personale a tempo indeterminato: questa è
la difficoltà principale, per tanti motivi esplicitati in
quest'aula. Le azioni che sono state messe in campo immagino
abbiano l'obiettivo di andare in controtendenza alle problematiche
in essere; il Presidente prima ricordava che ci sono due tendenze:
la prima è la difficoltà per le aziende ad assumere personale a
tempo indeterminato - sono i dati a dirlo, non sono io - e la
seconda è il modello occupazionale diverso che in questi ultimi tre
anni si è modificato in maniera pesante, quello del lavoro
interinale, del lavoro a chiamata, neanche più il lavoro
stagionale, ma ben più ristretto!
Penso che la criticità principale sia proprio centrata su forse
un secondo modo di precarietà, non la precarietà solo stagionale
che conoscevamo bene, ma una seconda precarietà, che non dà più
quelle garanzie neanche stagionali. Quindi, da una parte, le misure
messe in campo sono interessanti, perché aiutano le aziende ad
assumere giovani laureati e diplomati a tempo indeterminato.
Le ricadute. Due anni fa parlavamo, in sede di dibattito del
piano triennale, di
quelle est la retombée positive
...diceva
il Presidente: dovremo comunque monitorare. Io penso che oggi sia
un passaggio importante; registriamo positivamente il lavoro che è
stato fatto dal punto di vista amministrativo o di percorso, perché
ci porta a registrare le ricadute e le criticità, poiché la
criticità principale in questo momento, come ci dicono i dati, è
che ci sono assunzioni, ma sono assunzioni a tempo determinato,
sovente di pochissimi giorni. Quindi negli avviamenti vengono
inseriti anche questi dati e danno una possibilità di trend
positivo a tempo determinato e, dall'altra parte, il punto
interrogativo è quello a tempo indeterminato; quindi la criticità
principale è lì.
Due riflessioni per quanto riguarda anche il fatto che queste
misure potrebbero andare a sostenere ed aiutare anche gli studi
professionali, al fine di contrastare il fenomeno del precariato
cosiddetto "intellettuale". La misura è sicuramente interessante,
però dobbiamo fare un passo indietro, se c'è lavoro per queste
professioni; sappiamo che sono professioni in grande difficoltà per
tanti motivi: motivi di concorrenza, di professionalità, di
preparazione e anche di organizzazione. Dobbiamo distinguere quello
che può e deve fare il pubblico e quello che deve fare anche il
libero mercato, tenendo alta però la qualità, perché la qualità
progettuale e pianificatoria non ha prezzo. In questo momento forse
la politica deve riparametrare eventualmente quelli che sono i
nostri obiettivi e comunque quelli della società valdostana;
quindi, da una parte, positiva questa azione e...sono curioso di
capire quali saranno le ricadute ad esempio sulle attività
intellettuali, gli ordini professionali sono in grande difficoltà
e, in seconda battuta, invece, per quanto riguarda gli altri
settori, che non sono legati solo agli ordini professionali, ma per
i quali in questo momento di economia stagnante la domanda di
lavoro è ancora "incerta" (mi passi questo termine).
Quindi dal punto di vista intellettuale e delle buone intenzioni
le due misure messe in campo vanno nella direzione auspicata dalla
criticità di cui oggi il Consiglio regionale non solo prende atto,
ma dà corso, perché il sostegno va in quella direzione. Dall'altra
parte, però, la complessità è tale e le richieste sono poche per
quanto a nostra conoscenza, perché non solo l'economia ha grandi
difficoltà, ma probabilmente la Regione, visto la potenza che ha
sul territorio valdostano, forse vicino a queste due misure messe
in campo sul piano triennale...quindi condivido l'integrazione del
piano triennale, abbiamo parlato due anni fa di "strumento
dinamico"...e, poiché sovente in questi tre anni abbiamo parlato di
sburocratizzazione, io dico che vicino a queste azioni la Regione
in primis
e, a cascata, gli enti locali e le partecipate e
le controllate, devono mettere in campo una semplificazione
concreta, pragmatica e reale. In questo momento non è così.
Il Presidente è a conoscenza sicuramente della difficoltà di
dare delle risposte sovente alle medie, piccole o piccolissime
imprese, perché l'ossatura valdostana è lì, non solo quella
italiana e quella europea, ma la nostra forse percentualmente è
ancora più alta. Quindi per dirle che le azioni che avete messo in
campo sono interessanti, non è che non sono sufficienti, ma le
ricadute...ci saranno? Ma proprio perché a nostro avviso manca la
richiesta di posti di lavoro, cioè il mercato è stagnante; le ho
fatto prima un esempio sugli ordini professionali: si va ad aiutare
al 40-50 percento, in
de minimis
o in altre forme,
l'assunzione a tempo indeterminato...ma se questi studi
professionali non hanno lavoro, mi viene difficile pensare che ci
siano degli studi che possano permettersi di assumere nuovi
architetti, nuovi ingegneri, nuovi geologi! Ecco perché le dico
dove, anche ad avviso del gruppo di ALPE, in questo momento
l'Amministrazione deve cambiare marcia!
A mio avviso, vicino a queste azioni interessanti...parlo a
livello generale, perché questa è la domanda che arriva non solo
dalle aziende, ma anche dai comparti intellettuali e anche dalle
piccolissime aziende, che in questo momento stanno perdendo la
volontà di fare richiesta della singola legge di settore, perché i
tempi dei nostri provvedimenti sono ancora troppo lunghi...glielo
dico per esperienza, soprattutto dei piccoli numeri, dato che
sappiamo che i piccoli numeri, in Valle d'Aosta, ancora adesso
fanno la grande differenza! Quindi facciamo attenzione a questa
seconda tipologia di precarietà, perché è una precarietà molto
delicata, ma soprattutto non dà delle garanzie ai giovani, in
quanto l'obiettivo di questa integrazione è dare delle risposte
puntuali ai giovani dai 18 ai 32 anni per poter vivere non solo una
vita serena... Lei, due anni fa, disse questo:
"jeunes dont la
qualité de la vie globale risque vraiment d'être inférieure à celle
de la génération de leurs parents"
...penso che questa sia la
preoccupazione che abbiamo tutti! Ma vicino a queste due azioni
apriamo un po' il ventaglio, perché l'Amministrazione deve cambiare
marcia, soprattutto in altri temi. Grazie.
Si dà atto che, dalle ore 10,28, assume la presidenza il
Vicepresidente André Lanièce.
Presidente
- Se nessun altro chiede la parola, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Parlare dei problemi del lavoro e dell'occupazione è sempre
stato impegnativo in quest'aula, ci sono stati momenti drammatici,
quando sono stati affrontati i problemi di chiusura di grande
imprese: Ilssa, Tecdis, eccetera, difficoltà della Cogne...si è
sempre parlato in quest'aula, lo abbiamo ricordato con il trenino,
della Cogne come miniera...
Credo che il lavoro sia uno dei punti qualificanti di un'azione
che deve essere portata avanti; nel contempo, si sottolinea come da
parte dell'Amministrazione regionale ci debba essere un supporto
alle azioni propedeutiche, ma non troppo invasive. Sicuramente
l'equilibrio in questo campo non è sempre così facile, diventa meno
facile quando c'è una crisi come quella a cui stiamo assistendo;
una crisi iniziata ufficialmente nel 2008, che vede ogni anno
rispecchiare l'auspicio che l'anno dopo migliori...sono passati tre
anni, e diciamo che è peggio!
Oggi registriamo, ne abbiamo accennato tutti...senza insistere
sul discorso "crisi", di cui ormai conosciamo i connotati, ma che
rischiano di diventare sempre più drammatici...le manovre messe in
atto dicono che siamo sull'orlo dell'abisso, si sta cercando di
fare di tutto per non cadere in situazioni come quelle della Grecia
e di altri Stati, ma il problema non è ancora risolto. Quindi noi
siamo uno di questi anelli che soffre di questo sistema
generale.
Con questo provvedimento...lo avete detto, e ringrazio per gli
interventi che sono stati fatti, in particolare quello del collega
Comé, che ha riproposto nello specifico il grosso lavoro svolto dal
Consiglio delle politiche del lavoro, dove tutto questo è stato
discusso, macinato, visto per arrivare a questa proposta, che è una
proposta integrativa di un piano che è verso la fine dei suoi
effetti. Ora, gli effetti di questo piano sono stati sicuramente
positivi, anche se non determinanti, perché hanno evitato
quell'effetto che la crisi poteva ingenerare per portare al crollo
delle piccole e medie imprese; crollo che per fortuna non c'è
stato! In Valle le piccole e medie imprese hanno tenuto, seppure
con difficoltà, c'è ancora questa intelaiatura di piccole ed anche
piccolissime imprese a cui si sono applicate tutte le misure
dell'anti-crisi, che ha tenuto.
Oggi, con questo, si va in una direzione specifica di diplomati
e laureati; giustamente si è sottolineato che non è la misura
determinante, ma è una misura che va a dire a costoro, che hanno
fatto uno sforzo per acculturarsi e prepararsi professionalmente e
che oggi rischiano di essere i più delusi...perché diciamocelo
onestamente, quando ho parlato - non a caso - della formazione
professionale per quelli che non hanno completato gli
studi...dobbiamo prenderci carico anche di questi, ma chi ha
completato gli studi si trova ancora più in difficoltà, perché
dice: ho studiato fino a 22, 23, 24 o 25 anni - per i fuori corso
anche di più -, arrivo alla fine e non trovo un posto di lavoro,
non trovo nemmeno la possibilità di fare qualche esperienza di
lavoro! Infatti molti chiedono anche solo di poter provare, perché
non è uscendo con la laurea che si è in grado di lavorare, con una
laurea si ha il titolo per cominciare, e finisce lì; poi la vera
esperienza si fa quando si inizia a lavorare. Questo va nella
direzione auspicata che tutti qui avevamo detto in tempi non
sospetti.
Capisco alcune osservazioni della collega Fontana, che vanno
nella logica di dire che c'è una crisi molto più profonda, a cui
stiamo cercando sotto altri profili di dare delle risposte...perché
citava la zona Cogne, ma nella zona Cogne non c'è solo la Dora! Poi
le daremo tutte le società che sono venute qui, perché abbiamo
insistito sulla ricerca, le società che sono in contatto con il
settore scientifico; ricordo che a Verrès c'è il Politecnico che
sta seguendo, con tutta la parte strutturale, la ricerca specifica
in accordo con le aziende, che oggi sono più di 20, aziende
valdostane e non, che sono venute per trovare in Valle delle
soluzioni. Quindi sotto questo profilo abbiamo fatto di tutto per
riuscire a dare il supporto, e la misura che proponiamo può
aiutare, anche in questo caso, alcune aziende che stanno facendo la
ricerca per dare uno slancio e dire: bene, oggi ho un ingegnere che
è lì, che è un anno che vedo, che va bene, se ho questa possibilità
sono incentivato a portarlo avanti...Questo è l'auspicio che ci
facciamo, che credo sia condiviso da tutti, non è che abbiamo altre
ambizioni!
Il collega Chatrian faceva osservare che anche negli studi
professionali c'è una ricaduta della crisi, perché oggi si è appena
concluso il bando per la progettazione dell'ospedale; evidentemente
sono arrivate qui molte offerte...credo fosse stato già solo
quattro o cinque anni fa non sarebbero arrivate. Oggi la Valle
d'Aosta è sotto osservatorio, perché è l'unico punto dove si muove
qualcosa, dove ci sono progetti di rilievo e dove arrivano studi di
grande livello. Chi ha vinto è veramente il numero uno a livello
internazionale: questo per dire che gli studi piccoli che fanno da
supporto...non è così facile, ma anche a questo livello quello che
è stato possibile fare per riuscire, fra Amministrazione comunale e
regionale, a far lavorare anche gli studi, si fa, però al di là di
un certo limite non si può andare, perché c'è la concorrenza e
ognuno deve fare la sua parte. Nella sostanza questa integrazione
credo vada nella logica auspicata. Ci auguriamo che ci siano delle
ricadute positive e credo che questo sia valido, come tutti gli
strumenti che sono validi se poi applicati correttamente.
Chiudo dicendo che il tema della sburocratizzazione lo stiamo
seguendo con grande attenzione. Voglio solo ricordare un aspetto
che ci preoccupa e che è collegato anche a questo: tutta una serie
di procedure europee obbligano i settori del lavoro a ricreare dei
circuiti e tutta una serie di controlli a catena che sono lunghi,
faticosi e sovente - parliamo per tutto il nord - non servono a
molto; servono magari per qualche Regione, il controllo evidenzia
delle mancanze, ma nel 90 percento delle Regioni del nord si è
visto che l'applicazione della norma in sé è corretta, la
contabilità è corretta, ma ti obbliga a mantenere questa situazione
che è molto pesante. Per il resto, come Regione stiamo lavorando
intensamente per ridurre tutte le procedure, nella logica di andare
con lo sportello unico a semplificare anche questo processo di cui
abbiamo parlato.
Ringrazio tutti per l'apporto e mi unisco, nei ringraziamenti,
alle strutture, al Dipartimento delle politiche del lavoro, che
hanno fatto uno sforzo non indifferente per preparare, in tempi
rapidi, l'insieme di quello che è stato il progetto con le
evoluzioni che qui stiamo esaminando. Grazie.
Presidente
- Pongo in votazione i nuovi testi della
delibera e dell'allegato predisposti dalla IV Commissione:
Consiglieri presenti: 30
Votanti e favorevoli: 25
Astenuti: 5 (Giuseppe Cerise, Chatrian, Donzel, Carmela Fontana,
Patrizia Morelli)
Il Consiglio approva.
