Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 920 del 21 ottobre 1999 - Resoconto
OGGETTO N. 920/XI Discussione del piano di bacino di traffico
della Valle d'Aosta per il decennio 2000-2009, ai sensi della l.r.
29/97.
Deliberazione Il Consiglio
Premesso che:
"L’articolo 6 della legge regionale 1° settembre
1997, n. 29, recante "Norme in materia di servizi di trasporto
pubblico di linea, al comma 1, dispone "Al fine di individuare le
esigenze di mobilità e il fabbisogno di trasporto pubblico con
autobus, la Regione approva ed attua un piano di bacino di
traffico" e, al comma 2, "... Il piano è approvato dal Consiglio
regionale su proposta della Giunta";
La sopra citata legge, come modificata dalla legge regionale 30
novembre 1998, n. 53, ha prorogato fino al 31 dicembre 1999 la
validità del Piano di bacino di traffico relativo al triennio 1°
settembre 1995/31 agosto 1998, approvato con deliberazione del
Consiglio regionale n. 1023/X, in data 23 novembre 1994 e
aggiornato con deliberazione n. 2008/X del 26 giugno 1996;
La Direzione Trasporti dell’Assessorato del
Turismo, Sport, Commercio e Trasporti ha provveduto a redigere
l’allegata proposta relativa al nuovo Piano di
bacino di traffico della Valle d’Aosta, previa
consultazione ai sensi dell’art. 6, comma 2, della
L.R. 29/97, delle società concessionarie di trasporti pubblici con
autobus e delle organizzazioni sindacali maggiormente
rappresentative, nonché di F.S. S.p.A.; sono stati altresì
acquisiti i pareri delle strutture regionali competenti in materia
di pianificazione urbanistica, di pubblica istruzione e di
turismo;
Per quanto riguarda il previsto parere degli enti locali è stato
seguito l’iter previsto dall’art. 65
della legge regionale 54/98;"
Vista la L.R. 29/97;
Vista la L.R. 54/98;
Richiamata la deliberazione della Giunta regionale n. 2 in data
11.01.1999 concernente l’approvazione del bilancio
di gestione per l’anno 1999 e per il triennio
1999/2001, con attribuzione alle strutture dirigenziali di quote di
bilancio e degli obiettivi gestionali correlati e disposizioni
applicative, nonché la circolare applicativa n. 4 del 29.01.1999
(prot. 252/sgt);
Visto l’articolo 8 del decreto legislativo 22
aprile 1994, n. 320, come modificato dall’articolo 1
del decreto legislativo 16 febbraio 1998, n. 44, in ordine alla
sottoposizione dell’atto a controllo;
Visto il parere favorevole rilasciato dal Direttore della
Direzione Trasporti dell'Assessorato Turismo, Sport, Commercio e
Trasporti, ai sensi del combinato disposto degli articoli 13, comma
1, lettera e) e 59, comma 2 della legge regionale 23 ottobre 1995,
n. 45, sulla legittimità della presente deliberazione;
Visto il parere della IV Commissione consiliare permanente;
Delibera
di approvare l’allegato Piano di Bacino di
Traffico della Valle d’Aosta.
Allegato
(Omissis)
Président Sur le projet d'acte administratif qui est à votre
examen, la IV
ème
Commission a exprimé à la majorité son
avis favorable en apportant cinq amendements au texte en question.
Je rappelle au Conseil qu'une lettre est parvenue à ce sujet de la
part des organisations syndicales compétentes en la matière et
qu'elle a été adressée par compétence au Président de la
IV
ème
Commission.
La parole à l'Assesseur au tourisme, aux sports, au commerce et
aux transports, Lavoyer.
Lavoyer (FA) La presente proposta di bacino di traffico vuole
essere un documento di continuità con quanto realizzato negli
ultimi anni in materia di trasporto pubblico. Si intende infatti
proseguire quel processo di trasformazione che sta portando alla
creazione nella nostra regione di una rete di trasporto integrata
ed efficiente.
La proposta di piano 2000-2009 si propone in primo luogo di
realizzare e sostanziare tutti quegli obiettivi previsti dal piano
precedente, ma non completamente attuati nel corso della passata
legislatura.
In secondo luogo il piano si vuole porre come un documento
concreto che fissa obiettivi chiari e non dichiarazioni di
principio che poi inevitabilmente rimangono sulla carta in modo da
essere applicabile dagli uffici competenti e da rendere
immediatamente percepibile all'utenza valdostana i miglioramenti
apportati.
A qualcuno potrebbe sembrare un piano incompleto in quanto non
approfondisce nel dettaglio temi quali: il ruolo della ferrovia,
gli impianti a fune, i collegamenti esterni alla regione, ma questo
non è compito specifico del piano di bacino di traffico.
Il piano, documento programmatorio, che non entra quindi nel
dettaglio di quelle singole problematiche, ai sensi anche
dell'articolo 6, comma 3, della legge n. 29, recante: "Norme in
materia di servizi di trasporto pubblico in linea", deve contenere
in particolare: l'individuazione delle linee di autobus a carattere
regionale, l'individuazione delle linee di autobus per esigenze
specifiche locali di trasporto di studenti, lavoratori ed altre
categorie di cittadini di rilevanza regionale, l'individuazione dei
principali servizi integrativi, l'articolazione territoriale in
sub-bacini con la descrizione del numero e delle caratteristiche,
le percorrenze chilometriche massime previste per l'insieme delle
linee del sub-bacino, ammissibili ai fini della stipulazione dei
contratti di servizio.
Inoltre l'articolo 6, comma 1, legge n. 29, precisa non a caso
che la Regione approva ed attua un piano di bacino di traffico al
fine d'individuare le esigenze di mobilità e il fabbisogno di
trasporto pubblico con autobus.
Quanto sopra è previsto nel piano nel quale per completezza di
discorso sono state introdotte anche le indicazioni sul ruolo della
ferrovia, sull'aeroporto Corrado Gex, sui collegamenti con
l'aeroporto di Torino Caselle e Milano Malpensa, ritenendo che la
problematica dei trasporti vada affrontata in modo complessivo.
Si ricorda inoltre che la legge n. 29 prevede la possibilità di
un meccanismo di revisione annuale del piano al fine di poter
recepire le nuove esigenze di mobilità espresse nel territorio.
A seguito anche degli obiettivi, che sono ben esplicitati al
punto 1.1 del deliberato, che quindi non riprendo e non sottolineo,
vorrei invece evidenziare quali sono le principali innovazioni di
questo piano.
Innanzitutto la programmazione di una quota di chilometri da
parte di alcune amministrazioni comunali, i cosiddetti "servizi
d'area", in collaborazione con l'Amministrazione regionale. È stata
in questo caso accolta l'istanza degli enti locali, in particolar
modo del Comune di Aosta, di poter incidere maggiormente
sull'organizzazione dei servizi che si svolgono nell'ambito del
proprio territorio.
È l'inizio di una nuova fase per il trasporto pubblico locale
valdostano fondata sulla collaborazione di tutte le componenti che
possono concretamente agire sulla realizzazione di un'efficiente
rete di trasporto. Le quote di chilometro assegnate alla gestione
comunale risultano dalle apposite tabelle predisposte per
l'individuazione di ogni sub-bacino.
Altre innovazioni riguardano: la maggiore attenzione alle
aspettative dei cittadini che si concretizzano nella previsione di
parametri di qualità a cui i servizi di trasporto dovranno rifarsi;
la predisposizione da parte delle società concessionarie della
carta dei servizi, documento con il quale le aziende erogatrici di
un servizio pubblico assumono un impegno nei confronti dei
cittadini utenti nel fornire determinati livelli di prestazione; il
recepimento delle esigenze di mobilità espresse dagli utenti dei
servizi degli ultimi anni attraverso l'istituzione di un ulteriore
collegamento fra i poli Aosta e centro Valle, realizzato
prevalentemente utilizzando la strada dell'Envers, scopo del
collegamento è fornire agli abitanti lontani dalle attuali fermate
un più capillare servizio pubblico; intensificazione dei servizi
nella Val d'Ayas, a tutt'oggi penalizzata in rapporto ad altre
valli di pari portata turistica; maggiore attenzione verso le
problematiche ambientali attraverso la previsione di
sperimentazioni in collaborazione con gli enti locali volta a
verificare l'adattabilità al territorio valdostano dei mezzi a
bassa emissione inquinante.
Soprattutto voglio sottolineare la grande attenzione di questo
piano verso l'utenza turistica attraverso l'individuazione di
servizi ad hoc realizzati con programmi di esercizio e modalità più
flessibili e quindi più rispondenti a una tipologia di domanda
molto elastica e variabile.
Visto anche il lungo confronto all'interno delle commissioni e
gli innumerevoli incontri di confronto e di concertazione con gli
enti locali e le parti sociali interessate al settore dei
trasporti, termino qui la mia brevissima introduzione per lasciare
spazio al dibattito consiliare.
Président
La discussion est ouverte.
La parole au Conseiller Collé.
Collé (Aut) Alcune considerazioni su quest'atto che riteniamo
importante per i prossimi dieci anni che riguardano la nostra
Regione.
L'articolo 11 della legge n. 29/97 recita:
"La procedura
della gara di appalto con le modalità previste dall'articolo 10 è
introdotta gradualmente e progressivamente nell'arco di una fase
transitoria fino al 31 dicembre 2001 sulla base delle modalità
previste dal piano di bacino di traffico"
.
Ora ci troviamo a fine del 1999 in una situazione a dir poco
strana, nel senso che tutti gli attori che sono interessati a
questo piano abbiamo avuto modo di sentirli in quest'ultimo mese
nelle audizioni che abbiamo fatto, dalle organizzazioni sindacali
ai concessionari agli enti locali, hanno lamentato la mancanza di
un confronto, hanno espresso perplessità sulla decisione di portare
frettolosamente quest'atto in Consiglio regionale e anche noi ci
chiediamo perché quest'atto sia dovuto arrivare in Consiglio
regionale senza il confronto necessario vista la sua estrema
importanza in quanto con quest'atto si va a deliberare per i
prossimi dieci anni. È un atto che sarà concreto per i prossimi
dieci anni nella vita della Valle d'Aosta.
Abbiamo ricevuto, come ha detto il Presidente Louvin, una
lettera firmata da tutte le delegazioni sindacali che evidenziano i
limiti di questo piano e di metodo di confronto seguito e a questo
proposito diciamo al Consigliere Cottino che forse le
organizzazioni sindacali non sanno ancora che è diventato
Capogruppo perché qui c'è fra i vari capigruppo Augusto Rollandin,
che è assente da quest'aula da un po' di tempo? comunque, al di là
delle battute, ancora lamentele sono arrivate con le varie
relazioni fatte dagli enti locali, espresse poi in IV
Commissione.
Nel 1994, quando il piano di bacino approdò per la prima volta
in Consiglio, portato dall'allora Assessore Riccarand, dette tempo
fino al 1° settembre 1995 per entrare in vigore.
Oggi ci troviamo in una situazione diversa, non riusciamo a
capirne le ragioni, non riusciamo a capire perché non si vuole dare
tempo alle aziende per una propria organizzazione; ricordavo in
commissione come all'interno di questo piano di bacino ci siano i
servizi scolastici che comunque termineranno nel mese di giugno,
quindi a metà anno, e sono situazioni che devono essere tenute in
considerazione. Così come da tempo tutti stiamo aspettando il
servizio integrato che non è ancora in una fase di conclusione,
sarebbe stato utile secondo noi arrivare con un piano di bacino con
un sistema integrato approvato.
Abbiamo altre preoccupazioni su questo piano. Da 6 milioni di
chilometri siamo arrivati quasi a 7 e abbiamo posto delle domande
per capire questo milione di chilometri in più dove si sia
collocato nella realtà valdostana e più che delle risposte sono
arrivate delle ipotesi.
C'è da fare una riflessione su trasporto gomma - trasporto
rotaia; questo è un piano che dà delle indicazioni generali, ma non
entra nel problema specifico e non dà delle risposte chiare.
Conosciamo tutti la situazione della ferrovia, ma non abbiamo la
capacità o non vogliamo darci delle risposte se ad esempio la
tratta Aosta/Pré-Saint-Didier ha ancora senso di esistere, oppure
se, come qualcuno alcuni anni fa aveva proposto, si vada verso
quella metropolitana leggera dai costi proibitivi che doveva essere
obiettivo della Giunta passata. Crediamo che su questo sia
necessario fare una riflessione e secondo noi questa riflessione
non è stata fatta almeno nella sua interezza; si inizia a dare
degli spunti, ma non si entra nel concreto.
Capiamo che, per quanto riguarda il discorso ferroviario, vi sia
da concretizzare l'accordo Stato - Regione; capiamo che ci possano
essere dei problemi, ma anche di questi accordi se ne parla da
diversi anni e ad oggi risposte positive non ve ne sono.
Abbiamo poi evidenziato in commissione come tutta la parte dei
servizi integrativi che vengono messi al di fuori dei sub-bacini
siano troppi; possiamo capire che alcune di queste corse non
possano essere identificate e codificate, ma riteniamo che quanto è
stato inserito sia effettivamente esagerato, vi siano troppi
chilometri al di fuori dei sub-bacini e anche qui, pur avendo fatto
le domande in commissione, delle risposte precise non le abbiamo
avute.
Lamentele ci sono state fatte per quanto riguarda i servizi
festivi, lamentele fatte non soltanto dai concessionari, ma anche
dai sindaci che abbiamo udito e anche su quest'aspetto il piano non
ci dà delle risposte positive o in un senso o in un altro, ma non
ci dice come si intende portare avanti questo problema.
Per quanto riguarda i collegamenti con gli aeroporti, siamo
anche qui ad enunciazioni di principio.
Un altro aspetto che avevamo sollevato in commissione era di
capire quali saranno le modalità di appalto; innanzitutto capire
se, per quanto riguarda il 2000 e il 2001, vi sarà una trattativa
diversa rispetto all'appalto europeo, se dal 2001 verrà fatto un
appalto europeo. Credo che, nel momento in cui viene approvato un
bacino di traffico, queste siano domande a cui si debba
rispondere.
Crediamo in buona sostanza che questo piano di bacino sia un po'
all'insegna dell'incertezza. Quest'incertezza poteva essere risolta
andando ad aprire un tavolo di confronto che poteva durare anche
solo 2-3-4 mesi, ma che sicuramente poteva dare delle risposte a
delle perplessità che io qui ho espresso e che non appartengono
solo a noi.
Crediamo che non sia stato utile forzare la mano in questo modo,
aspettiamo delle risposte dall'Assessore su quanto abbiamo esposto
e poi faremo le considerazioni finali.
Président
La parole à la Conseillère Squarzino
Secondina.
Squarzino (PVA-cU)
Questo piano di bacino di traffico,
previsto dalla legge regionale n. 29/97, è un piano decennale che
segue il precedente piano del 1994 che era soltanto triennale.
L'Assessore dice che riprende, confermandoli sostanzialmente, gli
obiettivi di fondo del precedente piano.
Non sono così d'accordo su questa continuità rispetto al piano
precedente e mi spiego: innanzitutto il piano precedente aveva solo
una valenza triennale, quindi era un piano che doveva regolamentare
solo tre anni di attività. Questo è un piano decennale, quindi
anche l'impostazione dovrebbe essere diversa.
Il piano precedente era il piano che, insieme agli strumenti che
si era dato - il contratto di servizio con le ferrovie dello Stato
dell'ottobre 1993 - aveva recuperato in Valle una situazione
disastrosa. Grazie a quel piano e grazie a quel contratto di
servizio, la Valle d'Aosta era riuscita a collocarsi
all'avanguardia in Italia: era il primo contratto di servizio con
le Ferrovie dello Stato che veniva siglato. Da notare che il
contratto di servizio fra Regione e Ferrovie è lo strumento
principe che è stato adesso indicato nella riforma dei trasporti
per cui nel nuovo decreto legislativo n. 422/97 si indica proprio
il contratto di servizio fra Regione e Ferrovie come lo strumento
per regolamentare tutta quanta la materia. Non solo, ma il
precedente piano era riuscito ad impostare una politica di
coinvolgimento con i soggetti interessati, con gli utenti, con le
società concessionarie, con la ferrovia, con i sindacati,
eccetera.
Il terreno era pronto, Assessore, occorreva proseguire e non
tornare indietro e proseguire non solo riprendendo quanto era stato
definito in modo precedente - ricordo che era stato definito in una
prospettiva di tre anni -, ma andare oltre individuando gli
indirizzi per la pianificazione dei trasporti regionali.
Tra l'altro proprio il decreto n. 422/97 riconosce alle regioni
questo compito e la Regione lo ha fatto proprio mettendolo nelle
premesse della delibera con cui viene rinnovato l'accordo con le
ferrovie dello Stato. In queste premesse si dice che la Regione ha
compiti di programmazione, ha il compito d'indicare le linee entro
le quali tutta l'azione dei trasporti viene ad essere inserita.
Se osserviamo il piano di bacino di traffico sotto
quest'aspetto, non possiamo che trovarlo carente. È vago, le
indicazioni sono generiche e queste cose non le dice solo la
sottoscritta alla quale l'Assessore potrebbe obiettare di prendere
le difese dell'Assessore precedente, queste cose sono state dette
in audizione nella commissione consiliare proprio dai
rappresentanti delle società concessionarie di trasporto. Sono loro
i primi che vorrebbero capire quali sono le linee di programma
della Regione anche per adeguarvisi, per sapere come comportarsi,
ebbene essi dicono che sono indicazioni vaghe, generiche, che non
dicono dove la Regione vuole andare.
E poi, a nostro avviso, una delle pecche fondamentali di questo
piano è proprio quella di aver messo fra parentesi tutto il ruolo
della ferrovia.
L'Assessore ha letto in modo puntiglioso l'articolo 6, dove sono
indicate le finalità e i contenuti del piano e dove si parla di
"fabbisogno di trasporto pubblico con autobus", per sottolineare
che il piano di bacino di traffico riguarda solo gli autobus e non
ha niente a che fare con la ferrovia. Però, a questo punto, mi deve
risolvere due contraddizioni: la prima perché dice che questo piano
è la continuazione del precedente, quando il precedente piano
assegnava un ruolo importantissimo al trasporto ferroviario in
Valle; la seconda perché fa riferimento in modo puntiglioso
all'articolo 6 che parla solo dell'autobus e poi parla della
ferrovia e in qualche modo della ferrovia Aosta-Torino,
Aosta-Chivasso e riprende i contenuti del contratto di servizio che
è stato rinnovato fra Regione e ferrovia. Quindi anche lei,
Assessore, è contraddittorio nella presentazione di questo piano.
Rispetto alla ferrovia poi, ci sono delle grosse carenze e questo
non lo dice solo la sottoscritta.
Fra gli obiettivi di fondo del piano precedente c'era proprio il
servizio suburbano in sede fissa e l'Aosta/Pré-Saint-Didier, con la
scelta quindi di migliorare l'utilizzo della ferrovia nell'area di
Aosta; si diceva che, in attesa di giungere all'uso
dell'Aosta/Pré-Saint-Didier come metropolitana leggera, si
cominciava a lavorare nel primo segmento che era quello di
Sarre-Quartiere Dora, prevedendo in questo tracciato le fermate 1
chilometro l'una dall'altra.
Ora di questa scelta che nel piano precedente era chiara, qui
non si parla affatto. Non è vero che si riprendono gli obiettivi di
fondo e su questa scelta non solo la sottoscritta chiede una parola
precisa, ma la chiedono anche le comunità locali come l'Assessore
saprà avendo avuto modo di leggere quello che le comunità locali
hanno chiesto. Parlo del parere formulato dal Conseil de la Plaine
in cui si prende a riferimento come uno dei punti essenziali la
ferrovia Aosta/Pré-Saint-Didier e si dice che:
"Il piano di
bacino assegna un ruolo centrale al sistema ferroviario regionale,
ma non per quanto concerne la tratta Aosta/Pré-Saint-Didier, non
fornisce alcun elemento di valutazione e di programmazione
espliciti rimandando genericamente a una futura determinazione del
ruolo della tratta. Non è neanche richiamato il progetto del métro
du Mont-Blanc e dell'utilizzo del treno come metropolitana nel
territorio compreso negli immediati dintorni di Aosta"
. In
questo parere si chiede che su questo punto ci si pronunci.
La stessa cosa fa il Comune di Courmayeur che così si esprime:
"Il piano di bacino di traffico non richiama in modo esplicito
né il progetto métro du Mont-Blanc, né l'ipotesi del proseguimento
della linea da Pré-Saint-Didier fino a Courmayeur"
.
Ora il fatto che non si dica nulla su questo, come può essere
interpretato? Forse l'Assessore e la Giunta hanno già scelto di non
fare nulla su questo tratto, ma non osano esplicitarlo. Ed allora
si comprende perché un progetto di questo tipo, che richiede
ingenti investimenti e una complessa progettazione, non compaia in
un piano decennale. Segno che non si è voluto fare una scelta
precisa su questo terreno.
So che l'Assessore, anche rispondendo ad altre nostre
interpellanze sul problema dei trasporti, si trincera sempre dietro
lo stesso pretesto: finché non si riescono a definire con
precisione le competenze che lo Stato attribuisce alle regioni e le
relative risorse, non si può programmare nulla. A questo riguardo
sappiamo già, in base al decreto n. 422/97, quali sono le
competenze che a tutte le regioni vengono date, e quindi anche alla
Regione Valle d'Aosta, sappiamo già che ci sono delle risorse:
l'Assessore ha parlato di 30 miliardi all'anno, se ho capito bene,
quindi qualche indicazione c'è. Inoltre, e questa è la cosa più
grave, non possiamo come Regione aspettare che siano le Ferrovie
dello Stato e lo Stato a dire quali risorse ci dà.
Noi dobbiamo presentarci alle trattative con dei progetti ben
chiari; se non andiamo con un progetto chiaro di cosa vogliamo fare
della Ferrovia in Valle d'Aosta, è inevitabile che la tratta
Aosta-Pré/Saint-Didier sia considerata come uno dei rami secchi che
non interessano allo Stato e alle Ferrovie dello Stato. Siamo noi
che siamo interessati a mantenere questo tratto, siamo noi che
dobbiamo spiegare il significato che ha questo progetto per noi e
quindi chiedere risorse su questo settore. Se andiamo, invece senza
proposte chiare, saremo perdenti in partenza. Si tratta di una
contrattazione - non per niente si chiama contratto di servizio -
in cui si va a dire quello che si chiede, quello che si è disposti
ad investire a fronte di quanto le ferrovie dello Stato propongono
di dare. Se non abbiamo chiarezza su questo tema, siamo perdenti e
deboli nella trattativa.
L'assenza di progettualità in questo piano di bacino di
traffico, per quanto riguarda la ferrovia, in particolare la
ferrovia Aosta/Pré-Saint-Didier, è completa, e lo è anche per
quello che riguarda la tanto declamata trasformazione della
ferrovia Aosta-Torino, in un servizio tale da facilitare gli utenti
e (ricordo che addirittura si sono eliminate alcune fermate a
stazioni ferroviarie per rendere più fluido il percorso).
Come pure rimane lettera morta la tanto declamata proposta
dell'integrazione fra i due mezzi di trasporto pubblici: bus e
ferrovia, che dovrebbe compensare la carenza di servizi ferroviari.
Infatti, Assessore, se lei non indica nel piano di bacino di
traffico quali sono gli strumenti che la Regione intende proporre
per venire incontro alle carenze di servizio che l'eliminazione di
fermate provoca negli utenti, lei fa solo delle affermazioni di
principio, ma non dà nessuna risposta.
La stessa legge regionale prevede tutta una serie di servizi
integrativi che servono per dare una risposta flessibile, puntuale
ad esigenze ristrette che emergono sul territorio. Ora sul settore
dei servizi integrativi, che è il futuro del tipo di servizio
flessibile che va dato alle esigenze differenziate degli utenti nei
piccoli centri e nelle valli laterali, il piano non dice nulla o
quasi nulla; riprende soltanto l'elenco dei servizi integrativi che
sono stati già attuati con esito positivo, vedi gli ski-bus ad
esempio, mentre non viene detto nulla su tutti gli altri servizi
integrativi che la legge elenca in modo puntuale e qui li vorrei
rileggere per essere più precisa, a parte i servizi per disabili,
ci sono i servizi di ski-bus e trek-bus (articolo 57), servizi in
assuntoria (articolo 58), servizi a chiamata (articolo 59)?
(interruzione dell'Assessore Lavoyer, fuori
microfono)
? a pagina 28 del piano non si parla dei servizi atipici di
linea dell'articolo 61 della legge, né dei servizi di car-sharing
dell'articolo 62, né dei servizi di trasporto comunitario
dell'articolo 63. Allora, ripeto, nel piano sono stati elencati, ma
non si dice come questi servizi vanno sostenuti tant'è vero che non
lo dico solo io, ma le stesse società concessionarie nella loro
nota dicono:
"A due anni dall'approvazione della legge 29/97 non
si prevede l'emanazione di disposizioni regolamentari per i servizi
integrativi, così da definire con certezza gli ambiti di
applicazione di tali servizi"
. Rispetto a questo, ripeto, è
stata fatta una scelta di uno o due servizi che già sono attivi e
che hanno dato esiti positivi, ma sugli altri? Sugli altri non si
dice nulla in un piano decennale!
Ancora vorrei che l'Assessore chiarisse meglio che rapporto c'è
fra quei chilometri che vengono dati ai comuni, il cui uso i comuni
decidono all'interno del proprio territorio in accordo con
l'assessorato, e quanto dice la legge all'articolo 4, comma 2,
perché in questo comma si dice che i
"comuni possono istituire
loro servizi con deliberazione adeguatamente motivata e assumendosi
gli oneri di eventuali obblighi di servizio"
.
Vorrei capire che rapporto c'è fra la proposta che fa
l'Assessore e quanto dice la legge regionale. Vorrei capire se i
comuni, in base all'articolo 4, comma 2 della legge, possono
gestire una serie di chilometri, può darsi di sì, vorrei sentire
l'Assessore che interpretazione ne dà.
C'è ancora un elemento che vorrei sottolineare ed è quello su
cui già il collega Collé è intervenuto e riguarda la mancanza di
concertazione, di condivisione, di confronto con tutti i soggetti
interessati al piano di bacino di traffico. Nelle audizioni in
commissione è emerso che le grandi linee di politica dei trasporti
non sono state concertate, sono state semplicemente comunicate. E
quando la sottoscritta ha ricordato all'Assessore che le politiche
di trasporto non erano state concertate, l'Assessore, proprio in
commissione, ha negato tale valutazione: "non è possibile - ha
detto - perché noi continuamente incontriamo i sindacati e
continuamente nei vari tavoli parliamo di tutto, anche dei
trasporti". Ma dal documento che i sindacati hanno fatto pervenire
a tutti i Consiglieri, emerge un'interpretazione diversa dei
momenti d'incontro da parte dell'Assessore rispetto ai sindacati;
probabilmente l'Assessore confonde l'informazione, la comunicazione
delle sue decisioni con quello che è la concertazione in cui ci si
confronta sulle linee politiche dei trasporti e si assumono le
decisioni.
Nelle audizioni i sindacati (quindi, non è solo la sottoscritta
che "per amor di patria" presenta una serie di critiche) hanno
denunciato l'assenza di una concertazione, di una condivisione, di
un confronto sulle politiche dei trasporti.
Ora, le politiche dei trasporti non sono un tema secondario,
sono un ambito importante per quanto riguarda l'economia di ogni
regione e anche di questa Regione. Lei, Assessore, ha rivendicato
che i trasporti, proprio perché sono stati messi nel settore del
turismo, hanno un ruolo principale, fondamentale rispetto alle
esigenze del turismo, ma io credo che in Valle non ci sia solo il
turismo, è importante, ma non è l'unico settore economico per il
quale i trasporti vanno pensati.
Si dà atto che, dalle ore 11,25, presiede il Vicepresidente
Viérin Marco.
Presidente
La parola al Consigliere Nicco.
Nicco (GV-DS-PSE)
Il piano di bacino di traffico dovrebbe
regolamentare, cerca di regolamentare, si propone di farlo, un
settore indubbiamente fondamentale, un settore chiave, quello dei
trasporti, fondamentale per molti aspetti: economici, ma non solo
economici. È un settore che, almeno in passato, aveva anche in
Valle, pur in assenza di piani, qualche tratto di socialismo
reale.
Faccio parte di coloro che in passato hanno attribuito un valore
importante alla pianificazione, ma devo francamente riconoscere che
oggi - e non solo sulla base delle esperienze sovietiche, ma anche
di nostre particolari esperienze di pianificazione, per esempio il
PTP - guardo con un po' di scetticismo a questo tipo di strumento,
ai piani, alla pianificazione nel suo complesso.
Il primo piano ebbe, come ricordano parecchi colleghi, una
gestazione molto lunga e un parto assai laborioso. Era un piano che
doveva risolvere tutti i problemi di trasporto del tempo. C'era chi
chiedeva d'inserire in quel piano, ad esempio, la realizzazione di
una cremagliera per la Val d'Ayas, era la proposta della Comunità
montana dell'Evançon; c'era chi proponeva d'inserire la costruzione
di una linea ferroviaria di montagna lungo la vallata da Châtillon
a Cervinia, ed era la Comunità montana del Cervino; c'era chi
proponeva di costruire un ascensore a piano inclinato a Cheneil,
eccetera.
E senza il piano pareva che nulla si potesse allora fare, nulla
si potesse definire. Non si potevano definire, come pure si
ricorderanno molti colleghi, nemmeno i conguagli, i famosi
conguagli. In tutte le deliberazioni che finanziavano il trasporto
su gomma si leggeva sempre immancabilmente che i contributi erano
erogati
"salvo conguaglio in attesa dell'approvazione del piano
di bacino di traffico"
.
In realtà poi, come si è visto, i conguagli si potevano invece
benissimo fare anche senza il piano di bacino di traffico e quando
sono stati fatti è emerso ciò che tutti sappiamo: che c'era, tra
l'altro, un'azienda che aveva beneficiato di contributi in eccesso
per oltre 5 miliardi. Il piano, o meglio l'attesa del piano, ha
rischiato oggettivamente allora di essere una specie di alibi per
rinviare, per non affrontare direttamente determinate
questioni.
Poi il piano è infine stato approvato nel 1994, un piano ben
articolato, organico, con indicazioni e orientamenti precisi, in
cui si propone, fra l'altro, di
"modificare la ripartizione
modale della domanda di trasporto a favore delle modalità meno
inquinanti"
, di
"trasferire domanda dall'auto al trasporto
pubblico automobilistico e dal trasporto automobilistico a quello
ferroviario"
, eccetera.
Mi chiedo: è servito questo piano del 1994 a cambiare
significativamente la realtà del sistema dei trasporti in Valle
d'Aosta? Mi permetto di esprimere qualche dubbio in merito. Un
utente della linea ferroviaria, linea su cui quel piano pure
forniva importanti indicazioni - sono state anche ricordate - non
ha visto significativi miglioramenti tra il 1993, prima del piano,
e il 1998, dopo il piano. Il materiale rotabile sempre quello è,
esattamente quello, fisicamente quello. La velocizzazione: non ci
sono stati dei miglioramenti sensibili, sempre troppo lunghi sono i
tempi di percorrenza. I servizi agli utenti: ci tornerò dopo.
Questo per dire che fra piani e realizzazioni non c'è sempre
concordanza e che per mutare una situazione non basta un piano.
Venendo ora a questo piano, certamente un piano impegnativo, non
fosse altro che per la scadenza decennale, ritengo positivo che
anch'esso, pur non essendo un piano generale dei trasporti, non si
limiti - come invece recita la legge già citata n. 29/97 - ad
individuare le esigenze di mobilità e il fabbisogno di trasporto
pubblico con autobus, ma invece si occupi, anche se solo
parzialmente, dell'altra modalità, ovvero della ferrovia,
altrimenti sarebbero vani tutti i ragionamenti che cerchiamo di
fare un po' tutti quanti sull'integrazione fra le differenti
modalità.
Gli aspetti positivi di questo piano già sono stati ricordati
dall'Assessore. Condivido largamente ciò che ha detto, quindi non
lo ripeterò. Per cercare di fornire un qualche contributo, vorrei
invece soffermarmi anch'io, come già è stato fatto dal
"Conseil
de la Plaine"
, su alcuni aspetti che a me sembrano non del
tutto convincenti.
Intanto mi pare di rilevare una certa genericità almeno in
alcune parti di questo piano, in particolare laddove si indicano i
nuovi obiettivi. Questi nuovi obiettivi sarebbero
"l'affinamento
del sistema della pianificazione, l'incremento dei livelli di
efficacia dei servizi, l'innalzamento della qualità dei servizi,
l'incremento progressivo del livello tecnologico, una serie di
azioni finalizzate a migliorare la soddisfazione della
clientela"
. Chiaramente siamo tutti d'accordo su queste
indicazioni, non possiamo non essere d'accordo, ma sono indicazioni
che proprio per la loro genericità potrebbero essere applicate a
qualsiasi altro settore e quindi nello specifico scarsamente utili
se non tradotte poi in concrete azioni politiche. Ma non dubito che
l'azione per far diventare concrete queste indicazioni sarà messa
in atto da parte dell'Assessore.
Per quel che è del ruolo della ferrovia, a cui si accenna nel
paragrafo 2.1 e su cui già in passato ho avuto modo di soffermarmi
in quest'aula, è indubbiamente vero, come si scrive nel piano, che
siamo in una fase d'incertezza nei rapporti fra lo Stato e la
Regione in merito all'applicazione della 422: c'è la necessità di
norme di attuazione per il trasferimento di beni e risorse. Così
come è a tutti evidente che uno scenario completamente diverso
verrebbe a delinearsi in materia di trasporto ferroviario nel
momento in cui i progetti di collegamento transalpino attraverso la
Valle d'Aosta - sui quali pare che vi sia qualche novità come
abbiamo sentito ultimamente anche in Consiglio da parte del
Presidente dovessero diventare qualcosa di più che non dei semplici
progetti. Ma qui la prudenza è d'obbligo perché già in passato
abbiamo avuto assicurazioni anche importanti: nel 1992 impegni
precisi del Ministro dei trasporti Tesini, discussione di questa
famosa linea Aosta-Martigny da parte del CIPET
,
addirittura
un ordine del giorno del Senato, ma poi, concretamente, non sono
stati fatti dei passi significativi.
Ma direi che anche nella più favorevole delle ipotesi, in cui ci
siano cambiamenti radicali, si tratta pur sempre di scenari molto
futuribili, diciamo per i nostri figli o nipoti. Giusto allora da
un lato operare anche su quel terreno, operare con determinazione
per far sentire la nostra voce su questi scenari generali, ma nel
contempo occorre cercare di dare delle risposte alle esigenze
dell'utenza quale essa è oggi.
Ora non è mia intenzione santificare una modalità di trasporto,
ovvero quella su rotaia, oppure demonizzarne un'altra, quella su
gomma; tutti siamo convinti della necessità dell'integrazione di
queste due modalità, ma forse è sul modo in cui deve avvenire
quest'integrazione che ci sono degli orientamenti sui quali è
opportuno approfondire la riflessione.
Mi era parso di capire che nel corso degli anni si fosse
delineata una politica di questo tipo: esiste un'asta centrale di
fondovalle servita da una struttura fissa e questa struttura va
pertanto utilizzata pienamente, potenziata e riqualificata, fra
l'altro questi termini li abbiamo inseriti direttamente anche nel
programma di maggioranza. Asta centrale su cui vi sono alcuni
cosiddetti "centri d'interscambio modale" che, oltre ad Aosta, sono
stati individuati in Pont-Saint-Martin, Verrès, Châtillon, sulla
Chivasso-Aosta e poi una stazione anche sulla linea dell'alta Valle
che può essere Morgex o Pré-Saint-Didier. Ecco è su questi centri
d'interscambio modale che, in particolare anche se non
esclusivamente, confluiscono o con mezzi propri o con servizi
automobilistici talvolta appositamente cadenzati, le principali
categorie di utenti, e cioè lavoratori pendolari e studenti, che
poi da lì raggiungono Aosta o Torino con il treno.
In questo nuovo piano si ribadisce positivamente il ruolo di
primaria importanza della ferrovia nelle relazioni con le aree
esterne al territorio regionale.
Sulla mobilità interna alla regione le indicazioni mi paiono
invece non del tutto chiare, lineari; si comincia infatti con un
inciso: la ferrovia
"svolge un ruolo di primaria importanza,
anche se in subordine, nel soddisfare la domanda di mobilità con
origine e destinazione interna alla regione"
. Si spiega poi,
nel capoverso successivo, cosa ciò significa: ovvero
"incentivare l'uso del treno da parte degli utenti a lunga
percorrenza e servire prioritariamente quelli a breve percorrenza
con un idoneo e molto più economico servizio su gomma, il che
comporta una ridefinizione dei servizi automobilistici"
,
laddove credo che per ridefinizione qualcuno intenda potenziamento.
Bisogna allora intendersi su cosa significano
"lunga
percorrenza"
e
"breve percorrenza"
anche perché poi si
parla di
"medie e lunghe distanze",
il che complica
ulteriormente il ragionamento.
Concordo sul fatto che ci sia una mobilità locale che può meglio
e più economicamente essere servita con il trasporto su gomma, ma
si deve chiarire che non è la mobilità riferita ai centri
d'interscambio citati, ovvero Pont-Saint-Martin, Verrès, Châtillon
e una stazione dell'alta Valle, che vanno invece adeguatamente
potenziati e in cui l'utente deve poter trovare tutti i servizi
essenziali.
È un punto su cui credo che il piano debba dire una parola
precisa e chiara e questo anche perché la situazione attuale va in
una direzione che è tutt'altra, come è stato denunciato anche sui
giornali, su "La stampa", dove una serie di lettere hanno messo a
fuoco questo problema.
Che servizio trova oggi un utente che scenda dalla valle di
Gressoney in autobus con l'intento di salire sul treno alla
stazione di Pont-Saint-Martin, faccio un esempio concreto: il
diretto delle 16,23, perché vuole raggiungere una città, vuole
raggiungere, per esempio, Firenze? L'utente arriva a
Pont-Saint-Martin: la biglietteria a quell'ora è chiusa perché
chiude alle 15,25. C'è un bel manifesto che dà delle informazioni
per la clientela: da questo manifesto l'utente apprende che
l'acquisto del biglietto in treno è ora soggetto ad una
maggiorazione, ma non sa di quanto, poi c'è un altro avviso che lo
informa che il biglietto può essere acquistato all'ufficio postale.
Allora il nostro utente, che ha due bei valigioni, siccome non c'è
il servizio bagagli, si fa un chilometro a piedi con le due
valigie, arriva all'ufficio postale che, ovviamente, a quell'ora è
chiuso e se ne torna con le pive nel sacco alla stazione. Ma anche
se l'ufficio postale fosse stato aperto, lui il biglietto non lo
avrebbe potuto acquistare comunque perché lì gli avrebbero detto
che erano in vendita biglietti solo per una fascia chilometrica di
200 chilometri. Gli utenti delle ferrovie devono, tra l'altro, aver
superato un esame in geografia, per conoscere le distanze fra la
stazione di partenza e quella di arrivo e sapere che tipo di
biglietto serve loro.
Anche peggio capita alla stazione di Verrès. Qui il problema
delle relazioni con il personale front-line, come viene definito, è
stato risolto dalle ferrovie alla radice, nel senso che il
personale proprio non c'è più con, in questo caso, anche una
precisa violazione del contratto di servizio stipulato fra Regione
e ferrovie che, all'articolo 7, recita:
"Per le stazioni di
Châtillon, Verrès, Pont-Saint-Martin e Pré-Saint-Didier ci deve
essere uno sportello aperto almeno 7 ore al giorno per almeno 5
giorni settimanali"
.
Io credo che le ferrovie siano già state sanzionate con una
multa per quest'infrazione, tuttavia il punto non è questo perché
all'utente poco importa che le ferrovie abbiano pagato una multa,
importa che il servizio sia riattivato e che le ferrovie mutino
orientamento: oggi pare proprio che si ingegnino a fare di tutto
non per favorire la clientela, ma per scoraggiarla.
Ci sono poi anche alcuni altri aspetti del piano che mi lasciano
perplesso. Rimanendo in tema di ferrovia, non capisco bene cosa sia
"l'effettuazione di treni a lunga distanza fra Pré-Saint-Didier
e Pont-Saint-Martin"
, non so se è un refuso o se è una proposta
nuova che mi sembra in controtendenza con quella che è la filosofia
complessiva del piano.
Così come vorrei capire meglio le ragioni della nuova notorietà
della stazione di Nus: se è dovuta ad esigenze di carattere
generale o a fattori contingenti che non conosco.
Sul collegamento con Caselle: si fa qui tutto un bel
ragionamento che, secondo me è pienamente condivisibile, si parla
di
"esigenza di rivedere l'impostazione di tale
collegamento"
,
"di una condizione di elevata inefficacia del
servizio"
, di
"notevole impegno finanziario"
(167 mila
lire a passeggero). Poi, però, qual è la conclusione? La
conclusione è che
"risulta comunque indispensabile mantenere in
esercizio il collegamento attualmente esistente"
. Allora mi
chiedo: indispensabile per chi? La risposta è: per chi gestisce la
linea (450 milioni l'anno solo per quella linea).
C'è poi un'ultima questione, quella dei rapporti con gli enti
locali. Parliamo spesso, giustamente, di sussidiarietà in
quest'aula. Qui si tratta di applicarla. Quindi trovo almeno
anomalo che, laddove si parla dei rapporti con gli enti locali, si
scriva di una
"parziale autonomia nell'organizzazione dei
servizi"
. Ci deve certo essere integrazione funzionale, ma se
un comune decide d'istituire un servizio, di destinarvi risorse
proprie, e questo è l'altro pezzo del ragionamento, e di
gestirselo, non vedo per quale ragione non possa farlo, quindi io
parlerei non di parziale, ma di piena autonomia, sapendo da parte
degli enti locali interessati che questo comporta anche piena
responsabilità.
Infine, sulla questione principale a cui ho accennato, cioè
quella della linea ferroviaria, vorrei presentare un emendamento
che, essendo la conclusione del ragionamento che ho fatto, mi
permetto di leggere sin da ora e che è del seguente tenore:
"Al
paragrafo 2.1. Il ruolo della ferrovia, alla lettera a) [per la
tratta? Aosta-Chivasso? ] è inserito dopo il secondo capoverso? il
seguente punto: "potenziamento delle stazioni di Pont-Saint-Martin,
Verrès, Châtillon, in quanto centri di interscambio modale,
assicurando, tra l'altro, il personale di front-line nelle
stesse."
Presidente
La parola al Consigliere Cerise.
Cerise (UV)
Questo secondo piano di bacino di traffico, a
differenza del primo, si inserisce in un quadro legislativo più
definito essendo stata adottata la legge regionale n. 29/97, "Norme
in materia di servizi di trasporto pubblico di linea", che profila
esattamente quali sono i contenuti e l'approvazione del piano. È
quindi un atto amministrativo che contiene scelte importanti per la
qualità della vita dei cittadini, lo ha già detto l'Assessore, ma è
importante ribadirlo perché l'articolo 6 della legge n. 29/97 dice
che il piano approvato è attuato al fine d'individuare le esigenze
di mobilità e il fabbisogno di trasporto pubblico con autobus. Una
così chiara definizione non c'era precedentemente perché mancava il
quadro legislativo di riferimento per cui il piano aveva un respiro
molto più ampio e teneva in considerazione tutti gli aspetti in
maniera forse più completa.
In ogni caso dalla sua analisi è emerso che questa proposta di
piano possiede in modo esauriente tutti i contenuti che lo stesso
articolo 6 della legge n. 29/97 nei commi 2 e 3 stabilisce che
debba avere. Tra questi evidentemente vi è anche il coordinamento
del servizio con autobus con le altre modalità di trasporto e gli
impianti a fune con funzioni di trasporto pubblico locale.
Molte delle osservazioni e delle sollecitazioni emerse rilevano
un'insufficienza nell'approfondimento delle altre modalità di
trasporto che integrano quello con autobus, appunto per servire la
mobilità dei cittadini. Potremmo dire che in un certo senso
dovrebbe esistere a monte un piano generale di trasporti che
consideri tutte le componenti del trasporto, compresi gli
interventi relativi alle opere pubbliche, per adeguarle alle
necessità di transito dei mezzi pubblici e in questo quadro
dovrebbe trovare la collocazione questo piano.
Ora un mosaico così ottimale è ancora da comporre non essendo
ancora definita la perfetta forma di alcune tessere come quelle
relative alla ferrovia.
È comunque un approfondimento che si ritiene auspicabile, un
tavolo di confronto sulle problematiche del trasporto in Valle
d'Aosta da cui trarre delle linee direttrici e anche un quadro
d'insieme, credo che sia un appuntamento non procrastinabile.
La IV Commissione consiliare ha sentito i soggetti di cui
all'articolo 6, comma 2 della legge n. 29/97, e ha preso visione
dei pareri richiesti. Su questo volevo poi fare un'annotazione
circa la comunicazione dei sindacati.
Sulla base di quanto è emerso nelle audizioni sono stati
adottati alcuni emendamenti intesi a facilitare le risoluzioni di
alcuni problemi che sembravano non essere pienamente affrontati dal
piano stesso.
Il primo emendamento stabilisce l'aggiunta al punto 1.1.,
relativo agli obiettivi del piano, di due nuovi importanti
obiettivi: l'uno, il punto 8, con il quale la Regione viene
impegnata a promuovere e sostenere iniziative intese a ridurre il
traffico veicolare nelle testate delle valli e nelle zone di
particolare pregio ambientale; l'altro, il punto 9, apre ad una
collaborazione credo anche risolutiva in molti casi di problemi di
traffico, che sono stati avanzati, su gomma e con autobus che
possono sorgere nei comuni prevedendo la promozione e la
sperimentazione tese a verificare la possibilità di una
riorganizzazione dei servizi. Questo nuovo punto assume particolare
importanza ed efficacia se lo si collega con il disposto del IV
comma dell'articolo 6 della legge n. 29/97 con il quale si
stabilisce che la validità del piano è decennale, ma può essere
aggiornato annualmente. È un disposto che consente di tradurre in
pratica le sperimentazioni quando hanno individuato proposte
valide. Credo che qui sia contenuta una risposta concreta ad alcune
istanze di comuni avanzate in sede di commissione.
Il secondo emendamento vuole completare il quadro della
criticità richiamando quelle connesse con il coordinamento degli
orari scolastici e con il servizio di trasporto pubblico. Mi pare
che sia stato il Consigliere Collé a sollevare il problema. È una
criticità di cui si deve tenere conto in rapporto alla prossima
attuazione dell'autonomia scolastica.
Infine con il terzo emendamento si insedia un elemento di
flessibilità circa la quota chilometrica assegnata alla gestione
delle amministrazioni comunali in cui vengono eserciti i servizi di
ambito strettamente locale, ma a cui riconoscere una parziale
autonomia nell'organizzazione dei servizi stessi considerando
l'assolvimento da parte loro di un servizio genericamente utile
alla collettività della Regione; sono comuni turistici dove si
movimentano molte persone localmente, ma è un servizio che viene
dato genericamente al turismo. Già di per sé questa costituisce
un'innovazione. Con quest'emendamento questa quota può essere
modificata ancora una volta sulla base di progetti validi
presentati dai comuni interessati.
Per ultimo, gli emendamenti 4 e 5, prendendo atto delle
richieste di alcuni di questi comuni, fra cui Aosta e Courmayeur,
stabiliscono che la quota chilometrica è stata aumentata rispetta a
quella originariamente determinata in piano.
La commissione ha preso l'impegno di esaminare, dopo un periodo
utile di attuazione del piano, la sua efficacia e il suo grado di
soddisfacimento da parte degli utenti.
Ribadisco come il piano, anche per l'impegno finanziario di 30
miliardi e la messa in disposizione di 6.580.000 chilometri,
assolva pienamente il suo compito e la sua attuazione. Anche con la
possibilità del suo aggiornamento può rappresentare il punto di
riferimento per un buon servizio di trasporto per i cittadini.
Per quanto attiene la nota inviata dalle segreterie regionali
dei sindacati, è vero che loro rilevano delle carenze di confronto,
per quanto riguarda la commissione credo però che dopo tre sedute
la media dei consiglieri aveva le idee un po' chiare anche se un
documento così complesso potrebbe richiedere un anno di tempo se si
vuole fare questo tipo di percorso. In ogni caso c'è una frase che
mi pare interessante da parte del firmatario di questa lettera che
rileva:
"la necessità di ricercare appositi e specifici momenti
di confronto nel caso in cui tale provvedimento sia licenziato dal
Consiglio"
, quindi il Consiglio prende atto e credo che sarà
disponibile a rispondere concretamente a queste istanze.
Presidente
La parola al Consigliere Tibaldi.
Tibaldi (FI)
Sia la relazione dell'Assessore Lavoyer che
il dibattito che ne è finora conseguito hanno evidenziato che non
c'è assolutamente omogeneità di vedute sull'aspetto dei trasporti
pubblici in Valle d'Aosta. Ci sono punti di vista differenti che,
come ha detto chi mi ha preceduto, necessiterebbero di
un'elaborazione e di una valutazione più approfondita.
Il piano oggi viene portato all'esame dell'aula perché necessita
di approvazione, secondo quanto è stato riferito dall'Assessore,
anche perché entro la fine dell'anno scade quello precedente.
Enuncerò quindi una serie di osservazioni che sono state fatte
in IV Commissione e che ora ripropongo che riguardano questo
documento.
La prima osservazione. È un piano di lunga durata come è stato
già sottolineato, è un piano che ha durata decennale e non è una
durata assolutamente insignificante, anzi è una durata che prevede
un impegno non indifferente da parte di chi l'organizza e di chi la
dovrà gestire, a differenza del precedente, che invece aveva una
durata triennale e comunque aveva una valenza sperimentale.
Questo piano ancorché sia di durata decennale, ha una grossa
lacuna, cioè non prevede alcuna tempistica di attuazione. Si dice e
nella relazione e nello stesso piano che sarà necessario
aggiornarlo durante il percorso, però non si prevede, a differenza
del precedente, alcuna tempistica di attuazione. Questo è secondo
noi un fatto significativo perché per un piano di questa valenza e
di quest'impegno per gli attori che dovranno gestirlo e per gli
utenti che dovranno usufruirne in termini di servizi ci sembra una
grossa carenza a livello di programmazione e di scelte
politiche.
È un'osservazione che abbiamo fatto anche in commissione alla
quale tuttavia non ci pare sia stata data una congrua risposta,
magari in questa sede l'Assessore in fase di replica sarà in grado
di riferirci se questo piano può essere attuato in una fase
iniziale, ad esempio nel primo anno o nei primi due anni oppure se
dobbiamo aspettare il 2008 o il 2009 per poterne vedere i primi
risultati. Ci sembra questo un elemento che non può assolutamente
mancare e pertanto inficia già solo questo la credibilità dello
stesso piano.
Secondo elemento. Andando a rispolverare i vecchi bilanci del
precedente quinquennio, si vede come la spesa nel settore dei
trasporti sia cresciuta del 50 percento negli anni 1994-1999. Mi
sono soffermato sui bilanci consuntivi del 1994 e del 1999
previsionale perché il consuntivo 1999 ancora non lo possediamo;
siamo passati in questi anni dai 40 miliardi complessivi del
settore dei trasporti del 1994 ai 60,360 miliardi del previsionale
di quest'anno che è stato approvato nel novembre dello scorso anno
e in questa cifra rientrano tutti i vari interventi a livello
d'investimento e di gestione nel settore dei trasporti come per
esempio - qua è proprio il primo capitolo interessato - i contratti
di servizio di trasporto pubblico con autobus, servizi integrativi,
che prevedono un impegno di 26,5 miliardi di competenza per il 1999
o per esempio il contratto di servizio con le ferrovie più volte
citato che prevede un impegno di 5,5 miliardi e che rispetto al
1994 ha visto un incremento di 1,5 miliardi.
Allora l'espansione della spesa nel settore dei trasporti si
contraddice con quella che è la marginalità del trasporto pubblico
in Valle che è uno degli elementi di criticità principali che sono
stati giustamente riportati in relazione, marginalità del trasporto
pubblico che ha diverse connotazioni, che ha diverse cause di
natura strutturale come l'orografia del territorio, le agevolazioni
fiscali sul carburante per trazione, la dispersione della
popolazione in diversi insediamenti urbani, maggiori o minori,
distanze che non sono coperte con un efficace servizio di trasporto
pubblico e non possono essere coperte vista la conformazione
montuosa della Valle d'Aosta e particolarmente articolata in valli
laterali, però a fronte di quest'espansione della spesa non
corrisponde a nostro avviso un proporzionale miglioramento del
servizio e purtroppo non corrisponde anche un proporzionale aumento
dell'utilizzo dei servizi pubblici da parte dei cittadini.
È questa una riflessione che deve essere studiata. So che ci è
stato riferito che una società di Milano, la TRT, si è soffermata
su queste cause, su queste disfunzioni, sull'utilizzo vero e
proprio dei vari servizi o su gomma o su rotaia in Valle d'Aosta da
parte dell'utenza, tuttavia questo piano a nostro avviso non sembra
ancora rispondere in maniera efficace a quelle che potrebbero
essere delle esigenze moderne dell'utenza che oggi si presentano e
che devono essere soddisfatte.
Il metodo di elaborazione del piano è il terzo punto; ci sembra
che manchi una concertazione fra le parti, la lettera che ci è
giunta pochi giorni fa da parte delle organizzazioni sindacali, le
osservazioni fatte dai gestori dei servizi di linea mi sembrano che
non possano essere liquidate con alcune considerazioni sommarie o
affermazioni generiche in sede di commissione o oggi in sede di
relazione, ma debbano essere valutate con maggiore attenzione.
Sappiamo che quelle che vengono presentate come un'innovazione
dall'Assessore, e cioè le nuove competenze degli enti locali,
creano non poche perplessità, oltre che nel sottoscritto e nel
gruppo, anche in coloro che dovranno essere i soggetti attori un
domani di queste possibili richieste da parte dei comuni, cioè la
competenza degli enti locali introduce forti elementi d'incertezza
nella gestione dei servizi, si dice, perché può essere un innesco
di gravi tensioni fra i vari attori, atteso che gli enti locali
avrebbero potere decisorio, ma nessuna responsabilità di ordine
economico. Non si può dire:
"I comuni indichino anche loro
determinate esigenze, le gestiscano senza che ci sia una preventiva
ed approfondita concertazione anche con coloro che dovranno cercare
di erogare questi servizi nel migliore dei modi per i quali sono
pagati con soldi pubblici e di conseguenza devono dare il massimo
in termini di efficienza e di servizi stessi."
Grande punto interrogativo, ed affronto il quarto punto, esiste
nei cosiddetti "servizi integrativi" ai trasporti pubblici di
linea, quelli per intendersi che sono disciplinati dalla legge n.
29 negli articoli 53 e seguenti, servizi pubblici di linea che sono
anche questi genericamente indicati come necessari per compensare
determinati vuoti che lasciano necessariamente i servizi pubblici
di linea e che quindi devono essere in qualche maniera colmati,
però su questi servizi integrativi del trasporto pubblico di linea
non ci sono state date delle risposte particolarmente esaurienti in
sede di commissione, addirittura un dirigente le ha liquidate come
idee buttate lì, però non si possono buttare lì certe idee, certe
idee devono essere buttate lì, ma poi devono essere anche
elaborate.
L'Assessore probabilmente ride lui stesso di queste
affermazioni, però sono affermazioni registrate e verbalizzate.
Chiedo quindi che sia lui a dare ulteriori e maggiori spiegazioni a
queste idee che sono state buttate sul tavolo della
commissione.
Quinto punto, il ruolo della ferrovia, che anche qui viene
contraddetto dai fatti e che prevede un notevole impegno in più nel
contratto di servizio per cinque miliardi e mezzo. Nel piano si
dice, obiettivo ritenuto fondamentale dall'Assessore:
"? Questo
ruolo, che è pertanto caratterizzato dall'obiettivo di incentivare
l'uso del treno da parte degli utenti a lunga percorrenza e di
servire, prioritariamente, quelli a breve percorrenza con un
idoneo, e molto più economico, servizio su gomma, comporta
necessariamente una ridefinizione dei servizi automobilistici di
fondovalle e di collegamento con le valli laterali?".
È un po' il ragionamento che ha fatto il Consigliere Nicco
sollevando le incoerenze e le contraddizioni di questo piano. Da un
lato non si può parlare d'intento fondamentale da parte della
Giunta o dell'assessorato quando in realtà vediamo che vengono
soppresse le biglietterie, aumentiamo anche lì il nostro impegno
finanziario come Regione nei confronti delle ferrovie dello Stato e
poi riceviamo questa beffa, una beffa che non è solo ai danni della
Regione che paga, ma è soprattutto ai danni dell'utenza e sappiamo
che il servizio ferroviario è un servizio essenziale per la Valle
d'Aosta perché, secondo quel principio che penso sia unanimemente
condiviso dell'intermodalità dei trasporti in Valle, non può
esistere solo il trasporto su gomma o solo il trasporto
ferroviario, ma devono necessariamente coesistere entrambi perché
entrambi si integrano in quelle che sono le loro funzioni, non
possiamo permetterci che la ferrovia continui ad essere abbandonata
a sé stessa in una logica di dissesto che si sta verificando
soprattutto nella tratta Aosta/Pré-Saint-Didier e di lento, ma
progressivo smantellamento anche nelle stazioni di fondovalle,
della media e della bassa Valle. È necessario quindi, Assessore,
che a questo suo intento dichiarato, qui sostenuto e condivisibile,
corrispondano dei fatti concreti e cioè che la ferrovia non sia
progressivamente smantellata con dei grossi danni.
La ferrovia ha avuto anche un ruolo storico nella Valle,
sappiamo che sul finire del secolo scorso, facilitando le
comunicazioni, ha permesso l'integrazione fra persone provenienti
da comunità differenti, ha favorito il processo d'italianizzazione
della Valle d'Aosta, piaccia o non piaccia ad alcuni interlocutori,
o d'industrializzazione nel secolo successivo.
Penso che il trasporto su rotaia debba essere conservato e
potenziato per avere almeno quel ruolo, sappiamo che sarà pur
sempre subordinato al trasporto su gomma, ai grandi assi stradali
che comunque attraversano la Valle e ti portano anche oltralpe
verso la Svizzera o verso la Francia, ma non può essere lasciato
morire o lasciato a sé stesso.
Altro punto, ed è una delle ragioni per cui del piano se ne
discute oggi, è che esattamente un anno fa l'Assessore con una
leggina chiese una proroga di un anno sulla validità del piano di
bacino di traffico per cercare di ottimizzare anche il cosiddetto
"servizio dell'integrazione tariffaria funzionale dei trasporti".
Sarebbe opportuno che quest'integrazione tariffaria funzionale dei
trasporti non rimanesse una mera dichiarazione perché se ne parla
da diversi anni sin dall'epoca in cui l'Assessore Riccarand
sperimentò in una prima fase questo piano e oggi l'Assessore dice:
"Non fece nulla"
, pertanto speriamo che il suo successore
faccia qualcosa perché comunque questa proroga di un anno ha
permesso solamente di riprendere alcune affermazioni e riportarle
su un nuovo documento.
Vorremmo che fosse fatto qualcosa di più delle semplici parole
perché in altre realtà regionali o provinciali alpine sappiamo che
il sistema dell'integrazione tariffaria è già operativo e dà buoni
risultati soprattutto a livello di riscontro positivo da parte
dell'utenza.
Ultima considerazione. Il piano del bacino di traffico purtroppo
soffre anche di una concezione chiusa che gli deriva dalla legge n.
29 che lo ha istituito. È una concezione chiusa perché trascura
quelle che sono le grandi direttrici stradali o ferroviarie che
comunque solcano la nostra regione perché non possiamo dimenticare
che la nostra regione è e vogliamo che sia il crocevia d'Europa. In
questo piano necessariamente per legge non si fa riferimento alle
grandi scelte politiche della Valle in materia di trasporti.
Abbiamo sentito parlare ultimamente con un crescendo notevole di
Aosta-Martigny, di nuova tratta ferroviaria, cioè si è ripescata
questa tratta ferroviaria che era stata pensata qualche anno fa,
mentre leggiamo che il Governo porta avanti un'altra iniziativa che
è la Torino-Lione ovvero la cosiddetta "linea transpadana" si
completerà con il collegamento fra Torino e Lione a livello di alta
velocità. Non sembra quindi che questa palesata iniziativa o questo
palesato sogno da parte di qualcuno della Giunta regionale trovi
riscontro nelle scelte del Governo italiano.
Sarebbe opportuno che in questo piano, seppure marginalmente,
perché soffre del limite che gli è stato impresso dalla legge n. 29
perché deve disciplinare l'attività di trasporto pubblico nel
recinto valdostano, si facesse un riferimento alle scelte
strategiche della Valle d'Aosta anche per presentarsi nei confronti
di un Governo in maniera più coesa e con idee più chiare,
altrimenti soffriamo anche della carenza d'idee da questo punto di
vista, allora c'è chi in un'occasione di un convegno fa delle
battute, lancia delle proposte che poi sono solamente fini a loro
stesse, ma in realtà a livello di grandi scelte nella politica dei
trasporti non c'è nulla di più.
Dal nostro punto di vista questo piano è estremamente generico,
non prevede tempi di attuazione definiti nonostante la sua
lunghezza decennale, ha delle lacune notevoli nel settore del
trasporto pubblico su gomma, non prevede un'adeguata tutela di
quello ferroviario e nel suo insieme lo possiamo considerare
un'involuzione rispetto al passato, quindi non possiamo in questo
momento, ferme restando queste condizioni, formulare un giudizio
favorevole.
Presidente
La parola al Consigliere Fiou per mozione
d'ordine.
Fiou (GV-DS-PSE)
Chiedo una sospensione di cinque minuti
per una riunione dei Capigruppo di maggioranza allargata agli
interessati ovviamente.
Presidente
Si concedono cinque minuti di sospensione.
Si dà atto che la seduta è sospesa dalle ore 12,29 alle ore
12,45 e che riassume la presidenza il Presidente Louvin.
Président
Nous reprenons la séance.
La parole au Conseiller Fiou.
Fiou (GV-DS-PSE)
Solo per annunciare che presenterò una
risoluzione in merito al problema in discussione, aspetto solo una
correzione.
Président Nous essayons de terminer en faisant appel à la
brièveté et à la sobriété des interventions.
La parole au Conseiller Borre.
Borre (UV) Ascoltando i vari interventi, mi sono convinto che
quanto dirò forse andrà un po' fuori tema perché è vero, e mi scuso
anche con il mio collega, Presidente della IV Commissione, e con i
colleghi dell'Union e della maggioranza perché normalmente non
intervengo mai in Consiglio, ma cerco di portare i problemi in
commissione per risolverli in quella giusta sede ma, non avendo
partecipato alla commissione, questo piano mi trova obbligato ad
intervenire.
Leggendo la legge ho capito che è necessario un tavolo di lavoro
per quanto riguarda il sistema dei trasporti perché l'articolo 5
dice che la Regione Valle d'Aosta costituisce un'unità territoriale
entro la quale si attua un sistema integrato di trasporto pubblico,
quindi prima di arrivare a questo piano avremmo dovuto arrivare a
quel tipo di piano di trasporti e poi giustamente questo si
inseriva, però per dei motivi che io capisco benissimo che sono
dettati dai tempi per rispondere a delle scadenze, l'appalto dei
servizi di trasporto, si è arrivati a questo piano di bacino.
Questo piano mi vede perplesso. Io sono uno di quelli che ha
votato il precedente piano e votandolo in gran parte l'ho condiviso
anche se forse vedevo delle grandi filosofie, ma l'ho condiviso
perché c'erano dei contenuti che oltre ad essere tecnici erano
anche di principio e di programmazione futura, alla ricerca di un
qualcosa di migliore per il nostro sistema di trasporto e viabile
nella Valle d'Aosta.
Credevo però che questo nuovo piano contenesse dei riferimenti
vista l'applicazione del precedente e in questo senso qualcuno mi
ha già anticipato dicendo:
"Tiriamo le fila di quello che è
successo con il piano 1994 e andiamo a verificare laddove possiamo
intervenire in maniera diversa modificando laddove abbiamo
sbagliato"
. Forse ci sono queste modifiche, sono tecniche e io
non riesco a coglierle.
Leggo però il piano 2000-2009: questo conferma gli obiettivi del
precedente. Confronto i due documenti e anche qui ho difficoltà di
capire dove sono gli obiettivi del precedente. Assessore, non mi
dica nella replica:
"Il Consigliere non capisce niente"
, non
lo dica, mi sentirei un po' mortificato, però mi spieghi invece
quello che non ho capito. La ringrazio.
Provate, colleghi, a rileggervi gli obiettivi di questo piano e
del precedente. Nel precedente si parlava di trasferire la domanda
- e qui ripeto cose che hanno già detto purtroppo, si vede che non
sono il solo ad aver capito o letto bene - dell'auto al trasporto
pubblico automobilistico o dal trasporto automobilistico a quello
ferroviario; in questo rimane invece forte la scelta per il
trasporto su gomma, scelta forse più pragmatica dovuta anche
all'articolo 6 della legge, comunque anche nel perseguire gli
obiettivi per il trasporto su gomma vi sono delle scelte diverse
per assegnare un ruolo centrale al trasporto pubblico, per
soddisfare questa domanda.
Nel 1994 si parlava di riorganizzazione dei flussi veicolari in
ambito urbano, politiche per la sosta e gli accessi alle aree
urbane, sistemi integrati, introduzione di servizi urbani ad orario
cadenzato 15-20 minuti, messa in opera d'interventi finalizzati
alla riduzione dei tempi di percorso, corsie preferenziali e
sistemi di precedenza alle intersezioni semaforiche per i mezzi
pubblici, utilizzare quote significative della capacità stradale
attuale per migliorare la vivibilità degli attraversamenti urbani e
quindi la prestazione del trasporto urbano - leggasi autostrada
Quart-Aymavilles, tangenziale che aveva provocato in quest'aula un
dibattito non indifferente -, introdurre forme di agevolazione
alternative che sostituiscano gradualmente l'abbattimento della
fiscalità sulla benzina nell'energia per il riscaldamento, altro
dibattito non indifferente.
Nel 1999 si è detto di razionalizzare l'offerta attuale del
trasporto, astensione sperimentale nei giorni festivi del
trasporto, affinamento del sistema di pianificazione, innalzamento
della qualità dei servizi di trasporto, sviluppo di ambiti di
cooperazione fra diversi soggetti della Pubblica Amministrazione,
regioni e enti locali, riduzione dell'impatto ambientale derivante
dall'attività di trasporto, promozione di una serie di servizi
calibrati sulle esigenze della clientela turistica. Forse questi
obiettivi riprendono con il loro significato tecnico quelli del
1994, sono obiettivi ambiziosi, però non riesco a trovare il
collegamento laddove vedevo dei punti forti di principio, quindi vi
confesso che ho letto e ho realizzato meglio quello del 1994.
Come ho detto in precedenza, ben diversa è la filosofia dei due
piani, diversa è la scelta per l'utilizzo della ferrovia anche se
poi non era elemento di questo piano proprio per quel patto che si
doveva o si dovrà arrivare a quel piano di trasporto del traffico
regionale. La ferrovia vista non più come trasporto di passeggeri
dai vari paesi della Valle, ma come trasporto per un'utenza a lunga
percorrenza, non più servizi locali chiamati a sostenere la domanda
di mobilità interna della regione lungo l'asta di fondovalle da
Pré-Saint-Didier a Pont-Saint-Martin attraverso la riorganizzazione
dell'offerta dei servizi sulle due linee d'interesse regionale:
Pré-Saint-Didier/Aosta e Aosta/Pont-Saint-Martin/Ivrea.
Nel precedente piano si assegna ai servizi di trasporto in sede
fissa un ruolo di primaria importanza nel soddisfare la domanda di
mobilità con origine e destinazione interna e di relazione con le
aree esterne al territorio regionale attraverso il collegamento con
la rete ferroviaria nazionale.
Per stabilire il principio di cui sopra si era seguita una
logica che rispondeva a tre pre-requisiti scritti nel piano; nel
presente piano si dice che, in attesa di conferimento alle regioni
e agli enti locali delle funzioni e dei compiti in materia, appare
alquanto delicato definire uno scenario di medio - lungo periodo e
quindi incentivazione per l'uso a lunga percorrenza della
ferrovia.
Forse ho sbagliato quando ho votato nel 1994 perché lì si
parlava di cose ben diverse e quindi oggi ho la possibilità di
rimediare votando questo, però a volte si dovrebbe pensare in
grande, lo si dice sempre, i consiglieri dovrebbero riuscire a
pensare in grande, in Valle d'Aosta è un po' diverso. Non è forse
lo stesso Assessore a pensare in grande quando ci parla della
ferrovia Aosta-Martigny? Hanno parlato la televisione e i giornali
di questo grande progetto.
Nella realtà di oggi del nostro sistema ferroviario aspettiamo
il conferimento delle funzioni nonché il trasferimento dei relativi
beni e delle risorse. Sono leggermente confuso, sì, perché si dice
anche che la trasformazione in tramvia precluderebbe l'utilizzo
futuro della linea di rotabili storici; sono sicuro che mi
spiegherà cosa vuol dire. Penso a questa vaporiera, terrore dei
pompieri, penso che sia quella.
Il precedente piano portava soluzioni che ritenevo allora e
ritengo tuttora innovative. Questi stessi servizi più altri sono
ripresi dalla legge n. 29/97, capitolo V, Servizi integrativi di
trasporto di linea, e sono tutti gli articoli dal 54 al 63; in
questo piano ritrovo solo i servizi di bus, servizi specifici,
servizi in taxi-bus e poi dopo è chiaro che c'è anche un comma
della legge che dice che i servizi che non sono compresi nel piano
possono essere attuati a carico del 50 percento, eccetera, però
quello che non riesco a capire è perché in questo piano non li
ritroviamo e nella legge ci sono, forse si possono applicare lo
stesso oppure i tre che troviamo oggi nel piano sono stati una
scelta precisa, attuiamo quelli e gli altri li lasciamo attuare;
può essere una cosa interessante, ma che non ho approfondito.
Adesso vengo alla parte da partigiano, abbiate pazienza, che
riguarda Aosta. Aosta viene definita come punto centrale del
sistema di relazioni della Valle prendendo in considerazione le
dimensioni qualitative degli spostamenti giornalieri attratti e
generati dall'aerea urbana; piano del 1994. Piano del 1999:
esiguità della domanda complessiva e contemporanea, presenza di un
solo polo attrattore di mobilità, Aosta, a fronte di una
dispersione delle origini degli spostamenti.
Chiedo all'Assessore o a chi di competenza di tener conto di
quelle valutazioni che sono state fatte nei due piani e di
riprendere con i suoi uffici i contatti con gli interessati del
Comune di Aosta, con il Conseil de la Plaine, rivedere i chilometri
assegnati ad Aosta, che aveva 365 mila chilometri, ne ha chiesto
400 mila, diciamo no e gliene assegniamo 300 mila, qui è stato
detto prima che sono stati aumentati, io non lo so.
Chiedo all'Assessore di rivedere la possibilità di percorsi ad
anello, è chiaro che non si chiede di andare a fare percorsi senza
il consenso di altri comuni, ma se si vuole pedonalizzare Aosta, vi
è l'esigenza di un servizio pubblico di trasporto diverso e loro
chiedono l'anello e ancora, inserire nel futuro programma dei
lavori e in seguito nella revisione possibile annuale nel piano di
bacino, quando si farà quel piano dell'articolo 5 o quando si farà
la revisione di questo, le richieste di strutture quali: l'innesto
nella strada regionale n. 17 per Roisan su via Roma che penso sia
una cosa indispensabile per tutto quello che è il problema della
viabilità, ma anche per avere più facile comunicazione; interventi
di adeguamento della viabilità e di risistemazione di Piazza
Manzetti perché non si può convogliare tutto lì e lasciarla come è
adesso; risistemazione dell'incrocio di Pont Suaz in Comune di
Charvensod, questa non è una richiesta di Aosta, ma del Conseil de
la Plaine; sistemazione dell'incrocio fra la strada statale 27 e la
regione di Arpuilles; realizzazione delle interconnessioni con il
tracciato autostradale in corrispondenza della zona F8, Cogne;
valorizzazione della connessione autostrada, ferrovia e funivia e
poi citano il discorso di riprendere quei contatti per vedere se è
possibile la trasformazione dell'autostrada Quart-Aymavilles in
quanto tangenziale della città e dei comuni costeggiati.
Assessore, ho detto che voterò questo piano perché ho solo
capito in ritardo che questo era un qualcosa di diverso; io
definivo il piano di bacino come un qualcosa che coinvolgesse il
tutto poi leggendomi bene la legge, l'articolo 5 dice che ci sarà
un altro momento, quindi chiedo che quel momento venga affrontato e
costruito per poi inserirci all'interno questo.
Président
La parole au Conseiller Piccolo.
Piccolo (FA)
Devo in premessa plaudire al fatto che con
questo piano, che è la continuità del precedente, pertanto non se
ne deve rammaricare molto il collega Borre, si incentivi
l'intervento a favore dell'intero trasporto pubblico come un
elemento di valutazione e dislocazione delle risorse, piano a cui
fra l'altro, quello precedente, ho votato anch'io a favore.
L'aggiornamento del piano oggi in discussione, che lascia
inalterati i vari sub-bacini, prevede peraltro il miglioramento e
il potenziamento dell'attuale sistema di trasporto pubblico con
interventi che abbiano avuto prima la verifica con analisi sul
territorio, sul traffico e sull'assetto generale del
territorio.
Per entrare più nel merito, desidero evidenziare in modo
sintetico, in quanto lo farà sicuramente l'Assessore nella sua
replica in modo più completo, quali sono i principali interventi
programmatori:
- un maggior coinvolgimento degli enti locali
nell'organizzazione di servizi di trasporto all'interno del proprio
territorio e in particolare per le aree urbane di Aosta ed altri
centri d'interesse altamente turistico, basta leggere il piano in
modo più attento, pertanto viene previsto un quantitativo
chilometrico per l'organizzazione dei nuovi servizi di trasporto
con i contributi finanziari necessari a carico dell'Amministrazione
regionale;
- un potenziamento degli attuali servizi prevedendo corse
sperimentali nei giorni festivi;
- l'istituzione di un ulteriore collegamento fra Aosta,
Châtillon e Saint-Vincent utilizzando la strada dell'Envers per
fornire così un capillare servizio pubblico ai cittadini più
lontani;
- l'integrazione oraria e più funzionale fra i servizi
ferroviari e bus di fondovalle con quelli delle vallate
laterali;
- l'integrazione di corse giornaliere per le vallate turistiche,
in particolare per la Val d'Ayas, oggi la più penalizzata rispetto
ad altre vallate turistiche;
- una maggiore riconsiderazione del ruolo della ferrovia, in
particolare della linea Aosta-Chivasso assegnando servizi più
celeri di collegamento con il resto del territorio nazionale,
distanza Aosta-Milano, Aosta-Roma.
Prima di concludere, vorrei sottolineare - contrariamente da
quanto è stato fatto qui da chi mi ha preceduto e da altri colleghi
- che il piano è stato discusso ampiamente in IV Commissione con
tutte le parti interessate ed ha recepito alcune osservazioni
apportando alcune modifiche ed emendamenti al testo licenziato
dalla Giunta, ben 6 emendamenti, lo ha anche sottolineato il
presidente della commissione. Preciso infine che, pur essendo un
piano programmatico decennale, lo stesso prevede la possibilità di
verifica annuale sugli eventuali interventi con le parti
interessate con servizi specifici sulle esigenze che man mano
verranno a presentarsi.
Questi sono alcuni principali punti contenuti nel piano che ho
voluto porre all'attenzione del Consiglio per dare il mio modesto
contributo alla discussione.
Diciamo che il piano ha fra i suoi principali obiettivi il
potenziamento del trasporto pubblico collettivo in Valle d'Aosta
attraverso un miglioramento dal punto di vista dell'offerta sia del
trasporto su autolinee sia del trasporto ferroviario.
Ci auguriamo pertanto che i cittadini valdostani con servizi più
efficienti e più rispondenti alle loro esigenze possano utilizzare
al massimo i servizi pubblici decongestionando così il traffico
urbano e allo stesso tempo contribuire ad una notevole diminuzione
dell'inquinamento sia atmosferico che acustico.
Termino dichiarando, per quanto sopra evidenziato, lo scontato
voto favorevole del mio gruppo.
Président
La parole au Conseiller Praduroux.
Praduroux (UV)
Il mio intervento sarà molto breve anche
perché l'ora è tarda. L'intervento era fatto a sostegno
dell'approvazione di questo piano di bacino di traffico novennale
come data in quanto è un piano che regolamenta in modo preciso il
territorio valdostano per quanto riguarda il trasporto su gomma,
d'altronde in quest'articolato, oggetto dell'ordine del giorno di
oggi, parla di trasporto su gomma non di ferrovia. All'interno di
questi 6 sub-bacini, che sono stati programmati come percorrenze
chilometriche e geografia, c'è la possibilità da parte dei comuni
di richiedere interventi mirati per dei servizi sia per la scuola
sia per operai nel momento di necessità.
Inoltre è previsto che questo piano possa essere annualmente
rivisto, quindi è un piano che dura nove anni sulla carta, ma che
in pratica può essere rivisto quando si vuole e mi sembra giusto
discutere oggi di trasporto su gomma e non per ferrovia, non perché
la ferrovia non sia importante, però la ferrovia è un discorso
troppo complesso e la sua complessità dovrebbe essere risolta con
un piano a parte che si integri con questo piano di trasporto su
gomma. Per aver fatto il pendolare per diversi anni in passato
posso dire che la ferrovia è, per come è fatta oggi, un mezzo di
trasporto di concezione vecchia, non funzionale, che andrebbe
rivisto complessivamente anche perché le stazioni ferroviarie sono
purtroppo urbanizzate in modo lontano da quelli che sono i poli
industriali, faccio l'esempio di Pont-Saint-Martin: il polo
industriale di Pont-Saint-Martin è lontano dalla stazione
ferroviaria, lontano sono le scuole, quindi pensare oggi di
risolvere i problemi ferroviari per il trasporto mi sembra una cosa
difficoltosa. Va fatto un piano a parte che dovrà essere discusso
con lo Stato nel momento in cui ci sarà il passaggio delle ferrovie
alla Regione.
Chiedo che questo piano venga approvato perché è un piano
migliorativo rispetto a quello precedente ed è comunque un piano
che non si discosta neanche più di molto da quello che aveva fatto
l'Assessore Riccarand alcuni anni or sono.
Président
La parole au Conseiller Frassy pour motion
d'ordre.
Frassy (FI)
Per mozione d'ordine. Abbiamo partecipato al
dibattito e abbiamo ascoltato i vari interventi; riteniamo che ci
siano i presupposti per chiedere, ai sensi dell'articolo 61, pur
essendo iniziata la discussione generale, anzi pur essendo
conclusa.
Riteniamo che ci siano degli elementi nuovi emersi nel corso del
dibattito che giustifichino la richiesta che vogliamo fare con
questa mozione d'ordine: chiediamo che questo provvedimento venga
riportato in commissione per sciogliere tutti i nodi emersi dalla
discussione, anche perché mi sembra che il dibattito si sia
incentrato su due filosofie: l'una apprezzabile, che ha cercato di
guardare al concreto del problema e di capirlo, e l'altra del voto
di fiducia. Se prevale la filosofia del voto di fiducia,
sicuramente quest'Assemblea non ha dato un grosso servizio alla
Comunità che questo piano decennale dovrebbe servire, oggi non
stiamo votando una semplice delibera, stiamo votando una delibera
che ha una valenza decennale sulla quale ogni anno ruotano qualcosa
come 60 miliardi, forse mal contati, e sulla quale gravitano le
esigenze di mobilità dell'intera Comunità valdostana.
Quello che ha detto il Consigliere Praduroux è terrificante,
perché mi sembra che abbia espresso - non so se a titolo personale,
a titolo della sua forza politica o a titolo della maggioranza - il
ridimensionamento del rilancio dell'alternatività del trasporto
ferroviario. È evidente, che se il trasporto ferroviario viene
considerato in un certo modo, il piano di bacino di traffico sarà
tagliato con un certo dimensionamento del trasporto su gomma, se
invece è come il Consigliere Praduroux ha sostenuto, della ferrovia
se ne riparlerà, ed è evidente che il piano abbia un'altra
dimensione.
Perciò riteniamo che, alla luce dell'analisi onesta fatta dal
Consigliere Borre, onesta perché penso che tutti i consiglieri in
cuor proprio abbiano almeno in sintesi fatto le considerazioni che
ha fatto il collega Borre; alla luce delle evidenze sollevate
dall'ordine del giorno del Consigliere Fiou che sono delle
considerazioni non strumentali, ma - come mi sembra - sostanziali;
alla luce delle perplessità non indifferenti espresse dal Consiglio
permanente degli enti locali, il senso di responsabilità politica
ci porta a chiedere all'aula, prima di esprimersi in maniera
definitiva su questa deliberazione, di tornare in commissione per
effettuare gli approfondimenti che riteniamo doverosi soprattutto
alla luce di quella che è stata la discussione.
Président
La question suspensive est donc posée; un
orateur à faveur et un contre, si l'on souhaite.
La parole à l'Assesseur au tourisme, aux sports, au commerce et
aux transports, Lavoyer.
Lavoyer (FA) Chiaramente per esprimere la contrarietà della
maggioranza alla proposta, anche simpatica, del Consigliere di
Forza Italia anche perché le argomentazioni mi sembrano molto
deboli e strumentali.
Président
A faveur? La parole au Conseiller Curtaz.
Curtaz (PVA-cU)
Mi esprimo a favore. Capisco che possa
essere vista come una proposta strumentale, ma a me sembra
veramente una proposta abbastanza seria perché una delle
caratteristiche della discussione di questo piano, leggendo le
lettere che sono arrivate, udendo gli interventi, leggendo la
risoluzione, è che questo piano non va tant'è vero che proprio la
risoluzione presentata dal Consigliere Fiou evidenzia come ci siano
delle carenze, quindi in luogo di proporre degli emendamenti al
piano, si fa un ordine del giorno per dire:
"Mancano tutte
queste cose, esaminiamole dopo l'approvazione del piano? "
.
Visto che il piano si deve approvare in maniera completa,
rimandiamo in commissione e completiamo il piano in maniera che
siano accolti non solo i suggerimenti da parte degli enti locali,
dei sindacati, delle società concessionarie, ma anche quelli dei
consiglieri di opposizione e di maggioranza che oggi si sono
espressi in maniera molto critica nei confronti del piano e anche
in accoglimento della stessa risoluzione presentata dal Consigliere
Fiou.
Président
La question suspensive aura donc cette votation:
qui vote à faveur est pour le renvoi à la commission du plan tel
qu'il a été proposé, qui vote contre est contraire au renvoi. Je
soumets au vote la question suspensive:
Conseillers présents et votants: 30
Pour: 10
Contre: 20
Le Conseil n'approuve pas.
Le Conseil prend acte.
Conformément à ce qui a été convenu, la discussion générale sur
le plan est close. Les travaux du Conseil reprendront à 16
heures.
Je rappelle aux collègues du Bureau de la Présidence et aux
Chefs de groupe que nous sommes convoqués à 15 heures pour la
Conférence des Chefs de groupe pour la rencontre avec le Comité
promoteur du référendum.
La séance est levée.
