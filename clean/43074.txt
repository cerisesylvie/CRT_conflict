Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 520 del 21 aprile 2021 - Resoconto
OGGETTO N. 520/XVI - Interpellanza: "Carenza di personale del
comparto unico regionale destinato alla copertura di posti presso
gli Enti locali".
Bertin (Presidente)
- Punto n. 33 dell'ordine del giorno.
Esaurito questo punto, il Consiglio avrà finito per oggi. Per
l'illustrazione, ha chiesto la parola la consigliera Foudraz.
Foudraz (LEGA VDA) -
La presente interpellanza viene
portata in quest'aula consiliare in quanto allo stato attuale
risultano numerose segnalazioni in merito alla carenza di personale
del comparto unico regionale destinato soprattutto alla copertura
di posti presso gli Enti locali della Valle d'Aosta.
Constatato che, purtroppo, molti Comuni hanno esternalizzato a
livello lavorativo diversi servizi comunali, evidenziato che nello
specifico ai Comuni sono demandate numerosissime competenze e il
personale assunto direttamente alle dipendenze comunali in molti
casi è ridotto, se non addirittura in numero non soddisfacente a
rispondere alle innumerevoli incombenze di cui si devono fare
carico.
Considerato che questa situazione genera anche un
malfunzionamento di taluni servizi nei confronti dell'utenza, per
le motivazioni su esposte si interpella il Governo regionale per
conoscere quali e quanti siano i Comuni valdostani che hanno
esternalizzato i servizi dell'Amministrazione comunale, quali siano
i settori esternalizzati, quali siano i dati complessivi di tutti
gli Enti locali della Regione Valle d'Aosta circa la programmazione
dei fabbisogni triennali che ogni anno i Comuni redigono e
suddivisi per aree e quale sia l'intento dell'Amministrazione
regionale per risolvere tale problematica e con quale
tempistica.
Presidente -
Per la risposta, ha chiesto la parola il
presidente della Regione Lavevaz, ne ha facoltà.
Lavevaz (UV) -
In merito alle prime questioni, quindi in
relazione ai punti n. 1 e n. 2, si chiede "quali e quanti siano i
Comuni valdostani che hanno esternalizzato i servizi" e poi "quali
siano i settori esternalizzati", su questi punti devo dire che sono
informazioni che l'Amministrazione regionale non possiede in quanto
ovviamente si rifanno all'autonomia degli Enti locali e quindi,
nell'ambito della loro organizzazione finanziaria e organizzativa,
effettuano le scelte che ritengono necessarie e opportune. Il
reperimento di questi dati quindi richiederebbe in qualche modo
un'attivazione di un'indagine puntuale Comune per Comune, che al
momento non è stata effettuata.
Si chiede poi: "quali siano i dati complessivi di tutti gli Enti
locali della Regione circa la programmazione dei fabbisogni
triennali che ogni anno i Comuni redigono e suddivisi per aree".
Anche in relazione a questo punto dell'interpellanza occorre
innanzitutto far presente che, ai sensi dell'articolo 3, comma 8,
della legge regionale n. 12/2020, limitatamente all'anno 2020 e in
deroga a quanto ordinariamente previsto, gli Enti locali, anche a
seguito delle indicazioni regionali date con nota protocollo n. 725
del 22 gennaio 2021, erano tenuti a comunicare alla Regione entro
il 21 febbraio il proprio fabbisogno di personale, ma solo con
riferimento ai profili risultanti dal piano triennale del
fabbisogno delle risorse umane dell'Amministrazione regionale per
il periodo 2020-2022, che potevano ovviamente in questo caso
interessare anche gli Enti locali.
Tali comunicazioni finalizzate all'inserimento delle richieste
nel piano delle procedure concorsuali di prossimo aggiornamento da
parte dell'Amministrazione regionale non sono quindi dovute nel
caso in cui invece l'ente decida di avviare autonomamente le
procedure di selezione del personale. È per questo che quindi anche
relativamente all'anno scorso la Regione non dispone dei dati
richiesti, che in ogni caso non sono mai pervenuti suddivisi per
area.
Si chiede poi quale sia l'intento dell'Amministrazione regionale
per risolvere tale problematica e con quale tempistica, in merito a
questo punto, credo sia inutile che io rassicuri la consigliera
Foudraz sul fatto che conosco abbastanza bene questa problematica e
che abbia anche ricercato nel mio piccolo nei diversi ruoli che ho
ricoperto, in ultimo anche quello di Consigliere regionale,
collegato al bilancio 2020 in cui mi ero fatto un pochettino
promotore di un emendamento proprio per permettere agli Enti locali
già l'anno scorso di poter procedere autonomamente con i concorsi.
Ovviamente poi il 2020 è stato un anno molto, molto particolare in
cui poi, di fatto, la macchina non è ovviamente partita e con il
Covid tutto si è molto, molto complicato.
Per il 2021, come dicevo prima, la competenza in materia di
reclutamento del personale è stata attribuita ancora per il 2021,
salve le richieste di cui parlavo prima del fabbisogno inoltrate
alla Regione entro il 21 febbraio, che rientrano nella competenza
della Regione, le altre sono svolte direttamente dal Comune di
Aosta e dalle
Unités
, che possono attivarsi, come abbiamo
visto peraltro anche stamattina nell'ambito degli emendamenti sul
DL degli uffici stampa, che possono avviare anche per il tramite
del CELVA, o comunque attraverso delle procedure selettive
organizzate anche con convenzioni... il reclutamento del proprio
personale e di quello dei Comuni appartenenti ovviamente alle
Unités
stesse.
Nell'anno in corso credo che lo sforzo congiunto che si sta
facendo da parte dell'Amministrazione regionale e degli Enti locali
per quanto un po' di rispettiva competenza e con tutte comunque le
limitazioni contingenti che ancora ci sono causate dal perdurare di
questa emergenza sanitaria e quindi di tutte le complicazioni che
ancora ci sono per l'espletamento dei concorsi... comunque questa
doppia possibilità dovrebbe in qualche modo e auspicabilmente direi
consentire di sopperire a questo collo di bottiglia che si è
creato, quindi mediante l'avviso di questi appositi concorsi
sopperire alle carenze di personale, che soprattutto oggettivamente
in alcuni settori in questi ultimi anni sono diventate
effettivamente molto, molto importanti, questo per tante ragioni
che non sto qui a elencare, però sono anche dovute alle tante
cessazioni che si sono verificate anche direi per effetto della
cosiddetta "quota 100".
Poi io credo che, nell'ambito della revisione della legge n.
6/2014, che è cominciata, c'è un gruppo di lavoro preposto che sta
lavorando a questo e più in generale a un testo unico degli Enti
locali di cui abbiamo già parlato... credo che all'interno di
questa revisione, a mio modo di vedere, vadano fatte delle
valutazioni puntuali in qualche modo sulle opportunità, una volta
poi sciolto questo collo di bottiglia di cui parlavo adesso che
oggettivamente c'è e si è creato negli ultimi anni... una
valutazione puntuale sul mantenimento o meno della competenza in
capo agli Enti locali che adesso abbiamo in qualche modo restituito
agli Enti locali per cercare di sciogliere questa situazione
complessa che si è creata. Questa quindi credo sia una valutazione
che poi dovremo fare, come, secondo me, andrà fatta una valutazione
puntuale, questo più in generale nell'ambito del comparto, di
misure in qualche modo o compensative, o comunque che possano
equilibrare in qualche modo l'
appeal
, non so come chiamarlo
diversamente, all'interno del comparto unico, perché in questo
momento sappiamo bene che nei concorsi unici che riguardano sia la
Regione che gli Enti locali che le istituzioni scolastiche, è un
altro aspetto di cui abbiamo parlato di recente anche con
l'Assessore competente e con i dirigenti scolastici, c'è
oggettivamente un appeal
molto diverso e, quando ci sono
come in questo momento delle carenze importanti o, meglio, dei
posti vacanti all'interno dell'Amministrazione regionale, i
vincitori di concorso comunque partendo ovviamente dagli idonei in
ordine di graduatoria, scelgono sempre in via prioritaria
l'Amministrazione regionale e gli Enti locali, così come le
istituzioni scolastiche, rimangono diciamo a margine e spesso
quindi non vedono soddisfatte le proprie richieste. Anche su questo
quindi credo che vada fatto un ragionamento in qualche modo
nell'ambito di una revisione di cui abbiamo parlato, della legge n.
22 del comparto, occorre trovare un modo per dare la giusta dignità
agli Enti locali e anche agli altri enti strumentali della Regione
che fanno parte del comparto.
Presidente -
Per la replica, ha chiesto la parola la
consigliera Foudraz.
Foudraz (LEGA VDA) -
Ringrazio il Presidente della
Regione per la risposta che mi ha fornito. Mi ha lasciato un po'
così, nel senso che avevo dato per scontato che voi foste in
possesso dei dati sia delle esternalizzazioni dei servizi, sia
comunque del numero del personale che dovrebbe andare a ricoprire
determinati posti poiché comunque il regolamento regionale n.
1/2013 prevede che gli enti del comparto unico, a eccezione
dell'Amministrazione regionale, comunichino entro il 15 marzo alla
struttura regionale che è competente in materia di programmazione
del fabbisogno di risorse umane gli atti necessari per l'avvio
delle procedure selettive uniche dei concorsi, quindi ho dato per
scontato che gli uffici in questione avessero questo dato.
Mi spiace non avere il dato sull'esternalizzazione dei servizi
perché, da quello che mi risulta, sono numerosi i Comuni che hanno
esternalizzato più servizi e questo significa un costo più elevato
per l'Amministrazione e, oltre a creare e generare un costo più
elevato, non crea quel legame che normalmente si instaura tra il
cittadino e il dipendente, che è un legame comunque fatto di
fiducia e competenza.
Io ho girato un pochino sul
web
per guardare le varie
delibere pubblicate dai vari Enti locali sul sito della trasparenza
amministrativa per capire appunto se c'era eccedenza di personale
rispetto alle dotazioni delle piante organiche e quello che è
emerso è che non c'è eccedenza da nessuna parte, anzi, c'è una
diffusa carenza proprio di organico soprattutto, come diceva
appunto lei, negli Enti locali quelli più piccoli poiché meno
settoriali e quindi sono più difficilmente ricopribili i posti.
Io mi auguro sinceramente in tutta franchezza che si possa
procedere al più presto con tutti i concorsi, anche perché il
Comitato tecnico-scientifico ha dato parere favorevole al riavvio
di tutte le procedure concorsuali pubbliche. Carenza di personale
sappiamo tutti che spesso vuol dire un malfunzionamento della
macchina amministrativa con conseguente allungamento delle pratiche
burocratiche: ecco proprio perché occorre procedere al più
presto.
Presidente -
Considerata l'ora, interrompiamo qui i
lavori di oggi del Consiglio regionale e ci aggiorniamo domani alle
ore 09:00. Buona serata a tutti.
---
La seduta termina alle ore 19:47.
