Classificazione
COMMERCIO
Disciplina, attività, professioni



Oggetto del Consiglio n. 348 del 11 febbraio 2021 - Resoconto
OGGETTO N. 348/XVI - Approvazione di risoluzione: "Impegno
del Governo regionale ad adattare i protocolli nazionali alla
peculiare situazione regionale in materia di attività di
somministrazione alimenti e bevande".
Marguerettaz (Presidente) -
Passiamo al punto n. 48.03
dell'ordine del giorno. Per la presentazione, ha chiesto la parola
il collega Restano.
Restano (VdA Unie) -
Le devo dire che mi tocca, per certi
versi, un ingrato compito: quello di illustrare questa risoluzione
dopo la discussione che abbiamo appena fatto e soprattutto per la
mia estrazione, perché io faccio parte delle famiglie delle partite
IVA, della somministrazione alimenti e bevande, della vendita e
commercio, mi occupo di igiene pubblica, quindi il mio cuore pulsa,
come diceva un noto attore in un film, verso le partite IVA e avrei
volentieri votato "no" oggi per la riapertura tanto tempo fa. In
effetti, se andate a riprendere i miei interventi in passato, erano
tutti volti a mantenere aperti gli esercizi attraverso idonee
procedure per ogni singolo esercizio. Avrei tenuto aperto le
stazioni di sci, fatto lavorare i maestri, fatto fare sport a tutti
gli atleti, fatto lavorare i noleggi e avanti così. Chi di noi non
l'avrebbe fatto?
Purtroppo il Consiglio si divide in maggioranza e minoranza e vi
sono dei momenti dove fare la maggioranza è veramente scomodo
perché c'è un'assunzione di responsabilità, non che la minoranza
non se ne debba assumere, perché ho troppo rispetto per il ruolo
istituzionale della minoranza e per chi riveste questo ruolo per
pensare il contrario. In effetti, sposo tutte le considerazioni che
sono state fatte in precedenza. È vero, la protesta è un sintomo
forte, pesante della crisi finanziaria che stanno vivendo i locali
di somministrazione di alimenti e bevande e non solo loro, ho
citato prima altri esempi, potremmo aggiungerne tanti altri ancora.
È un forte grido di dolore che tutti abbiamo sentito e che tutti
percepiamo sulla nostra pelle e bene ha detto chi ha illustrato la
precedente risoluzione: ma come mai i locali possono aprire fino
alle ore 18? Come si è addivenuti a questa scelta, a questa
soluzione? È proprio lì che sta il nodo della faccenda, ma chi ce
lo ha motivato? In sanità pubblica si dice che bisogna portare
l'evidenza della scelta, e dov'è l'evidenza? Ma chi l'ha detto? In
base a quali studi scientifici? E solo avendo quegli studi potremmo
avere la risposta al secondo punto, perché le ore 18:00 sono forse
diverse dalle ore 20:00 o dalle ore 22:00? Chi ce lo spiega? Noi
abbiamo titolo per fare un'affermazione di questo genere? Forse
qualcuno che ha degli studi in materia sanitaria, forse qualcuno
che ci ha lavorato può abbozzare una risposta, senza dati diventa
un po' difficile, senza un minimo di ricerca.
È proprio in questo senso che va la nostra proposta di
risoluzione perché, al di là delle considerazioni più politiche,
giustamente portate in evidenza citando la legge regionale n. 11
che è stata sospesa, citando alcuni tipi di ragionamenti, noi ci
ricordiamo con la legge n. 11 di aver istituito un'unità di
supporto, che non è il CTS, però è l'unità che si pone alla base di
alcuni ragionamenti che vengono portati avanti da chi oggi si siede
sui banchi del Governo, e la nostra proposta, al secondo punto, al
di là delle considerazioni iniziali e delle premesse, impegna la
Giunta a valutare, compatibilmente con i protocolli sanitari e
previo confronto con gli organismi di supporto, la possibilità di
concedere parziali allentamenti delle norme nazionali relativamente
agli orari di chiusura degli esercizi di somministrazione ferma
restando l'esigenza primaria di salvaguardia della salute. Questo è
l'esercizio che va fatto con estremissima urgenza, mi rivolgo a
lei, Presidente, questo va fatto nel più breve tempo possibile, nel
giro di poche ore, dobbiamo avere questa risposta dai nostri
consulenti primari e, mi permetta, magari supportati da chi si
occupa di igiene pubblica e igiene degli alimenti, che sono gli
unici che possono darci una risposta di questo tipo in assenza del
parere del CTS. Poi io spero che il nuovo Governo nazionale, se
nascerà... ho sentito in alcune trasmissioni che si occuperà per
prima cosa della riapertura dei locali perché la situazione è
veramente drammatica.
Al di là di questo, com'è già stato ricordato da qualche
collega, c'è comunque l'impegno al confronto politico in Conferenza
Stato-Regioni e verso il Governo nazionale dell'esigenza che
avevamo già evidenziato con la legge regionale n. 11 di sottoporre
e adattare i protocolli nazionali alla nostra Regione.
Le normative di settore, i regolamenti della Comunità europea n.
852 e n. 853 trattano alla stessa maniera la grande produzione e la
piccola somministrazione di alimenti e bevande, trattano alla
stessa maniera la Pianura Padana e la Valle d'Aosta e questo è
quello che noi, grazie al supporto tecnico-scientifico delle unità
di supporto, dobbiamo evidenziare: lo dobbiamo evidenziare nella
nostra norma, lo dobbiamo evidenziare nelle nostre ordinanze ma
soprattutto lo dobbiamo far capire una volta per tutte a chi sta al
Governo nazionale, di qualunque colore sia, che abbiamo esigenze
veramente diverse.
È chiaro che dobbiamo anche tenere conto - e lo abbiamo
evidenziato - che non esiste il ristorante e il bar, esistono vari
livelli di somministrazione e, di conseguenza, vari protocolli
operativi che sono quelli alla salvaguardia dell'utenza, alla
salvaguardia dei clienti e questo dobbiamo chiedere di valutare
all'unità di supporto, solo così potremo fare in fretta e bene.
Abbiamo colto, colleghi, questa opportunità di presentare la
risoluzione anche per ricordare la necessità nella speranza di
diventare zona bianca, perché questo è il vero obiettivo: il vero
obiettivo è di diventare zona bianca nel più breve tempo possibile
e mantenerla, il che poi ci consentirà di aprire i locali con i
dovuti protocolli.
Oggi forse un'azione priva di fondamento ci porrebbe a elevato
rischio, non per questo, e mi rivolgo sempre al Presidente, la
lasceremo dormire sugli allori se passerà - mi permetta queste
parole forse irriverenti - questa risoluzione, dovremo comunque
fare in fretta, è questione di ore e con il possibile arrivo della
zona bianca ma anche con il mantenimento della zona gialla per noi
appare di vitale importanza la riapertura dei confini. In
Conferenza Stato-Regioni, magari con l'aiuto dei nostri
Parlamentari in questo momento particolare, quindi si potrà
arrivare anche a questo.
Un occhio va anche rivolto verso la Casa da gioco, che è di
fondamentale importanza per l'intero territorio regionale, non solo
per il Comune dove essa ha sede, la preghiamo in questa operazione
che le chiediamo di fare di attivarsi anche in tal senso.
Abbiamo veramente fretta e non sono solo le parole, sono azioni,
colleghi, che noi chiediamo e deleghiamo alla Giunta confidando nel
buon esito di questo.
Presidente -
Ha chiesto la parola la collega Spelgatti,
ne ha facoltà.
Spelgatti (LEGA VDA) -
Noi facciamo, come vedete da molto
tempo, un'opposizione molto costruttiva, i torni sono bassissimi e
tutto quanto, è chiaro che poi ogni tanto si rischia di perdere un
attimo la pazienza, ma non la perderemo assolutamente, però
facciamo un riassunto un attimo anche della situazione.
Noi abbiamo preparato la nostra iniziativa, o la accettate, o
l'accogliete, è l'unica che possa dare delle risposte, perché il
Presidente si deve assumere le proprie responsabilità rispetto
all'apertura o meno della cosa anche in linea teoricamente con gli
onori appunto dell'essere diventato il difensore dell'autonomia,
questo era un piccolo gesto importante.
Dopodiché che cosa succede? Preoccupati... "come facciamo?",
"come non facciamo? e tutto quanto..., "va beh, cerchiamo di
prendere un po' in giro i Valdostani fuori", per cui vi mettete a
preparare questa risoluzione durante la giornata, la depositate
proprio all'ultimo in cui sostanzialmente non si dice nulla,
un'arrampicata sui vetri per non dire assolutamente nulla, ma per
far uscire che anche voi volete fare assolutamente qualche cosa e
comunque con un impegno che non porta assolutamente a nulla, quindi
però giusto solo per non uscirne con un "sì" o con un "no". Non si
prendono però i Valdostani in giro in questa maniera, è una
questione di serietà, vi dovete assumere le responsabilità di
quello che state facendo o di quello che non state facendo, perché
il punto è tutto ciò che non state facendo, sostanzialmente non
state facendo nulla, stanno passando i mesi e non sta succedendo
assolutamente nulla. Non ci sono le risposte per i ristori, non ci
sono risposte da parte degli Assessorati, non si capisce dove
vogliate andare, che cosa vogliate fare, quale sia l'idea di
rilancio, nulla.
Noi stiamo buoni, stiamo tranquilli, siamo assolutamente
propositivi, vi cerchiamo di aiutare, non vi ostacoliamo e tutto
quanto, però poi c'è un limite alla presa in giro che potete fare,
è una questione proprio di dignità. Dite: "sì", dite: "no", ma non
fate una scenetta di questo tipo giusto solo per poi uscire fuori
dicendo: "ma no, ma perché noi stiamo facendo un impegno a...", bla
bla bla bla... un impegno a niente, a niente! A confrontarvi con la
Conferenza Stato-Regioni? Va beh, strano, perché non dovreste farlo
tutti i santi giorni comunque di contattare Roma e di fare
pressioni? Comunque nella Conferenza Stato-Regioni non partecipate
e non chiederete questo? Allora quello che vi si chiede è almeno la
dignità di non prendere in giro, abbiate almeno il coraggio di
assumervi le vostre responsabilità!
Presidente -
Per il tempo rimanente la collega Foudraz ha
chiesto la parola.
Foudraz (LEGA VDA) -
Ho sentito un bellissimo discorso di
cuori pulsanti. Qua dentro ci sono 35 cuori pulsanti, però noi qui
siamo chiamati a usare le dita, a schiacciare dei bottoni, quindi
probabilmente dovremmo essere tutti in linea visto che tutti noi
vogliamo il bene dei Valdostani e non perché vogliamo il bene dei
Valdostani mettiamo da parte la sicurezza sanitaria, noi la
mettiamo al primo posto, però queste scenette sono veramente
vergognose.
Presidente -
Qualcun altro chiede la parola? La parola al
collega Manfrin per il tempo residuo.
Manfrin (LEGA VDA) -
Io credo che i colleghi che mi hanno
preceduto abbiano già chiarito bene qual è il senso.
Avete fatto una risoluzione che - lo sapete bene anche voi -
all'atto pratico non dice nulla, è questo il problema principale,
cioè voi volete uscire, volete fare in modo che si esca da
quest'aula e che fuori qualcuno pensi che effettivamente avete
chiesto di riaprire i locali. Quando, come, per quanto, a che ora
non si sa, però c'è sempre questa frase, anzi, è una parola...
chiedo scusa, sono due parole, è una tecnica antica questa che
viene utilizzata in Parlamento, che viene utilizzata per far
digerire qualsiasi cosa. Anteponendo le parole "a valutare" io
posso scrivere qualsiasi cosa... "a valutare di radere al suolo il
Palazzo regionale". Io lo valuto, poi non è che lo faccio, però lo
valuto. Posso quindi scrivere qualsiasi cosa dopo le parole "a
valutare", faccio delle valutazioni.
Valutare quindi che, compatibilmente con i protocolli sanitari,
previo confronto con gli organismi di supporto, la possibilità di
concedere parziali allentamenti, norme nazionali, eccetera, è una
valutazione che farete, che arriverà, se andrà bene e se la farete,
fuori tempo massimo e che non porterà a nulla e che, se andrà bene,
verrà fatta di concerto con quelle che saranno le aperture
nazionali, non aggiungerete nulla rispetto a quello che viene fatto
già a livello nazionale, non ci sarà nessuna deroga per la
specificità del nostro territorio, quella che avete utilizzato per
altre fattispecie. È questo il problema: vi impegnate a non fare
nulla. Questa è acqua fresca che utilizzate per giustificare il
vostro "no" alla precedente risoluzione, però io sono felice, sono
felice perlomeno che si sia fatta chiarezza, non sono felice per
nulla per il fatto che non si siano prese delle decisioni e delle
scelte ma sono felice che si sia fatta chiarezza.
C'è chi ha proposto di andare a fare concretamente qualcosa,
ovvero prorogare l'orario e voi lo avete bocciato per sostituirlo
con valutazioni, mentre voi valutate, le attività economiche e
sociali muoiono.
Presidente -
Qualcun altro chiede la parola? Se nessuno
intende intervenire, procediamo alla votazione. La votazione è
aperta. La votazione è chiusa.
Presenti: 33
Votanti: 19
Favorevoli: 19
Astenuti: 14 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Perron, Planaz, Rollandin,
Sammaritani, Spelgatti)
La risoluzione è approvata.
