Classificazione
BENI CULTURALI



Oggetto del Consiglio n. 611 del 26 maggio 2021 - Resoconto
OGGETTO N. 611/XVI - Interpellanza: "Valorizzazione dei
simboli religiosi presenti lungo i sentieri della regione".
Bertin (Presidente)
- Punto n. 25 dell'ordine del giorno.
Per l'illustrazione, ha chiesto la parola il consigliere Rollandin,
ne ha facoltà.
Rollandin (PA) -
Abbiamo presentato questa interpellanza
proprio in funzione di quello che sta succedendo o è successo
durante questo periodo di pandemia in cui la gente comunque ha
preso in mano un po' la nostra capacità di attrazione e ha visitato
le varie zone della nostra regione che o non conosceva o conosceva
molto marginalmente.
Spesso nei panorami caratteristici della nostra Valle sono
presenti, a testimonianza del profondo senso religioso che anima la
nostra comunità, piccole cappelle, croci che ci invitano a guardare
al cielo con rinnovata spiritualità. Vi è richiesta sempre più
frequente da parte dei turisti e dei residenti di
brochure
sulla storia di questi luoghi spesso legati anche alla vita stessa
dei nostri antenati. Ci sono fatti positivi e fatti negativi: ad
esempio, andando a Thouraz a non tutti sanno che cosa è successo a
Thouraz, dicono che è stato un terremoto a travolgere un'intera
frazione che è ancora interamente sepolta, non si è fatto uno
scavo, non si è mai cercato di capire come mai, questo è uno ma ce
ne sono tanti.
Occorre ricordare che i simboli religiosi richiamati si trovano
spesso lungo i sentieri della nostra Valle, primo fra tutti è il
Sentiero dei Papi, e che essi contribuiscono a ispirare un senso di
libertà e di religiosa attenzione alla bellezza della nostra
terra.
Ora, credo sia importante valorizzare il nostro patrimonio
presente su tutto il territorio: un patrimonio immenso e che
sicuramente aiuta, insieme all'aspetto più naturale, a capire quali
sono le difficoltà anche di vivere in una regione come questa, però
dall'altra parte di avere una serie di attrazioni che sono uniche.
Credo che non sarebbe male prevedere la possibilità di mettere a
sistema e di valorizzare attraverso lo studio e la stampa di
appositi opuscoli questo importante patrimonio culturale storico e
religioso.
Non dimentichiamo che per la parte sentieristica è stato fatto
un ottimo lavoro dove si dà la possibilità di orientarsi molto bene
su tutte le valli, su tutte le principali zone della nostra
regione, però manca un invito, una didascalia, una possibilità di
capire dove si trova, che cos'è successo, come mai, perché è
importante e dà un senso culturale molto alto, perché non
dimentichiamo che molto spesso chiedono, capita a me come a tanti
di fare qualche passeggiata: "ma non c'è nulla che possa spiegare
come mai?". Ad oggi c'è solo la possibilità di capire dove si è ma
non perché in quel momento c'è una cappelletta, perché è stata
fatta, qual è il simbolo, che cosa succedeva allora nel periodo di
miseria, quando c'è stata anche lì non la pandemia ma un'altra
epidemia di alcuni secoli fa, tutto questo viene completamente
dimenticato e isolato. Non sarebbe male - e la spesa credo che non
sarebbe molto alta - poter dare un opuscolo che aiuterebbe a capire
meglio anche le nostre origini e perché siamo così attaccati
all'autonomia della nostra Regione.
Presidente -
Per la risposta, ha chiesto la parola
l'assessore Jean-Pierre Guichardaz, ne ha facoltà.
Guichardaz J. (PCP) -
Grazie consigliere Rollandin perché
la sua interpellanza incontra anche le mie sensibilità rispetto a
questa tematica. Le posso dire che l'Amministrazione regionale,
cosciente dell'importanza del patrimonio culturale di interesse
regionale e religioso, da anni collabora con la Diocesi di Aosta,
questo lei lo sa bene, per la tutela e la valorizzazione degli
edifici religiosi rappresentati da novantatré chiese parrocchiali e
da più di ottocento cappelle e da innumerevoli edicole, come lei ha
detto e ha rappresentato nella sua interpellanza, e dai beni
conservati in esse. Le attività svolte comprendono la realizzazione
di indagini conoscitive, la messa in atto di misure di protezione,
di interventi di manutenzione, di meticolosi
restauri.
L'attenzione è contemporaneamente rivolta a sostenere una
valorizzazione qualificata del patrimonio e a renderlo fruibile in
un'ottica di promozione proprio della cultura. Il patrimonio
culturale di interesse religioso, rivestendo infatti un ruolo
importante per l'identità dei territori, per la vita spirituale
delle comunità locali può costituire, come lei ha ben
rappresentato, uno straordinario elemento di attrazione turistica
per
target
definiti costituiti non solo da pellegrini, ma
anche da un più vasto pubblico interessato a conoscere la storia
dei luoghi e a sperimentarne le diverse dimensioni spirituali,
culturali ed estetiche.
Nell'ottica della tutela e della valorizzazione del patrimonio
sul territorio, già a partire dagli anni Ottanta, d'intesa con la
Diocesi di Aosta, sono stati allestiti trentuno piccoli musei
parrocchiali con l'intento di conservare i beni nei luoghi di
origine ed evitare l'allora raccolta in un unico grande museo, i
cui vantaggi organizzativi non erano assolutamente sufficienti a
compensare la negatività della decontestualizzazione degli oggetti
e il loro allontanamento dalle comunità locali.
Al fine di cogliere l'evoluzione della domanda culturale
turistica, l'Assessorato si è dotato inoltre di strategia di
accoglienza di comunicazione e di promozione in grado di inserirsi
in più ampi processi di valorizzazione territoriale, facendo
ricorso a nuovi strumenti e codici di comunicazione che possono
rendere facilmente apprezzabile il valore di questo patrimonio ai
flussi turistici. In tale contesto si inserisce l'attività sui
diversi
social
che servono per catturare l'attenzione, per
incuriosire, ma devono poi convogliare tutto il traffico in un sito
web
della destinazione, ovvero il luogo in cui informare il
turista. Per fare ciò, non è necessaria una segnalazione puntuale
di ogni luogo di culto simbolo di fede, ma occorre invece una
selezione di punti di interesse che costituiscano degli attrattori
per le loro peculiarità artistiche architettoniche, per la loro
storia e in vari casi per la loro particolare ubicazione
all'interno dei quali possono essere valorizzate anche le edicole
votive, croci, altri simboli di fede che singolarmente risulta
difficile promuovere. I primi risultati di ricerca ottenuti
digitando su Google: "chiese Valle d'Aosta" o "santuari Valle
d'Aosta" o "itinerari di fede Valle d'Aosta" sono pagine proprio
del sito lovevda.it, che risulta molto bene indicizzato da questo
punto di vista. Nella sezione tematica "cultura" in "chiese e
santuari" c'è un'esaustiva presentazione del patrimonio culturale
di interesse religioso: dagli edifici paleocristiani passando per i
siti religiosi del Medioevo, Rinascimento e Barocco fino ai nostri
giorni con il Museo di Les Combes d'Introd. Sono in evidenza le
eccellenze del patrimonio religioso, quindi Sant'Orso, la
Cattedrale e altre chiese che contengono pezzi artistici o che
rappresentano delle peculiarità da questo punto di vista, ma anche
i quattro principali santuari valdostani. In fondo alla pagina si
trova la maschera di ricerca che consente di accedere a oltre
centosettanta schede di dettaglio su cappelle e chiese valdostane.
Completano la panoramica gli itinerari dello spirito, che sono
dieci escursioni per raggiungere storici luoghi di pellegrinaggio e
le pagine dedicate alla Via Francigena in Valle d'Aosta e al
Cammino Balteo, dov'è possibile reperire informazioni sui siti di
interesse religioso e spirituale lungo il cammino. Il percorso del
Cammino Balteo è infatti disseminato di cappelle votive, croci e
cappelle delle quali si dà conto nell'apposita guida e nella
Web
App Balteus
che sarà disponibile nei prossimi giorni. Per chi
ancora cercasse la carta stampata, quindi per chi non ha l'accesso
diretto, la manualità digitale se vogliamo dire così, nella sezione
"
dépliant
" è scaricabile il Pdf della cartina "Arte, Cultura
e Storia", che presenta sulla mappa della regione trentatré punti
di interesse tra chiese e santuari, poi negli
office
si
trovano comunque cartine relative al Cammino Balteo e ad altri
punti di interesse che sono disseminati nella nostra regione.
Dobbiamo dare atto, come lei ben ha esplicitato nella premessa
della sua interpellanza, che il turismo religioso è davvero un
filone molto importante da esplorare e su cui c'è davvero necessità
di investire, quindi cogliamo favorevolmente il suo spunto, siamo
già su quella strada come le dicevo prima. Il nostro intento è
proprio quello di implementare questo tipo di offerta turistica per
costruire cultura, economia e turismo. In tal senso nell'ultimo
periodo abbiamo già investito risorse ed energia anche a livello
mediatico, avrà visto la bella puntata ai piedi del Cervino con Don
Paolo Pappone sull'Alpe Promindoz alla ricerca della chiesetta del
Papa dove Giovanni Paolo II si ritirò in preghiera per benedire
l'anno 2000.
Segnalo inoltre che una puntata della trasmissione televisiva "I
viaggi del cuore" in onda su Canale Mediaset Rete 4, le cui riprese
si stanno effettuando proprio in questi giorni e si concluderanno
la settimana prossima, sarà interamente dedicata alla cultura e al
turismo religioso della Valle d'Aosta raccontando i luoghi di
culto, le tradizioni legate ai riti e alle celebrazioni religiose
della nostra Regione sia dal punto di vista del patrimonio
materiale, sia da quello immateriale, quindi anche le nostre
peculiarità culturali legate, per esempio, alla musica. Noi abbiamo
delle caratterizzazioni che sono tipiche della nostra regione,
come, per esempio, certi tipi di canti, il faux-bourdon
e
altre tipologie.
In ultimo - e lei lo diceva nel corso della sua presentazione -
si potrebbe dire che la storia si ripete nei periodi immediatamente
successivi e anche durante le pandemie, come diceva lei, come, ad
esempio, quelle del 1630 o la pandemia tifoide o anche le pandemie
più recenti del 1918 quella dell'influenza spagnola e altre,
abbiamo assistito proprio a delle esplosioni di devozione, lei lo
ricordava prima, in corrispondenza generalmente dei periodi tragici
della storia vi sono delle esplosioni che vedono la nascita di un
nuovo interesse verso il pellegrinaggio, verso questa sorta di
turismo religioso, se vogliamo dire così, ma anche un interesse per
l'erezione, la costruzione di luoghi di culto, quindi cappelle
votive, cappellette e altri luoghi. Se lei leggerà l'ultimo numero
del "Flambeau", vedrà che è interessantissimo perché contiene
davvero tutta la storia delle epidemie e vi sono diverse sezioni in
cui sono evidenziati proprio i luoghi di culto e come durante i
periodi pandemici proliferano proprio delle tipologie cultuali che
sono tipiche proprio di questi periodi, quindi Santi protettori,
Santi ai quali riferirsi per le epidemie.
Io quindi la ringrazio per questa interpellanza, l'interesse è
un interesse sincero, la settimana prossima avrò occasione di
vedere il Vescovo, di fare un incontro in occasione anche della
recente mostra che si terrà al Museo archeologico della Cattedrale
di Aosta e sarà anche quella l'occasione per fare il punto circa
questo importante segmento che noi intendiamo sviluppare e
intendiamo potenziare.
Presidente -
Ha chiesto la parola il consigliere
Rollandin, ne ha facoltà.
Rollandin (PA) -
Grazie Assessore, la ringrazio molto per
la sua esposizione, per aver voluto mettere in evidenza quello che
già è stato fatto, quello che si sta facendo e quello che si
prevede di poter utilizzare sotto questo profilo.
In effetti, però un'osservazione che alle volte emerge da coloro
che sono un po' in quota è che in Media Valle e Bassa Valle abbiamo
tutti questi raccordi su tutta la zona per quanto riguarda la parte
religiosa della nostra storia, cioè le chiese che sono state
rimesse a punto e i percorsi che abbiamo. Quello che dava in
qualche modo ancora qualche spunto era di avere i riferimenti per
le medie e alte quote, cioè dov'è un po' più difficile da
valorizzare, era solo quello. Questo quindi credo che possa essere
integrato e inserito nell'ambito degli studi che verranno messi a
fuoco a breve. La ringrazio molto.
