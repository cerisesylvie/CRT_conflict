Classificazione
TRASPORTI E VIABILITÀ
Trasporti



Oggetto del Consiglio n. 1258 del 9 febbraio 2022 - Resoconto
OGGETTO N. 1258/XVI - Interpellanza: "Intendimenti del
governo regionale in merito al potenziamento della struttura
regionale competente a monitorare il progetto di elettrificazione
della ferrovia ricompreso nel PNRR".
Bertin (Presidente) -
Punto n. 34 dell'ordine del giorno.
Per l'illustrazione consigliera Minelli, ne ha facoltà.
Minelli (PCP) -
Ieri sera, mentre riguardavo le
iniziative da discutere in Consiglio, una ex collega che segue da
vicino e da tempo il tema della ferrovia mi ha inviato l'immagine
di un ritaglio di giornale, in cui si loda il deputato Marconcini
del Partito Popolare per il suo impegno a favore della ferrovia che
porta ad Aosta. Nell'articolo si legge anche nella fattispecie che
cosa ha fatto questo deputato Marconcini, cioè un'interrogazione a
risposta scritta con cui chiede al ministro Bonomi se non sia
giunto il momento di procedere all'elettrificazione della
Torino-Ivrea-Aosta, e si cita un altro parlamentare, che è
l'onorevole Chirico, il quale ha presentato un'istanza sulla stessa
questione. Il giornale è La Sentinella del Canavese, la data è il
12 agosto 1921! É passato letteralmente un secolo, cento anni!
Vengo all'interpellanza con la quale torno su un tema che
abbiamo già affrontato in sede di discussione delle leggi di
bilancio a dicembre scorso. In quella occasione gli emendamenti che
avevamo presentato al DEFR sono stati accolti da un sostanziale
silenzio, nonostante, l'ho già detto, avessero una valenza
politica, che non è certo venuta meno. Come abbiamo fatto anche due
settimane fa, intendiamo riproporre un argomento che non è stato
discusso, per comprendere meglio quali siano le intenzioni del
Governo. Il tema in oggetto riguarda la necessità di potenziare la
struttura aeroporto e ferrovia, che è in seria carenza di
organico.
Con l'inserimento dell'elettrificazione nel PNRR, un'opera per
cui sono previsti tra fondi statali ed europei circa 115 milioni di
euro, a cui si aggiungono altri 36 milioni per degli interventi di
ammodernamento delle strutture, credo sia evidente a tutti che la
Regione debba aprire subito e coltivare attivamente un confronto
con Rete Ferroviaria Italiana. È necessaria un'attenta
programmazione per concertare la durata di interruzione dei lavori
per offrire gli opportuni servizi sostitutivi, ma bisogna anche
approfittare dei lavori per degli interventi migliorativi sui
binari e nelle stazioni. Per fare un esempio, secondo noi è
necessario progettare fin da subito l'allargamento del sottopasso
nella stazione di Aosta, che deve essere non solo ampliato ma anche
abbellito e trasformato, perché può diventare una vetrina di quanto
offre la città, sul modello di stazioni di metropolitana o di
stazioni ferroviarie di altre città italiane. Dobbiamo essere
consapevoli che fin da subito, e poi nei prossimi anni, sarà
indispensabile un attento monitoraggio sui lavori della ferrovia,
attività che compete sia alla politica, che non può sedersi alla
finestra e guardare ma deve svolgere un ruolo attivo, sia
naturalmente agli uffici regionali. A nostro avviso è indifferibile
il potenziamento del servizio ferrovia dell'Assessorato ai
trasporti, che non è in grado, con l'attuale personale, di
affrontare tutti i compiti ordinari e straordinari che si
prospettano.
Noi crediamo che quella che si è aperta sia una fase
fondamentale per la politica ferroviaria e dei trasporti
sostenibili in Valle d'Aosta. Per questo abbiamo ascoltato con
stupore, in sede di discussione del DEFR e del bilancio, le
dichiarazioni fatte sulla ferrovia dal presidente della IV
Commissione, che ha definito l'elettrificazione un affare dei
comitati, un'opera inutile dai vantaggi trascurabili, esprimendo al
contempo delle valutazioni negative circa la qualità della legge 22
del 2016 e le istanze degli stessi elettori valdostani.
Alla luce di quanto esposto, le chiediamo dunque Presidente,
nonché Assessore, se condivida le valutazioni negative che sono
state espresse dal presidente della IV Commissione, se c'è da parte
vostra l'intenzione di potenziare adeguatamente la struttura
ferroviaria ai fini del monitoraggio degli interventi previsti e in
che modo. Infine, chiediamo se nell'ambito delle risorse
professionali previste dal PNRR per l'implementazione dei progetti
finanziati e per cui ci sono già state delle procedure di
selezione, sia stata prevista un'apposita figura per la struttura
di cui sopra.
Presidente -
Per la risposta il presidente della Regione
Lavevaz.
Lavevaz (UV) -
Io credo che la collega Minelli farà delle
interpellanze al Governo sulle intenzioni del Governo stesso
rispetto all'elettrificazione, anche quando i lavori saranno già
iniziati e anche quando arriverà il treno con il pantografo ad
Aosta. Ne abbiamo già fatte diverse e siamo a un punto tale per il
quale il percorso è piuttosto ben tracciato! Rispondo volentieri
alle richieste, però mi sembra che le cose siano ormai piuttosto
ultronee.
Prima di entrare nel merito delle questioni puntuali rispetto
alla sua introduzione, condivido le considerazioni riguardo alla
necessità di far coincidere dei lavori di manutenzione ordinaria o
straordinaria lungo la tratta, in modo da evitare il più possibile
i disagi poi successivi, visto che ci sono tutta una serie di
interventi che sono già previsti e in elenco per quanto riguarda le
necessità di intervento di RFI. Peraltro, sono stati oggetto anche
di un incontro recente fatto con i vertici di RFI, dove abbiamo
rilanciato esattamente quello che lei ha detto, cioè la necessità
di tentare, dove possibile, di far coincidere questi lavori. Parlo,
ad esempio, degli ammodernamenti, dell'abbattimento di barriere
architettoniche lungo diverse stazioni della tratta, eccetera. Sul
sottopasso ovviamente sono considerazioni che insieme al Comune di
Aosta si faranno e si stanno anche facendo in maniera più ampia,
non soltanto legata alla fruizione della ferrovia, ma più in
generale di tutto un recupero di un'area.
Venendo alle richieste puntuali dell'interpellanza, cioè se si
condivide la valutazione del presidente della IV Commissione, non
voglio entrare nel merito. È inutile dire che le interpellanze
devono concernere gli intendimenti della Giunta, piuttosto che i
motivi o le condotte della Giunta, ma non certo le opinioni né dei
componenti della Giunta né tanto meno dei consiglieri che,
peraltro, non hanno certo bisogno della mia condivisione per
esprimere il proprio parere.
Come è noto, e come ho avuto modo di dire anche
nell'introduzione, il Governo dà attuazione a delle leggi che hanno
dato una linea chiara da questo punto di vista e anche rispetto a
scelte che in Giunta abbiamo condiviso, ossia quello di presentare
a valere sui fondi del PNRR il finanziamento per
l'elettrificazione, benché vada a valere su degli impegni di RFI e
non sugli impegni della Regione, ma di questo ne abbiamo già
parlato diverse volte.
Per quanto riguarda invece la necessità, secondo lei, di
potenziare delle strutture, in particolare la struttura aeroporto e
ferrovia, devo dire che questi sono ragionamenti che stiamo facendo
in ambito generale di tutta l'amministrazione, perché i fondi del
PNRR come abbiamo detto, arriveranno quasi tutti sotto forma di
bandi, quindi ci sarà la necessità di affrontarli in tempi molto
stretti, con precisione e soprattutto con le strutture in grado di
farlo. Francamente, non credo che fra le priorità che abbiamo in
questo momento di potenziamento delle strutture ci sia quello di
potenziare una struttura per controllare RFI, che è il soggetto
attuatore per fare questi lavori. Chiaramente la Regione dovrà
vigilare sull'attuazione di questo progetto, ma pensare di
potenziare una struttura per vigilare un altro soggetto che è
deputato allo svolgimento e all'attuazione di questi lavori,
francamente in questo momento mi sembra lontano dalle priorità che
tutte le strutture hanno per seguire i bandi del PNRR. Due giorni
fa abbiamo presentato due progetti per un totale di 25 milioni di
euro su argomenti che lei conosce in ambito ambientale, due
interventi sempre a valere sul PNRR per chiudere in Valle d'Aosta
due parti importanti della gestione dei rifiuti che al momento sono
aperti e che sono quelli del trattamento dei fanghi e del
trattamento dell'organico; questi sono progetti che vanno seguiti
dall'inizio alla fine, sperando che vengano finanziati. Pensare
invece di andare a potenziare una struttura per un controllo di un
esterno, francamente mi sembra fuori luogo.
Si chiede poi se, nell'ambito delle risorse professionali
previste dal PNRR per l'implementazione di progetti finanziati e
per le quali sono stati avviate le procedure di selezione, sia
stata ricompresa un'apposita figura per la struttura aeroporto
ferrovia.  Come lei saprà, all'inizio del mese di novembre
abbiamo istituito una struttura organizzativa dirigenziale di
progetto di secondo livello, che ha proprio fra i suoi compiti
quello di attuare il piano territoriale e di reperire, anche
attraverso un'opportuna selezione, i professionisti e gli esperti,
al fine di attuare i progetti di assistenza tecnica del PNRR.
Nell'ambito di questa struttura, successivamente con una delibera
del 13 dicembre, abbiamo approvato il piano regionale relativo
all'investimento 2.2, che è quello che prevede la
task force
digitalizzazione, monitoraggio e
performance
del PNRR, con i
criteri di selezione, eccetera, a supporto di quest'attuazione.
In questo documento, parlo del documento madre, quello del PNRR,
sono specificatamente evidenziate le finalità che si intendono
perseguire con l'assunzione di queste figure, ossia quelle di dare
un supporto trasversale alle strutture delle amministrazioni
territoriali e non alle singole strutture, con l'obiettivo di
velocizzare, facilitare e di seguire tutte le procedure complesse
che riguardano in particolare le procedure propedeutiche
all'implementazione dei progetti previsti nel PNRR, quindi
procedure che riguardano anche l'acquisizione delle autorizzazioni.
Tanto più, si evidenzia quanto sia fuori luogo pensare di
utilizzare queste figure per eseguire un monitoraggio su un'opera
che è gestita e per il quale il soggetto attuatore è un ente
esterno all'Amministrazione regionale.
Presidente -
Per la replica la consigliera Minelli, ne ha
facoltà.
Minelli (PCP) -
Grazie presidente Lavevaz per la
risposta. Le dico subito, Presidente, che spero per lei che avrà un
assessore, ma se così non fosse a breve, le toccherà rispondere
ancora a mie iniziative per quello che riguarda questo e non solo
questo argomento perché, come è stato più volte ricordato anche in
quest'aula, quando parliamo di ferrovia, non ci limitiamo a parlare
di elettrificazione; adesso c'è questo sul piatto, ma sappiamo che
ci sono moltissimi altri aspetti ed elementi che riguardano questo
come anche altri problemi. Sicuramente, spero non fino a quando il
treno arriverà con il pantografo ad Aosta, ma nei prossimi mesi e
nei prossimi due anni - se saremo qui - credo che sarà sicuramente
una delle cose che chiederò.
Mi fa piacere che lei condivida l'esigenza che occorra attivarsi
per chiedere degli interventi lungo la tratta nel periodo in cui
inevitabilmente ci saranno delle chiusure. Così come mi ha fatto
anche abbastanza piacere che lei abbia ricordato che a novembre del
2020, le schede inoltrate per il PNRR da parte della Giunta
regionale, le schede che facevano parte dell'Assessorato ai
trasporti - una era per l'elettrificazione e l'altra per la
riapertura della Aosta-Prè-Saint-Didier - siano state comunque
condivise; è una parola che ha usato anche lei.
Sulla questione del sottopasso si faranno delle considerazioni,
com'è giusto che sia, con il Comune di Aosta. È sicuramente un tema
importante; lei ha fatto riferimento alla questione che non c'è
soltanto sul piatto delle interlocuzioni per quella situazione il
sottopasso, ma immagino che si riferisse anche alla zona Fa8 e allo
sviluppo che finora non è ancora stato - così ci avete detto -
definito. Sicuramente la questione del sottopasso è un'eventualità
che noi caldeggiamo e che è indipendente dalla questione della FA8,
il sottopasso serve anche per altre questioni.
Sulle valutazioni negative del presidente della IV Commissione
lei ha glissato elegantemente, glielo riconosco, e direi che va
bene così.
Vengo al tema che è più importante, quello del potenziamento
della struttura. Lei dice che non è una priorità, perché non è
necessario e non è opportuno potenziare una struttura per vigilare
sull'operato di RFI, per fare un monitoraggio. In realtà è molto di
più quello che si deve fare, non è soltanto un monitoraggio. Che
poi, a mio avviso, monitorare ha tutta la sua importanza e c'è la
necessità di avere qualcuno che se ne occupi in modo molto
puntuale, molto preciso e dedicandoci tempo, attenzioni e
competenze. Proprio per quello che ci siamo detti, cioè che è
necessario prevedere anche degli altri interventi, insistere perché
si vada avanti nella direzione del potenziamento sia della linea e
degli interventi che si possono fare nei periodi di chiusura, sia
per le stazioni, io credo che sia assolutamente necessario che
quella struttura sia implementata. Credo che chiunque abbia avuto a
che fare con RFI sappia che ci vuole un'interlocuzione continua e
che ci vuole una pazienza e anche un'incisività che sono
assolutamente necessarie, se si vuole ottenere qualcosa. Abbiamo a
che fare con un ente che opera in tutta Italia, che è un colosso in
quel senso, ma ha bisogno sicuramente di sollecitazioni
continue.
Lei dice, per quello che riguarda le figure professionali
previste dal PNRR, che hanno un ruolo trasversale, ma in ogni caso
pensare di destinare anche una parte o qualcuno su quella
struttura, lei ha detto che sarebbe un pochettino fuori luogo usare
queste strutture per fare un monitoraggio. Io la invito a non
sottovalutare questo aspetto del monitoraggio, ma anche a non
sottovalutare il fatto che ci sia necessità di supportare chi opera
in quella struttura. Soprattutto credo che sia indispensabile, se
riteniamo - e lei lo ha detto - che questa sia un'opera importante,
ritagliarsi un ruolo, perché non è che questo progetto, essendo in
capo a RFI, non deve essere in qualche maniera supportato,
controllato, sostenuto dalla Regione Valle d'Aosta; è l'esatto
contrario, quello che dobbiamo fare! Anche perché non si tratta di
un'opera che, una volta finita, RFI potrebbe decidere di prenderla
con una gru o con un argano e portarla da un'altra parte. Non è
sua, è un'opera che viene fatta sul territorio della Valle d'Aosta,
per la Valle d'Aosta!!
Alle volte io ho l'impressione che ci siano molte persone che
non hanno ben contezza di quello che possa significare per chi
viaggia, una cosa di quel genere. Io vi invito qualche volta a fare
anche i tragitti che fanno le persone che dalla bassa Valle vengono
ad Aosta!
Presidente -
Sospendiamo a questo punto brevemente per
arieggiare i locali. Il Consiglio è sospeso.
La seduta è sospesa dalle ore 17:11 alle ore 17:31.
