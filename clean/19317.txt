Classificazione
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 2478 del 20 febbraio 2002 - Resoconto
OGGETTO N. 2478/XI Intervento presso le autorità nigeriane in
favore di Safiya Huseini, condannata a morte. (Approvazione di
risoluzione)
Risoluzione Preso atto della campagna pubblica di pressione
che associazioni, istituzioni, enti locali, personalità del mondo
della cultura stanno portando avanti nei confronti del Governo
della Nigeria perché non venga lapidata la giovane donna nigeriana
Safiya, di 33 anni, madre di 5 figli, condannata a morte perché, in
base alla legge islamica, lei, divorziata, ha concepito un figlio,
non importa se questo è frutto di un atto di stupro;
Ricordata la presa di posizione che in tal senso è stata assunta
il 30 novembre 2001 da tutti i membri della giuria del Premio Donna
dell’anno, istituito dalla Presidenza del Consiglio
della Regione Valle d’Aosta;
Appreso che sono necessarie ulteriori pressioni nei confronti
sia delle Autorità della Nigeria sia dell’Ambasciata
Nigeriana a Roma;
Collegandosi idealmente alle manifestazioni che si stanno
svolgendo in molte città italiane a favore di Safiya Huseini;
Il Consiglio regionale
Esprime
La propria solidarietà a Safiya, vittima prima della violenza
carnale e poi di una legge ingiusta che ha assolto il violentatore
e condannato a morte la violentata;
Chiede
alle Autorità Nigeriane di intervenire perché sia sospesa la
condanna a morte già pronunciata nei confronti di Safiya;
Chiede
al Presidente del Consiglio
di inviare questo appello all’Ambasciatore
Nigeriano a Roma, al Governatore dello Stato di Sokoto e al
Presidente della Repubblica Federale della Nigeria.
F.to: Squarzino Secondina - Charles Teresa - Fiou - La Torre -
Tibaldi - Aloisi
Presidente
La parola alla Consigliera Secondina
Squarzino.
Squarzino (PVA-cU)
Velocissimamente, rispetto a questo
caso, di cui tutti credo abbiano sentito parlare in tutte le sedi.
Fra l’altro è notizia di questi giorni che
addirittura domenica, durante le partite di calcio, le squadre dei
calciatori si presenteranno in campo con la maglietta raffigurante
l’immagine di questa donna, di questa Safiya che è
vittima sia di violenza carnale, sia di una legge ingiusta che la
condanna a morte solo perché ha avuto un figlio, lei divorziata,
senza famiglia.
La giuria del premio "Donna dell’anno", istituito
dalla Presidenza del Consiglio, si era già pronunciata in modo
chiaro rispetto a questo episodio per chiedere, sia alle autorità
nigeriane, sia all’ambasciatore nigeriano a Roma, di
intervenire per bloccare questa condanna a morte.
Il Vicepresidente Lattanzi mi ha sollecitato a presentare
un'iniziativa di questo genere, perché anche il Consiglio regionale
della Valle d’Aosta si pronunciasse in questo
modo.
Sono contenta di poter presentare una risoluzione, che è stata
firmata da tutti i Capigruppo e credo che, in questo modo, anche il
Consiglio regionale della Valle d’Aosta fa giungere
la sua voce insieme a quella di altri comuni, altre istituzioni,
personalità del mondo della cultura, del mondo artistico, oltre
naturalmente ai rappresentanti del mondo
dell’associazionismo e del volontariato.
Presidente
C’è qualcuno che vuole
intervenire? Colgo l’occasione per ricordare che in
caso di approvazione, come immagino, copia di questa risoluzione
sarà inviata anche alla trasmissione radiofonica "Zapping", che
quotidianamente elenca tutti gli enti e le persone che prendono
posizione di solidarietà rispetto a questa persona.
Pongo in votazione la risoluzione in oggetto:
Consiglieri presenti, votanti e favorevoli: 28
Il Consiglio approva all'unanimità.
Ringrazio i colleghi e dichiaro chiusa l’adunanza
del Consiglio.
La seduta è tolta.
