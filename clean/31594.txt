Classificazione
INFORMAZIONE
Sistema informativo
PARTECIPAZIONE E INIZIATIVA POPOLARE
Tutela dei cittadini



Oggetto del Consiglio n. 612 del 11 giugno 2009 - Resoconto
OGGETTO N. 612/XIII - Approvazione di mozione: "Invito al
Parlamento ad un'attenta disamina delle norme previste nel disegno
di legge in materia di intercettazioni".
Mozione
É stato avviato nelle scorse settimane in Parlamento l'iter
di discussione del cd Ddl Alfano in materia di
intercettazioni;
Per quanto alcuni eccessi ed abusi verificatisi in questi
ultimi anni nell'utilizzazione e nella pubblicazione delle
intercettazioni telefoniche rendano necessaria una riforma della
disciplina sul tema delle intercettazioni telefoniche, la proposta
avanzata in nome della tutela della privacy rischia di annullare
importanti indagini e di compromettere l'esito delle attività di
investigazione per crimini di gravissima pericolosità sociale,
indebolendo l'azione dei poteri pubblici;
Il provvedimento, vivamente contestato dall'UNCI, oltre che
da intellettuali e giuristi di grande autorevolezza, priverebbe in
particolare le Forze dell'ordine e la Magistratura di uno strumento
fondamentale nella lotta contro la criminalità organizzata,
decisivo nel prevenire, reprimere e punire molteplici delitti. Esso
esproprierebbe inoltre i cittadini del loro diritto costituzionale
ad essere informati in modo completo, corretto e tempestivo di
quanto accade;
La Valle d'Aosta, che ha promosso e sostiene attraverso il
Premio St. Vincent per il giornalismo il valore della libertà di
stampa, non può esimersi dal condividere le preoccupazioni espresse
da larga parte del mondo dell'informazione per la possibile
introduzione di norme fortemente repressive che rischiano di
mettere il bavaglio alla voce della libera informazione, mettendo
l'Italia in condizione di essere sempre meno uno stato di
diritto;
per questi motivi,
Il Consiglio regionale
Invita
il Parlamento a porre la massima attenzione nell'adozione
delle misure proposte ed in particolare a:
- mantenere una più ampia casistica per i gravi reati che
possono costituire presupposto delle intercettazioni, soprattutto
per i delitti contro la libertà personale, la pubblica
amministrazione e il patrimonio;
- evitare il ricorso alla sanzione del carcere per i
giornalisti in caso di violazione dei divieti di pubblicazione,
limitando l'eventuale punizione a sanzioni pecuniarie come
deterrente rispetto a condotte contrarie a regole deontologiche e
lesive della dignità delle persone interessate dalle
pubblicazioni;
Impegna
il Presidente del Consiglio regionale a trasmettere la
presente mozione ai vincitori del Premio St. Vincent di Giornalismo
come segno di solidarietà per l'intera categoria.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole au Conseiller Louvin.
Louvin (VdAV-R)
- Grazie, Presidente. Mi sono permesso
pochi minuti fa di aver avere alla presidenza un nuovo testo di
questa mozione, che è sottoscritto da alcuni colleghi a nome dei
rispettivi gruppi, in particolare dal collega Caveri, dalla collega
Fontana e dal collega Salzone. È stato sottoposto anche
all'attenzione degli altri gruppi consiliari, ma riteniamo che in
qualche modo questa ristesura della mozione, sulla quale spenderei
qualche parola se ce lo consente, Presidente, possa utilmente fare
tesoro dell'approfondimento che abbiamo fatto in commissione sulla
questione del cosiddetto disegno di legge Alfano.
Stiamo parlando dell'iniziativa legislativa che pochi minuti fa
la Camera dei deputati ha approvato con il ricorso a un discutibile
voto di fiducia: discutibile e anche fortemente contestato voto di
fiducia, sulla materia molto spinosa e delicata delle
intercettazioni telefoniche e della pubblicazione da parte dei
giornali di informazioni riguardanti i procedimenti. Non stiamo a
ricordare il contenuto di questo disegno di legge, perché è molto
articolato, e i colleghi hanno passato una intera mattinata con noi
in commissione ad ascoltare attentamente le rappresentanze sia
dell'ordine dei giornalisti, sia dell'unione nazionale dei cronisti
italiani, che con l'occasione vorrei ringraziare particolarmente
per la disponibilità nelle persone del dr. Laugeri, dei giornalisti
Minuzzo, Crosti, Galimberti e del presidente dell'unione nazionale
dei cronisti, dr. Columba, che si è spostato personalmente da Roma
per venire a portarci il punto di vista e la condivisione dell'UNCI
su questa problematica. Disegno di legge che è appena stato
approvato da uno dei due rami del Parlamento e che rende più
ristretti i limiti per il ricorso alle intercettazioni telefoniche,
limitandoli ai casi di evidenti indizi di colpevolezza, mentre ora
bastano semplici indizi di reato; vieta di riportare dichiarazioni
pubbliche dei pubblici ministeri, che dovrebbero abbandonare quindi
l'inchiesta qualora esternassero opinioni e informazioni in ordine
alla stessa inchiesta, ma soprattutto - direi questo è stato
l'argomento sul quale si è incentrato l'approfondimento svolto in
commissione - soprattutto introduce dei limiti per i giornali
vietando di pubblicare intercettazioni sia integrali che per
riassunto, fino al momento in cui si svolge il processo in sede
dibattimentale; vieta di pubblicare notizie di ordini di arresto,
ma nel contempo vieta anche di pubblicare la notizia che il
soggetto non è più in stato di arresto prima che l'indagato ne sia
venuto a conoscenza; vieta di accompagnare la pubblicazione delle
rettifiche da commenti.
Abbiamo ascoltato con attenzione una serie di osservazioni molto
pertinenti, a nostro modo di vedere, dell'ordine professionale e
dell'unione dei cronisti sulle anomalie di questa legislazione che
si vorrebbe introdurre. Senza ripercorrere adesso le ragioni di
evidente sostegno che vogliamo portare al fatto che ci sia una
adeguata libertà di informazione, perché una buona stampa non può
che essere un ausilio e non un ostacolo al buon governo, riteniamo
che queste disposizioni siano oggettivamente problematiche, che in
particolare introducano un clima particolarmente pesante intorno
non solo ai giornalisti, ma anche agli stessi editori, perché le
sanzioni pecuniarie in particolare che si profilano per casi di
pubblicazione sono talmente gravose che, come ci è stato
rappresentato, comporterebbero un rischio di chiusura per intere
testate, soprattutto per i piccoli editori. E una realtà come la
nostra credo che non possa essere insensibile a questa
situazione.
Noi riteniamo, penso che sia opinione concorde anche dei
colleghi, che ci debbano essere delle maglie diverse, che la
deontologia che è prevista da ben dodici codici deontologici di
comportamento per i giornalisti possa e debba essere osservata
anche con maggiore intervento da parte degli ordini professionali,
più che con il ricorso a strumenti particolarmente gravosi,
compresi quelli della detenzione. É sempre meglio avere piuttosto
qualche eccesso di stampa, più che qualche eccessiva restrizione di
stampa, e non è da sottovalutare un aspetto che credo anche i
colleghi abbiano colto nella discussione in commissione: che un
certo controllo sociale sulla magistratura, cioè la possibilità che
il giornalista parli anche dell'operato della magistratura e dia
conto di cosa si sta facendo, abbia un significato particolarmente
importante. Una preoccupazione che abbiamo colto tutti, che
parecchi hanno esternato in commissione, è quella che non si crei
un circuito vizioso nel rapporto fra la magistratura e gli organi
di informazione. Ci pare che le valutazioni espresse in quella sede
dai rappresentati dell'ordine professionale dei cronisti siano
andate a dimostrare come ci sia piuttosto un interesse anche della
stessa professione forense, anche degli stessi avvocati affinché ci
sia una adeguata informazione e come invece non si sia in realtà
operato per niente una saldatura tra questi due soggetti, quello
deputato al controllo sulla legalità, che è la magistratura, e
quello deputato alla trasparenza e alla comunicazione dei fatti
anche di natura giudiziale, che rappresentano i giornalisti.
Abbiamo fatto tutti questi approfondimenti, ciascuno ha con le
proprie sfumature potuto valutare la situazione, ma credo che sia
emersa una duplice preoccupazione, di cui questo nuovo testo della
mozione si fa carico. Uno è quello in sostanza di invitare il
Parlamento a mantenere un possibile ricorso alle intercettazioni
telefoniche per reati di particolare gravità, che devono poter
essere adeguatamente perseguiti, particolarmente là dove si tratti
di reati contro la libertà e la sicurezza personale, la pubblica
amministrazione e il patrimonio. Su questo credo che chi ha letto
nella giornata di oggi anche
La Stampa
e ha in evidenza
quali e quanti reati potrebbero non essere adeguatamente perseguiti
qualora scattassero queste norme, ha sicuramente consapevolezza
dell'importanza che vengano modificate queste disposizioni nel
passaggio al successivo ramo del Parlamento. Il secondo aspetto sul
quale abbiamo trovato condivisione, almeno fra i sottoscrittori di
questo nuovo testo, è che sia evitata l'introduzione
nell'ordinamento legislativo italiano di limiti ingiustificati al
diritto di cronaca e soprattutto che non siano introdotte delle
sanzioni sproporzionate nei confronti sia dei giornalisti che dei
responsabili delle testate, quindi degli editori che fanno capo a
questi giornali.
Questo è l'invito che si rivolge al Parlamento, lo si rivolge
oggi alla seconda camera che avrà successivamente da approvare o -
ci auguriamo - da emendare, modificare questo testo che è stato
deliberato, appunto, fra vive contestazioni nel pomeriggio di oggi
dalla Camera dei deputati. Grazie.
Président
- La parole au Conseiller Caveri.
Caveri (UV)
- Il tema è estremamente delicato e non è
banalizzabile, perché se si è giunti fino a qui, qualche errore c'è
stato e potremmo elencare un museo degli "errori" o forse anche un
museo degli "orrori". Lo dico come giornalista professionista,
perché talvolta con turbamento si sono viste sui giornali o anche
riportate con mezzi radiotelevisivi delle conversazioni che non
avevano una logica giudiziaria, che sono finite lì perché in Italia
si è troppo intercettato e basta vedere le spese che sono state
pubblicate negli anni passati delle diverse procure della
repubblica, per vedere che gli italiani rischiavano di diventare un
popolo di persone ascoltate, come capitava con il Min.Cul.Pop. che
registrava tutte le conversazioni con degli stenografi, comprese
quelle fra il Duce e Claretta Petacci.
Degli eccessi ci sono stati ed è bene che nella mozione questo
si riporti. É capitato in passato che conversazioni siano finite
nei fascicoli processuali, per essere poi diffuse anche dagli
avvocati e per allargare la maglia non ci sono ordini professionali
che oggi possano, di fronte a un tema così delicato, dimostrare di
essere vergini.
Purtuttavia la posizione della fiducia su un tema così
delicato... Per i colleghi che sono curiosi potranno vedere questo
articolo 1,
monstre
! È una lenzuolata di emendamenti di ben
trentacinque commi, con i quali si vanno a modificare dei temi sui
quali probabilmente la fretta che caratterizza la discussione in
occasione di una fiducia, non dà il senso di una materia
estremamente - come dicevo all'inizio - delicata, e che inerisce
anche degli aspetti che già sono stati rilevati di libertà di
stampa, cioè come contemperare da una parte la privacy, il diritto
alla riservatezza legittimo dei cittadini e dall'altra parte il
diritto dei medesimi cittadini di essere informati su delle
vicende.
É una questione non banalizzabile e credo tuttavia che la
mozione che abbiamo presentato sia una sintesi giusta, perché
lamentiamo il rischio esistente a mio avviso nel testo votato alla
Camera dei deputati, che nei confronti degli editori e dei
giornalisti ci sia la mano troppo pesante, che non si lasci anche
agli ordini professionali quel ruolo che questi potrebbero avere di
autotutela e di equilibrio della professione. D'altra parte
ricordiamo anche che le intercettazioni telefoniche - lo abbiamo
visto in una marea di vicende giudiziarie - sono utili soprattutto
là dove i reati sono di particolare gravità sociale e che sono
legati anche a problemi di sicurezza personale; oggi possiamo dire
che moltissimi casi di cronaca vengono poi risolti attraverso
l'ausilio delle intercettazioni telefoniche.
Però ho voluto dire all'inizio anche dei vizi, perché non
possiamo solo predicare le virtù delle intercettazioni, ma l'idea
che tutti fossimo o in qualche circostanza della nostra vita sia
capitato di essere intercettati, beh! È vero che questo deve
avvenire quando ci sono degli elementi oggettivi, che portino a
dimostrare che, là dove si telefona e perché lo si fa, è per
qualche intento di tipo criminale; non intercettare alla ricerca
della
notizia criminis
, perché sarebbe un modo di procedere
piuttosto rozzo e illiberale.
Credo che questa proposta sia, così come presentata, una
proposta equilibrata, sintesi di posizioni differenziate. È inutile
che lo neghiamo: il testo iniziale era molto più virulento nella
critica di questo provvedimento. Adesso abbiamo una mozione
equilibrata in cui ci sono le due campane: da una parte l'esigenza
di rendere più moderna e più garantistica la materia delle
intercettazioni telefoniche, dall'altra però anche la
preoccupazione che questo non avvenga a detrimento della
possibilità da parte della magistratura di svolgere delle indagini
efficaci, specie in materie molto delicate, e soprattutto che non
ci sia un
fumus persecutionis
nei confronti del mondo dei
giornalisti, che pure hanno un sacco di vizi - lo dico per primo,
essendolo - e poche virtù, ma che hanno il dovere professionale e
deontologico di informare.
Président
- La parole au Conseiller Lattanzi.
Lattanzi (PdL)
- Grazie, Presidente. Devo dire che ho
apprezzato il tono e la capacità oratoria del collega Caveri, che è
riuscito a rendere digeribile una mozione che era nata, sì, come
mostro
orribilis,
perché farcita di demagogia, di
strumentalità e di ricorso al "marchietto" per dire che si esiste
politicamente, ma non aveva nessun costrutto. Devo dire che questa
mozione è talmente all'acqua di rose che quasi quasi sarebbe anche
votabile, se non fosse per quella battuta; ma non voglio trovare il
pretesto e poi dico anche perché non la votiamo nei contenuti.
Ci sono alcune cose che non ci convincono. La prima: "il
Parlamento, con un discutibile ricorso alla fiducia", che è
rimasto, su richiesta della parte sinistra di questo emiciclo, da
chi dell'abuso della fiducia ne ha fatto una caratterizzazione
della legislatura precedente, perché penso che ci vorranno ancora
cinquanta governi Berlusconi - lunga vita al nostro presidente -
prima di arrivare ai numeri delle fiducie che il governo Prodi ha
chiesto al Parlamento italiano. Non ci siamo ancora arrivati
neanche dopo dieci anni di governo, a quello che lui ha fatto in
due anni. Quindi è chiaro che questo è pretestuoso. Per il resto
devo dire che oggettivamente, letta così, potrebbe anche essere
votabile e mandata al Parlamento, per dire: guardate, un po' di
preoccupazione ce l'abbiamo, fate in modo che il testo che esce dal
Parlamento possa essere condiviso, nella consapevolezza che abusi
ci sono stati e che c'è la necessità di regolamentare, ma insomma
non mandiamo in galera i giornalisti, facciamo in modo che gli
editori possano continuare la libera comunicazione alla stampa,
quindi la libertà di informazione. É una mozione sinceramente
condivisibile.
Se non fosse che quello che voi avete chiesto è già stato
ottenuto. Prima diceva l'on. Caveri, e lui lo sa perché in
Parlamento c'è stato, che anche l'emendamento 1.1000 del disegno di
legge 1415 ha stravolto completamente il disegno originario, che
era nato oggettivamente, forse come mostro, questo può essere vero,
su una sollevazione popolare di chi in questo paese ritiene che si
fosse arrivati al massimo: un milione di persone intercettate
direttamente o indirettamente, un milione di persone intercettate,
con costi per la giustizia disastrosi. Un pozzo senza fine, un data
base senza fine di colloqui, di chiacchierate che non venivano
utilizzati per i processi, per cercare la colpevolezza degli
indagati, ma venivano archiviati a libero accesso a chiunque fosse
alla ricerca di scrivere qualcosa sul giornale per vendere copie in
più dei propri giornali, se non addirittura utilizzate, come
abbiamo visto e credo che anche questa campagna elettorale lo abbia
dimostrata, per la battaglia politica. Perché di questo parliamo:
da una parte della libertà degli imputati di poter venire a
conoscenza di procedimenti che li riguardano, magari un attimo
prima che lo sappia la stampa e magari avendo letto loro per primi
le intercettazioni di cui si sono resi colpevoli, prima che un
giornalista, prendendo altre interpretazioni, pubblichi la loro
colpevolezza, che non esiste.
Non parliamo poi delle rettifiche ridicole che ci sono in questo
paese, perché se uno viene messo alla berlina sui giornali come
accusato, colpevole, indagato, le intercettazioni, le veline, dopo
di che tutto si risolve! Il caso emblematico è stato a Napoli: ve
lo ricorderete dieci anni fa, è caduto un governo sulla camorra,
sulle intercettazioni sulla camorra, il Presidente del consiglio...
La Repubblica
che scriveva... dopo di che tutto archiviato,
perché il fatto non sussiste... cinque anni dopo! Quello è stato il
caso emblematico, ma qui ci sono migliaia di cittadini che sono
stati indagati, denunciati, inquisiti, colpevolizzati e poi
archiviati e delle rettifiche non si è mai visto nulla. E questo è
un male che in questa nostra società italiana, ma anche nelle
altre, ma in particolare in quella italiana, è un male da cui non
si riesce a venir fuori. Non si riesce ad avere giustizia in
termini di comunicazione quando si è colpevoli e quando si è
scagionati.
Allora vorrei chiedere ai colleghi: chi di voi ha letto il
provvedimento che è stato approvato oggi? Potete alzare la mano,
per cortesia? Chi ha letto il provvedimento votato oggi? Lo ha
letto il prof. Louvin e giustamente il giornalista Caveri. Io l'ho
letto perché giustamente stamattina il prof. Caveri mi ha, devo
dire con grande gentilezza, chiesto se volevamo sottoscrivere
questo invito al Parlamento. Allora io dico: ma se loro richiedono
un equilibrato intervento del Parlamento, andiamo a vedere cosa
hanno votato! Allora io non ve lo sto a leggere tutto, sono
trentacinque articoli, ma vi leggo il cuore, alcuni passaggi
importanti, perché sennò poi di cosa parliamo, cosa invitiamo il
Parlamento a fare se è già stato fatto stamattina? Se poi qualcuno
dice che quello che è stato fatto stamattina non basta, allora io
dico parliamone.
Allora:
Sono vietate la pubblicazione e la diffusione dei
nomi e delle immagini dei magistrati relativamente ai procedimenti
e ai processi penali loro affidati. Il divieto relativo alle
immagini non si applica nell'ipotesi dell'articolo 146, nonché
quando ai fini dell'esercizio del diritto...
Qui parla dei
magistrati. Si è stabilito un principio: i magistrati sono
servitori dello Stato, non devono utilizzare le indagini per
diventare protagonisti degli scandali e poi magari buttarsi in
politica sei mesi dopo per fare carriera e passare da 3000 euro al
mese a 15.000 - perché di questo parliamo! - o tentare di affondare
l'avversario politico, diventando da magistrati ad operatori della
politica e magari fondarsi anche un partito! Eh, prof. Louvin,
magari fondarsi un partito!
Allora, si è chiesto che i magistrati che seguono le indagini si
astengano fino al processo, quindi durante le indagini, dal
rilasciare, dal fare i protagonisti, perché di questo si parla! Vi
sembra una cosa scandalosa? Voi la riterreste approvabile? Io credo
che questo sia un articolo che lei, Caveri, fosse stato in
parlamento, avrebbe approvato...
(interruzione del Consigliere Caveri, fuori
microfono)
...sì, a quello dei giornalisti ci arrivo, ma non è che sto qua
sei ore: sono trentaquattro articoli! Se gli date una occhiata
anche voi magari facciamo prima.
Le autorizzazioni e le intercettazioni le deve esprimere il
procuratore della repubblica o chi per esso: non è più il
magistrato delle indagini preliminari che decide se farle, ma deve
chiedere un'autorizzazione, perché ci sono risorse da destinare. Il
procuratore della repubblica è il garante dell'amministrazione
della giustizia, ha delle risorse e deve stabilire quando le
intercettazioni valgono la pena di essere prese e quando non è
giusto che siano prese. Quindi si è dato un principio, cioè quando
si persegue con il presupposto della colpevolezza di un reato! Se
io vengo intercettato non perché sospettato di essere colpevole, ma
intanto ti intercetto perché siccome tu conosci il cugino di quello
lì, che è un politico, magari riusciamo a sentire una chiacchierata
che vi fate fra di voi. Quindi si archiviano montagne di
intercettazioni che non sono assolutamente nulla e che magari
parlano di cose che con l'indagine e con la colpevolezza
dell'inquisito non c'entrano assolutamente nulla!
(Voce fuori microfono):
...togli Noemi...
...ma guardi non voglio personalizzare sul Presidente del
consiglio, altrimenti limitiamo questa cosa qua a una cosa che
invece tocca noi; non tocca il Presidente del consiglio, perché il
Presidente del consiglio ha i soldi e gli avvocati per difendersi.
Il problema è che noi non abbiamo i soldi e gli avvocati per
difenderci da chi vuol fare magari il protagonista, ascoltando due
che parlano della festa del lardo e viene fuori che forse quello lì
ha parlato anche degli affari delle bestie piuttosto che degli
incentivi all'agricoltura, che non c'entrano nulla!
Vado velocemente.
Le intercettazioni di conversazioni o di
comunicazioni telefoniche, di altre forme di comunicazione, di
immagini mediante riprese visive e l'acquisizione di documentazione
del traffico delle conversazioni e comunicazioni sono consentite
nei procedimenti relativi ai seguenti reati: a) delitti non colposi
per i quali è prevista la pena dell'ergastolo o della
reclusione
- quindi tutti i delitti gravi -
superiore nel
massimo a cinque anni determinati a norma dell'articolo 4; b)
delitti contro la pubblica amministrazione...
Si diceva che
l'articolo non c'era, è stato messo nell'emendamento, perché si
diceva che la casta della politica vuol tenersi fuori: no, no!
Anche i delitti contro la pubblica amministrazione sono
intercettabili!
d) delitti concernenti le armi e le sostanze
esplosive
... il terrorismo vi dice qualcosa?
e) delitti di
contrabbando; f) reati di ingiuria...
- quindi cominciamo a
scendere -
...minacce, usura, abusiva attività
finanziaria...
- ecco quelli che entrano nel mio settore -
...abuso di informazioni privilegiate, manipolazione del
mercato, molestie o disturbi delle persone con il mezzo del
telefono...
- reato nuovo di stalking -
g) delitti previsti
dall'articolo 600-ter, terzo comma...
sono andato a vedermi
quali sono, e sono lo sfruttamento degli esseri umani, la resa in
schiavitù e la pedofilia e tutti i reati di abusi sessuali.
Negli stessi casi di cui al comma 1 è consentita
l'intercettazione di comunicazioni tra presenti solo se vi è
fondato motivo di ritenere che nei luoghi ove è disposta si stia
svolgendo l'attività criminosa.
Noi avevamo centinaia di bar e
di ritrovi e di club in Italia intercettati a prescindere, perché
molti che per di lì in un tavolino si dicono qualcosa, io lo devo
sapere! Di questo parliamo!
Mi fermo perché chi ha voglia di leggerselo, capirà che tutta la
demagogia e la manipolazione della comunicazione che ha fatto la
sinistra... ma ancora in queste ore dopo l'approvazione! Perché
siccome è un mese che dicono: ecco, contro la criminalità, vogliono
salvare i mafiosi, vogliono proteggere la casta! Siccome hanno
fatto il ritornello per due mesi, avendo approvato le norme che
invece regolano in maniera seria questo discorso, non potevano più
tornare indietro: hanno continuato anche oggi pomeriggio la
gazzarra in Parlamento, il
can can
... Perché non possono
fermarsi! Mica possono dire che hanno sbagliato!
Ma potevano dire: abbiamo costretto il governo a fare il maxi
emendamento che ha modificato le norme, così com'è. No, hanno
continuato sulla manipolazione politica. Sono dei maestri! C'è solo
da imparare!
Sono contento che ci sia Donzel, ma lui parla sempre dopo di
me!
Nei casi di urgenza, quando vi è fondato motivo di ritenere
che dal ritardo possa derivare grave pregiudizio alle indagini, il
pubblico ministero dispone le operazioni previste dall'articolo...
con decreto, motivato contestualmente e non successivamente
modificabile...
: qui si facevano le intercettazioni e si
scrivevano dopo le motivazioni, e poi se le motivazioni non
arrivavano, non aveva importanza, si archiviava. Intanto le
informazioni erano lì! Roba che in nessun altro paese al mondo era
una cosa così! La verità è che in questo paese non si era mai
parlato di regolamentare questo processo, cioè il processo
dell'acquisizione attraverso le intercettazioni, che evidentemente
qui non escludono né la mafia né la criminalità organizzata né la
casta della politica, quindi non esclude nessuno: si possono fare,
autorizzate dal procuratore con consapevolezza di percorrere e di
perseguire delle colpevolezze.
Voglio venire subito alla questione dei giornalisti. Salto tutto
l'aspetto della specifica dello strumento, di come vengono
archiviate, la segretezza delle archiviazioni, che non si possono
diffondere queste immagini fino al processo, ma dal processo in poi
sì! Fino al processo! Non è che dopo il processo si deve continuare
a tenere segrete le informazioni! Perché se si è arrivati al
processo vuol dire che c'è un'indagine che ha portato a una
presunta colpevolezza, quindi c'è un processo. Lì le
intercettazioni possono essere pubblicate, ma da lì in poi! Non
credete che sia una garanzia per un imputato? Che magari viene
archiviato durante le indagini o viene assolto, viene escluso
dall'indagine?
Per quanto riguarda i giornalisti, è vero, il provvedimento
iniziale era durissimo. Non possiamo dimenticare che era figlio di
uno scontro violentissimo di una parte della stampa, appoggiata da
una parte della magistratura politicizzata, perché non mi vergogno
a dirlo: "po-li-ti-ciz-za-ta"! Lo hanno dimostrato le candidature
alle europee, lo hanno dimostrato le candidature alle politiche, lo
hanno dimostrato i magistrati che si sono fatti dei partiti. Quindi
adesso smettiamola di dire che la magistratura non è politicizzata,
perché rifiuto di pensare che un magistrato non abbia un pensiero
politico! Anzi, ci mancherebbe che non ce l'abbia, immagino che ce
l'abbia! Ma ci sono al 99 percento magistrati seri e onesti che il
proprio pensiero politico lo esprimono nella cabina elettorale e ci
sono dei delinquenti, l'un percento, che il pensiero politico lo
attuano attraverso l'utilizzazione del loro potere, che è il potere
dell' indagine. Non è che ce lo dobbiamo nascondere, è così! Ho
detto 99 a 1, non ho le percentuali, ma immagino che sia 99
magistratura seria, l'un percento di disonesti. Perché l'un
percento c'è in tutte le categorie: fra i macellai, i falegnami, i
consulenti finanziari, i politici... Ci sono i disonesti
dappertutto: immagino che non possa non esserci anche un disonesto
nella categoria della magistratura. E mi fa specie che gli onesti
proteggano la casta a prescindere, senza ammettere che anche nella
loro casta, come in tutte le caste, ci sono i disonesti! Perché non
è corretto, non è leale!
Sui giornalisti. Certo, il 99 percento dei giornalisti si sono
comportati correttamente. Non abbiamo mica visto tutti i giornali
scrivere di
gossip
su intercettazioni che non avevano nulla
a che fare con le indagini; non tutti i giornali, ma alcuni
giornali sì! E alcuni giornali hanno fatto di questo strumento un
business economico, per vendere i giornali, perché altrimenti
chiudevano e mandavano tutti a casa! Hanno fatto diventare questo
strumento uno strumento di vendita dei giornali e di battaglia
politica. E allora, se c'è qualcuno che manipola e utilizza in malo
modo queste informazioni, è giusto che se ne assuma la
"re-spon-sa-bi-li-tà" l'editore e il giornalista che le scrive!
Ma scusate! Perché mai ci dovrebbe essere un albo professionale,
quello dei giornalisti che, contrariamente a quello degli avvocati,
a quello dei consulenti finanziari, a quello dei commercialisti,
possono sbagliare ma non possono essere colpiti!
Il prof. Louvin mi dice: ma come, il ruolo degli ordini
professionali con i loro dodici regolamenti deontologici! Ma lei
quando ha mai visto buttare fuori uno dall'ordine dei giornalisti,
perché aveva fatto una campagna denigratoria utilizzando le
intercettazioni telefoniche? Mai! Mai! Mai! L'unico che hanno
buttato fuori si chiama Farina ed è venuto qua sotto a dire: io
lavoravo per lo Stato. Punto! Lavorava per i servizi segreti: è
"Stato", non sono servizi deviati, non parliamo di Gladio o di P2,
parliamo di servizi segreti dello Stato...
Louvin
(fuori microfono)
...di giornalisti
pagati!
Lattanzi (PdL)
- ...sì, di giornalisti pagati! E anche di
avvocati pagati, prof. Louvin! Sì, e anche di avvocati e magistrati
pagati... da noi per fare gli affari loro.
Quindi noi crediamo che non ci sia nulla di scandaloso in questo
provvedimento di legge, che dice che se un giornalista pubblica, lo
ripeto con chiarezza, le intercettazioni durante l'inchiesta, non
dopo il processo, dopo il processo lo può fare, ma durante
l'inchiesta è perseguibile per legge con una condanna che prima era
oggettivamente da paese sudamericano, lo riconosco, ma oggi è da un
anno a tre anni, obliabile con ammenda finanziaria, amministrativa.
Obliabile - vero, giornalista Caveri? - obliabile! Quindi può
ancora farlo, può in questo paese ancora fare il colpo: se parlare
di Noemi può portare a vendere due milioni di copie e quindi se
l'investimento da mille euro vale la pena ancora farlo!
Diciamocelo!
Non è stata tarpata la bocca ai giornalisti, perché io immagino
che quelli che fanno quegli scandali con le intercettazioni
guadagnano qualcosa più di mille euro di oblazione, o no? Io non
capisco se vogliamo difendere in questo paese i delinquenti o i
cittadini. Io chiedo se dobbiamo difendere i delinquenti - lo
ripeto per non essere frainteso - quei pochi delinquenti che ci
sono nei magistrati, nei giornalisti, nei consulenti finanziari,
nei commercialisti, negli avvocati: in tutti gli ordini ci sono, ma
perché - chissà come mai! - nei magistrati e nei giornalisti non si
possono toccare! Ma perché quelli sono due poteri che non si
possono toccare? Perché tutta la società è toccabile e quei due
poteri in Italia no? Perché quei due poteri in questo paese non
pagano mai! Un referendum aveva sancito la responsabilità diretta
dei magistrati quando sbagliavano, ma voi avete mai visto qualcosa?
In questo paese non si può usare la stampa a livello di
manipolazione per colpire l'avversario politico, "sputtanare" e
farsi un partito e candidarsi alle europee, non si può! Bene, voi
avete visto qualche albo professionale buttare fuori qualche
giornalista o far pagare ammenda pesante all'editore?
(Voce fuori microfono):
...Veronica è d'accordo.
...no, Veronica oggi ha già ritrattato, guarda caso! Chissà come
mai quando parla con
La
Repubblica
dice una cosa e
quando parla con il
Corriere
ne dice un'altra, vai a
sapere...
Allora, vorrei leggervi per non tediarvi, perché tanto lo sapete
che le posizioni fra noi e loro sono diverse, ma mi appello a
quelli che so che hanno chiesto di emendare questa mozione per
trarre dall'imbarazzo il collega Caveri, che è un giornalista, che
si ha fatto venir su da Roma tutti i giornalisti, li ha fatto
spendere un po' di soldi, quindi non si può fare proprio niente,
che il Consiglio dica che questa cosa non interessa. Questo
Consiglio deve esprimere una preoccupazione, però io vi chiedo che
preoccupazione esprimiamo quando in questo paese, oggi, finalmente,
dopo decenni, si è regolamentata la materia. Ma ogni volta che si
regolamenta una materia c'è qualcuno che si arrabbia. Chissà come
mai, però, quando regolamentano i consiglieri regionali, i
politici: zitti, quella è populistica, va bene! Quando si vanno a
toccare altri poteri, in questo paese non si può. Ma dove sono le
vere caste? Ma ditemi dove sono le vere caste? Le vere caste sono
quelle che non pagano, che possono fare qualunque cosa e non
pagano: quelle sono le caste!
Qui c'è un piccolo articolo che vi vorrei leggere, perché l'ho
trovato di un equilibrio, e non parla solo a favore di questo
decreto, anzi, ne parla anche contro, ma ve lo leggo per onestà
intellettuale, anche se si sono passaggi che non mi piacciono. Ve
lo leggo perché l'ho trovato di una onestà intellettuale molto
alta. È del magistrato di appello applicato alla Corte di
cassazione, Aniello Nappi, che non è di destra e ho già detto
tutto, che fa una riflessione che credo sia condivisibile: "La pur
condivisibile indignazione per gli abusi delle intercettazioni è
all'origine di una proposta di radicale inaccettabile limitazione
del diritto all'informazione pubblica, che renderebbe impossibile
una tempestiva conoscenza di vicende giudiziarie di rilievo sociale
e politico. Quegli abusi sono però dovuti a un'applicazione
scorretta delle norme vigenti. La responsabilità di questa
degenerazione non può essere dunque addebitata solo alla casta
politica: è l'intera classe dirigente di questo paese a rivelare
una sconfortante inadeguatezza". Vi invito a leggerlo: andatevi a
prendere questo articolo che si chiama "Abuso delle intercettazioni
e diritto alla informazione". Vedrete che è molto critico nel
confronto della norma che si sta discutendo e che è stata approvata
stamattina, ma in modo altrettanto consapevole chiede che venga
normata. Questo è un articolo che è stato fatto sul testo di legge
originario, ante emendamento 1.1000 che è stato approvato questa
mattina. Questo per dirvi.
Io credo che in questo paese per essere veramente uguali davanti
alla giustizia, come si suol dire, sapendo naturalmente che la
giustizia se la può permettere chi ha i soldi, perché chi ha i
soldi e gli avvocati può permettersi di difendersi con le armi più
potenti. Ma noi pensiamo non a Berlusconi, perché questa sennò
sembra una legge per Berlusconi, contro Berlusconi...! Berlusconi
le leggi, quelle che già ci sono, non sono riuscite a metterlo in
galera, quindi non penso che abbia bisogno di cambiare le leggi per
non farsi mettere in galera, ha sicuramente l'opportunità di...
Quello che noi non possiamo...
(interruzione del Consigliere Louvin, fuori
microfono)
...sì, il lodo Alfano magari! Le quattro cariche istituzionali
dello Stato! Perché noi in questo paese vogliamo mettere in galera,
sotto indagine naturalmente, il capo della Repubblica, il
Presidente del consiglio, camera e senato, quattro cariche che in
tutti i paesi d'Europa sono protette; noi qui non dovremmo
proteggerle!
(interruzione del Consigliere Louvin, fuori
microfono)
Ma va bene, Louvin! Li sospende i processi, non li annulla: li
sospende! Quando finisce di fare la carriera va direttamente in
galera, così sarete contenti!
Quello che non possiamo accettare sapete cos'è? La
strumentalizzazione. Perché i rilievi di preoccupazione li posso
anche condividere, li condividevo fino a questa mattina; quando poi
ho letto il testo, dico: ma di cosa ci preoccupiamo? Stanno
regolamentando una cosa che mi preoccupa che non è regolamentata.
La non regolamentazione mi preoccupa! Questo mi preoccupa! È che
qualcuno possa in questo paese abusare dei propri poteri senza
nessuna regola e senza nessun limite, questo mi preoccupa! Perché
le regole e i limiti in tutte le classi dirigenziali, in tutti gli
albi, in tutte le categorie devono esserci e devono essere
possibilmente rispettate. Non riesco a capire perché ci deve essere
qualcuno in questo paese che si batte per proteggere una casta -
quella sì! - di intoccabili che, lo ripeto, è una minoranza della
magistratura e una minoranza del giornalismo. Ma sono delle
minoranze: noi vorremmo fare qualcosa a protezione delle
maggioranze.
Président
- La parole au Conseiller Donzel.
Donzel (PD)
- Si tranquillizzi il collega, non
intervengo, però una battuta la farò. Facciamo continui appelli a
non fare dibattiti ideologici e poi si finisce sempre lì.
Ho già espresso altre volte perplessità sul fatto di portare in
aula certe questioni: io francamente mi sento pienamente
rappresentato dai miei colleghi del PD in Parlamento, quindi non
vengo qui a ripetere esattamente quello che dicono i rappresentanti
del PD in Parlamento. Ma su questa questione vorrei rilevare un
punto che forse è sfuggito. Se era così evidente il fatto che il
provvedimento era in linea con questa mozione, che è stata così ben
presentata dai colleghi Louvin e Caveri e quindi sulla quale non
tornerò perché mi sento di condividere pienamente quanto hanno
esposto, non si capisce perché mettere la fiducia, cioè impedire il
dibattito. Se era così ampiamente condivisibile punto per punto, se
gli articoli erano così chiari! Cioè, il tema è sostanzialmente
questo; è per questo che si svuota anche un po' il dibattito e non
capisco tutto questo agitarsi in quest'aula. Va be', uno spot: sì
facciamolo! Continuiamo in un'eterna campagna elettorale, senza
decidere mai nulla di utile per il paese e magari facendo
provvedimenti come questi, che discussi articolo per articolo
avrebbero potuto consentire delle correzioni e dei miglioramenti
anche da parte dell'opposizione, a meno che non si ritenga di avere
la verità in tasca e quindi avendo la maggioranza non si sta
neanche più a passare dal Parlamento e si fa che andare avanti
così.
Mi limiterò a ricordare che sia gli editori sia i giornalisti
hanno espresso una dura critica a questo provvedimento. Sono delle
categorie: certamente ci sono anche quelli che per non perdere il
posto di lavoro non possono parlare, ma ci sono anche quelli che
rischiano il posto di lavoro e dicono la loro attraverso le loro
rappresentanze. Io penso che un atteggiamento serio è tener conto
anche di quello che dicono delle categorie significative. Quindi,
per quanto ci riguarda, la preoccupazione espressa, ma davvero
senza mezzi termini, sia dalla federazione degli editori sia dalla
federazione dei giornalisti che dice: "una brutta notizia per
l'informazione, la sua autonomia, il suo valore non meramente
materiale". Sono parole non mie, non sono parole del Partito
Democratico, sono parole degli editori e dei giornalisti. Le
riporto in quest'aula per dire che a nostro avviso la
preoccupazione espressa dalla mozione ci sta tutta e quindi magari
in un dibattito aperto nell'aula del Parlamento, senza la mozione
di fiducia, si sarebbe arrivati dove si è arrivati con la mozione
di fiducia, ma magari con un altro atteggiamento più disponibile al
confronto e a valutare anche le opinioni degli altri.
In più, ringrazio sempre i colleghi per le dotte
puntualizzazioni articolo per articolo, ma vorrei ricordare che le
limitazioni che vengono introdotte al meccanismo
dell'intercettazione, non per voce del Partito Democratico, ma per
voce dell'associazione nazionale magistrati, quindi un organismo di
una certa rappresentanza, dicono che ledono seriamente per le
procedure che vengono messe in atto le possibilità di compiere
indagini di un certo livello. Questo è, questo riporto in
quest'aula e per questo motivo voteremo questa mozione.
Président
- La parole au Conseiller Louvin.
Louvin (VdAV-R)
- Sì, ancora, colleghi, ma solo
brevemente, perché abbiamo assistito a un intervento molto
virulento, in tono da crociata e vogliamo ribadire che la nostra
posizione è di segno diverso e che, per andare anche un attimino
oltre alla presentazione formale del documento, riteniamo che
rimangano in questo maxiemendamento che è appena stato votato dalla
Camera, tutti gli elementi di preoccupazione per i quali ci siamo
mossi. Non è necessario che ogni volta ci sia un pronunciamento del
Consiglio Valle sulle questioni di carattere nazionale, ma qualche
volta quando sono in gioco degli aspetti di particolare rilevanza è
doveroso che anche noi esprimiamo una nostra posizione e la
esprimiamo da consiglieri regionali, forse anche portandoci dietro
il nostro bagaglio personale, professionale e io rilevo come da
parte dell'avvocatura e non solo della magistratura e non solo
della stampa, ci siano preoccupazioni di questo genere.
L'opinione della collega fra le più stimate e impegnate in
termini anche di difesa dei diritti degli imputati e dei
giornalisti, la collega Malavenda di Milano, mi è parsa
particolarmente significativa, come credo che non sia da
sottovalutare che il procuratore nazionale antimafia, Piero Grasso,
nominato nel 2005, nominato sotto il governo Berlusconi alle più
alte funzioni in questo campo, abbia denunciato rischi connessi
alla riforma come minore potenzialità investigativa e il limite di
notizie ritardate e raffreddate. Perché questo è il fondo della
questione: che un provvedimento di questo tipo porta a un
raffreddamento sia delle attività investigative in alcuni settori,
sia della stessa disponibilità e voglia dei giornalisti ad
impegnarsi su un terreno.
Certo che ci sono...
(interruzione di un Consigliere, fuori microfono)
...è sul
Il Sole 24 ore
di questa mattina: la
dichiarazione la può leggere tranquillamente nei giornali di
oggi.
Questo è il fondo della questione, questa è la preoccupazione
dell'impatto diretto e mediato di questo provvedimento che non è
stato sensibilmente modificato. Non sarà sudamericano, forse è
inutile andare ad esagerare i toni, ma sicuramente è molto pesante.
Ma è anche pesante dal punto di vista degli imputati, caro
Lattanzi, perché dal punto di vista dell'imputato il divieto di
pubblicazione vuol dire anche che il fatto stesso che lui sia
sottoposto a determinati provvedimenti gli nuoce e che sia invece
sempre bene che ci sia questo controllo della opinione pubblica
anche sugli stessi provvedimenti dei magistrati, anche per poterli
criticare e parlar male. Quindi lo leggo anche come una maggiore
tutela dell'imputato il fatto che si rimanga più vicini alla
legislazione attuale che già prevede: non è vero che oggi non ci
siano norme, non è vero che ci sia un'assenza di regolamentazione.
C'è una regolamentazione, c'è un divieto di pubblicazione di atti
riservati, c'è una violazione del segreto di ufficio, c'è il reato
di calunnia, ci sono tantissimi reati che devono essere
semplicemente perseguiti. Ma questo tipo di impostazione, d'altra
parte lo ha ricordato lei stesso, questo è partito da una
sollevazione di una parte dell'opinione pubblica o di una parte del
ceto politico, che avrà le sue ragioni e che devono essere
dibattute, ma non messe sul piatto di una fiducia al governo. Il
fatto che a questa fiducia si siano opposti non solo partiti
dell'area del centro sinistra, ma la stessa UDC che notoriamente
non è un partito di estremisti ed è un partito all'interno del
quale militano anche quelle persone abbastanza, mi risulta,
garantiste, sia il segno di un disagio fortissimo dell'intero
Parlamento su questa problematica.
Noi non diremmo altro. Noi siamo molto soddisfatti che questo
Consiglio prenda una posizione equilibrata e ferma e che può
concorrere, nel quadro di una coralità di opinione pubblica nel
paese, a dire di no a degli eccessi legislativi che risentono più
degli umori di determinate parti politiche che non di una giusta
volontà di legislazione. Grazie.
Président
- La parole au Conseiller Lattanzi.
Lattanzi (PdL)
- Sì, Presidente, le volevo chiedere se
c'è qualche collega che può sostenere la necessità che ritengo
opportuna del voto segreto su questo argomento, che ritengo un voto
di coscienza non da politicizzare. Quindi siccome va a toccare le
proprie sensibilità sulle libertà dell'individuo, chiedo al
Consiglio se può sostenere con sei voti la votazione segreta su
questo provvedimento.
Président
- Il y a quelqu'un qui est d'accord avec cette
proposition? Nous avons besoin pour cela de cinq voix.
Alors la votation sur ce nouveau texte sera... Il suffit cinq...
Alors c'est bien.
Je soumets au vote la motion dans le nouveau texte, dont je
donne lecture, la votation se déroulera en forme secrète:
Mozione
Premesso che:
- il Parlamento, con un discutibile ricorso alla fiducia alla
Camera dei Deputati, si sta occupando della delicata materia delle
intercettazioni telefoniche;
- esiste oggi una generale consapevolezza di fenomeni di
eccessi ed abusi nell'utilizzazione di questo strumento, spesso con
la pubblicazione ingiustificata sui giornali di trascrizioni in
violazione di principi di privacy dei cittadini;
il Consiglio regionale
Tenuto conto di queste preoccupazioni, pur nella necessità di
avere in materia una legislazione migliore;
Invita
il Parlamento a:
- mantenere il ricorso alle intercettazioni telefoniche per
reati di particolare gravità, particolarmente in ordine a delitti
contro la libertà e la sicurezza personale, la pubblica
amministrazione e il patrimonio;
- evitare l'introduzione nel nostro ordinamento di
limitazioni ingiustificate al diritto di cronaca e di sanzioni
sproporzionate a carico di giornalisti e editori;
Impegna
il Presidente del Consiglio regionale a trasmettere la
presente mozione ai Presidenti delle due Camere.
F.to: Louvin, Bertin, Giuseppe Cerise, Chatrian, Patrizia
Morelli
Conseillers présents: 32
Votants: 29
Pour: 17
Contre: 12
Abstentions: 3
Le Conseil approuve.
