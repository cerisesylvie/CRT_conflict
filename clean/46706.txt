Classificazione
ASSISTENZA SOCIALE



Oggetto del Consiglio n. 3092 del 21 dicembre 2023 - Resoconto
OGGETTO N. 3092/XVI - Interpellanza: "Modalità di erogazione
del servizio 'alloggio assistito' per gli utenti del Dipartimento
di Salute Mentale dell'Azienda USL della Valle d'Aosta".
Bertin (Presidente) -
Passiamo al punto numero 42:
illustra l'interpellanza il consigliere Manfrin, ne ha facoltà.
Manfrin (LEGA VDA) -
Grazie Presidente. Una interpellanza
molto breve, che serve a comprendere perché, nonostante le diverse
ricerche, non siamo riusciti a capire come funziona questo tipo di
servizio e anche appunto se vi sia la collaborazione da parte
dell'Amministrazione regionale. Nel senso che abbiamo ricevuto
alcune segnalazioni rispetto ad alcune persone che si sono rivolte
e si sono appoggiate al Dipartimento di Salute Mentale dell'USL e
queste persone sono state messe in contatto direttamente dall'USL
con alcune Cooperative che hanno trovato loro un alloggio in alcune
zone di Aosta.
Quindi l'interazione fra USL e Cooperative, che poi è sfociata
con un contratto fatto con il tramite di queste Cooperative, è
l'oggetto di questa interpellanza, perché, nonostante alcuni
approfondimenti, non siamo riusciti bene a comprendere come
funzioni l'interazione fra queste tre figure. Abbiamo visto dei
contratti stipulati da queste Cooperative a nome di un altro
utente; abbiamo preso atto di quelle che sono le dichiarazioni ISEE
e abbiamo raccolto alcune segnalazioni che dicevano che questi
alloggi che vengono dati con questa sorta di convenzione di cui non
siamo riusciti a cogliere l'essenza; abbiamo evidenziato che c'è
questa situazione e potrebbe essere quella descritta in quello che
abbiamo visto come alloggio assistito, ovvero un alloggio che viene
utilizzato da persone che usufruiscono dei servizi del Dipartimento
di Salute Mentale, che devono essere giocoforza allontanate dalla
famiglia o che si allontanano dalla famiglia o che rimangono senza
famiglia perché la famiglia è troppo anziana per potergli stare
dietro, perché hanno dei comportamenti eccessivamente aggressivi
che non sono compatibili con la vita in famiglia o perché, appunto,
sono rimasti senza una famiglia alle spalle e quindi devono trovare
un luogo dove abitare.
Ecco, da quello che ci è parso di capire potrebbe rientrare
all'interno di questa fattispecie e quindi, proprio rientrando in
questa fattispecie, ci siamo chiesti quale sia la natura dei
contratti che vengono stipulati e soprattutto quale sia la
questione relativa allo stabilire il canone di affitto per gli
utenti, perché ovviamente queste persone -come sappiamo, abbiamo
già discusso e si ricorderà l'assessore Marzi - rispetto alle
necessità delle persone con disabilità di poter avere dei servizi
che siano commisurati alle proprie finanze, e quindi sulla base di
queste richieste, di questa oscurità che aleggia su questo servizio
e di quelle che siano le interazioni con l'Amministrazione, con
questa interpellanza, chiediamo quali siano le modalità di
erogazione di tale servizio, in quale misura venga coinvolto il
Dipartimento, quali siano le modalità, ovviamente se c'è un'azione
da parte del Dipartimento con le modalità di calcolo del canone di
affitto e nel caso in cui il servizio dipenda in tutto e in parte
dal Dipartimento, se sia intenzione dell'Amministrazione di
intervenire, per garantire un canone di affitto equo agli utenti.
Grazie.
Presidente
- Risponde l'assessore Marzi.
Marzi (SA) -
Grazie Presidente. Va innanzitutto precisato
che gli interventi dell'abitare supportato sono gestiti in
autonomia dalle strutture del privato sociale: pertanto il canone
di affitto non è governabile da parte del Dipartimento di Salute
Mentale, ma è oggetto esclusivo del rapporto contrattuale tra i
proprietari degli alloggi, le strutture che erogano i servizi e i
pazienti in qualità di inquilini.
Di fatto, però, dobbiamo anche arrivare fino in fondo: è
naturalmente tutto in capo alle leggi della domanda e dell'offerta
che attiene al libero mercato immobiliare di cui voi, spesso,
giustamente, così come altri in questo Consiglio, vi siete fatti
assoluta parte attiva.
Gli alloggi, però - perché l'iniziativa ha una sua
ratio
che va spiegata invece in termini di servizi che rendiamo - sono
presi in affitto dai soggetti erogatori dei servizi che a loro
volta li subaffittano ai pazienti, rimanendo comunque garanti nei
confronti dei proprietari degli alloggi stessi. I percorsi di
autonomia abitativa e abitare supportato trovano disciplina nella
delibera 1727 del 2021 e sono temi oggetto di confronto del gruppo
di lavoro sulla salute mentale e le dipendenze patologiche, di cui
il 7 dicembre scorso abbiamo riavviato le attività.
Il gruppo di lavoro coinvolge l'Assessorato, il Dipartimento di
Salute Mentale dell'Azienda USL e i referenti delle strutture del
privato sociale, accreditate e convenzionate con l'Azienda, che
erogano i servizi nell'ambito della salute mentale e le
Associazioni naturalmente dei familiari e dei pazienti.
In tale percorso, la casa è perno fondamentale dell'intervento
terapeutico riabilitativo individualizzato che è condiviso tra
l'utente, parte attiva della programmazione e realizzazione, e
naturalmente l'
équipe
sanitaria. Il servizio è
prioritariamente finalizzato a supportare le persone in dimissione
dalle strutture residenziali per favorirne la riabilitazione
psichiatrica e il rientro in ambito sociale. Le strutture, quindi,
offrono possibilità di alloggio agli utenti psichiatrici o con
dipendenze patologiche che mostrano caratteristiche compatibili ad
una convivenza in autonomia.
I pazienti destinatari dell'abitare supportato sono selezionati
in collaborazione con il Dipartimento di Salute Mentale, in quanto
gli stessi devono trovarsi nelle condizioni di poter riprendere la
propria autonomia di vita; si tratta di pazienti giunti quindi in
una fase riabilitativa, in uscita da un circuito a forte carattere
sanitario, a favorirne quindi il percorso prettamente
socioeducativo.
Ad oggi, sono due i soggetti del privato sociale che propongono
questa tipologia di percorso, l'attività è gestita in via autonoma
dalle strutture del privato sociale, mentre il Dipartimento di
Salute Mentale garantisce il servizio di educativa territoriale o
la frequenza al centro diurno per un numero di ore sufficiente a
monitorare il vivere supportato.
L'impegno richiesto al Dipartimento è quindi volto a garantire
il rispetto della attuazione del piano terapeutico
individualizzato, gli aspetti quindi di matrice sanitaria.
Quanto alla necessità di interventi a compartecipazione delle
spese per gli affitti, è necessario considerare la tipologia di
utenti ai quali è proposto l'abitare supportato: si tratta infatti
di persone sulle quali si è lavorato progettualmente per costruire
una posizione economica definita e possibilmente il più stabile
possibile, proprio per consentire loro di poter sostenere in via
autonoma, o con aiuti e sostegni pubblici, un canone ordinario di
affitto che sovente viene suddiviso tra più persone che condividono
l'alloggio. Grazie.
Presidente -
Per la replica, consigliere Manfrin.
Manfrin (LEGA VDA) -
Grazie Presidente e grazie Assessore
per aver chiarito la natura del rapporto, e ovviamente anche per
aver evidenziato la questione, giustamente, che sottende alla
contrattualistica che è in essere fra gli utenti e la Cooperativa e
il Dipartimento di Salute Mentale.
Su questo però c'è un problema che io le segnalo: diverse
famiglie ci hanno contattato perché, per esempio, con un ISEE zero
- che io ho in mano e che se vuole poi le farò vedere, proprio a
somma zero e quindi non ci sono delle risorse economiche -,
venivano richiesti, fino a qualche mese fa, 340 euro mensili di
affitto per un appartamento condiviso, che era quello che
giustamente lei ha detto, quindi suddiviso in questo caso in tre
persone che pagano 340 euro al mese e adesso una persona se n'è
andata e il proprietario di casa chiede 440 euro a copertura dei
costi fino a quando non si trova un altro utente.
Ora, comprendo ed è giusta la questione della logica di mercato;
il problema è che noi qui non parliamo di utenti o di persone che
hanno un affitto, parliamo di persone che hanno delle necessità e
chiaramente non hanno, o hanno in maniera debole, una famiglia alle
spalle; quello che mi chiedo, essendoci una mediazione di queste
Cooperative ed essendo state le Cooperative direttamente indicate
dal Dipartimento, giustamente ha detto che c'è un tavolo di
confronto attualmente in essere, credo che sia importante andare a
verificare quelle che sono anche le possibilità di sostenere questo
tipo di figure, perché è evidente che una persona che è inserita in
questo tipo di contesto è difficile che possa farcela da sola e
soprattutto anche discutere con i proprietari di casa privati in
maniera che sia proficua per loro.
In teoria, la Cooperativa, che è stata indicata, dovrebbe
fungere da attore terzo e mediatore, però qui, da quello che ci
dicono, se ne è sostanzialmente lavata le mani e questo
moltiplicato per diverse altre situazioni e condizioni; se si
facesse carico di questa condizione, secondo me sarebbe
assolutamente opportuno.
Io però la ringrazio per i riferimenti, perché così andrò a
verificare la delibera 1727 del 2021 che ci ha citato, vedremo qual
è l'interazione dei rapporti fra il Dipartimento Salute Mentale e
la soluzione abitativa che viene trovata e quindi potremmo capire
meglio come le questioni, come le gestioni dei contratti, avvengono
e come poter migliorare e come poter dare dei servizi a misura di
persona anche in questo caso. Grazie.
