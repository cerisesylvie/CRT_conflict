Classificazione
ENERGIA
STATUTO


Resoconto integrale del dibattito dell'aula
Oggetto del Consiglio n. 3031 del 25 marzo 1998 - Resoconto
SEDUTA ANTIMERIDIANA DEL 25 MARZO 1998
OGGETTO N. 3031/X Iniziative riguardanti il problema del
sovrapprezzo termico nelle zone montane. (Interpellanza)
Interpellanza Tenuto conto che già più volte in passato è stato
sollevato il problema riguardante il sovrapprezzo termico;
Evidenziato che il carico fiscale costituisce un onere che
incide sensibilmente sui redditi familiari e sui costi di esercizio
delle attività economiche, con conseguenze più gravi per le fasce
sociali più deboli della popolazione e per le iniziative
imprenditoriali minori in genere e più in particolare per le
attività ricettive;
Richiamate le iniziative assunte dai nostri Parlamentari in
occasione dell'approvazione della legge 14 novembre 1995, n.
481;
Vista la deliberazione di Giunta n. 1522 del 5 maggio 1997 con
la quale si approvavano le iniziative da intraprendere nei
confronti del governo centrale finalizzate alla riduzione del
carico fiscale sui combustibili per riscaldamento;
i sottoscritti Consiglieri regionali
Interpellano
la Giunta regionale per conoscere:
1) quali sono state le iniziative fin qui intraprese nei
confronti del governo nazionale per il riconoscimento della
specificità dell'area alpina ed appenninica;
2) quali sono stati i risultati ottenuti e quali sono le
prospettive future;
3) se, in attesa dell'applicazione dell'articolo 10, comma 2
della legge statale n. 97/94, concernente "Nuove disposizioni per
le zone montane", la Giunta regionale intende prevedere un
intervento diretto della Regione per venire incontro all'alta
incidenza dei costi del G.P.L. e del metano che costituiscono un
onere pesante per le famiglie, per le attività imprenditoriali
minori e in special modo per le attività ricettive.
F.to: Parisi - Lanièce - Aloisi
Presidente Ha chiesto la parola il Consigliere Parisi.
Parisi (Aut) Questa interpellanza fa seguito a una lunga serie
di interventi che sono stati fatti in questo Consiglio anche da
altri colleghi, e vuole soltanto avere notizia in merito a quelle
che sono le problematiche create dal sovrapprezzo termico e nel
contempo sapere se la Giunta intende assumere dei provvedimenti in
attesa che venga da parte del Ministero data applicazione
all'articolo della legge n. 97/94. Come tutti sappiamo, questo
problema crea enormi difficoltà alle famiglie più disagiate, ma
anche ai piccoli esercizi commerciali, in particolare alle attività
ricettive di questa regione, che non riescono a causa del carico
enorme delle spese fisse e gestionali a mantenere anche una
concorrenzialità dei prezzi rispetto ad altre regioni, ad altre
realtà non solo italiane, ma anche di altri paesi.
Non mi dilungo di più, aspetto la risposta dell'Assessore per
poi dichiarare la mia eventuale soddisfazione o insoddisfazione a
quello che dirà l'Assessore Mafrica.
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-DS-PSE) Ringrazio il Consigliere Parisi perché mi
consente di rendere conto di come la Giunta dia seguito a mozioni,
a interpellanze presentate nel Consiglio; credo che rispetto ad
osservazioni che sono state fatte, per ciò che riguarda questo
Assessorato sicuramente le mozioni o gli impegni presi tendono ad
essere mantenuti.
Per ciò che concerne l'attuazione dell'articolo 10 della legge
n. 97/94, questa legge cercava all'articolo 10 di valorizzare le
potenzialità della montagna nel contesto del recupero delle energie
alternative e cercava di facilitare la residenza in montagna sia
delle collettività che delle imprese.
In realtà questo articolo 10 è consegnato in modo da essere
difficilmente attuabile. In cosa consistono queste difficoltà? In
realtà manca una copertura finanziaria, l'intervento per il
sovrapprezzo termico non è previsto come obbligatorio, ma come
possibile, dall'articolo 10, che dice che nei territori montani può
essere concessa una riduzione. È difficile anche valutare chi sono
i destinatari, perché si parla di territori montani in ragione del
disagio ambientale, e fino a quando non viene delimitato il campo
non è facile individuare i destinatari. Poi questa legge fa
riferimento a un organo, il Comitato interministeriale prezzi, che
è stato soppresso e quindi c'è stata un'iniziativa da parte di
questa Giunta in collegamento anche con le altre realtà locali
della zona montana, per giungere a un'applicazione e alle
necessarie modifiche di questa legge.
Abbiamo preso un'iniziativa come Giunta il 5 maggio 1997, è
stata approvata la delibera n. 1522, con cui si sollecitava il
Governo a intervenire in particolare per una riduzione delle
imposte sul gasolio. La motivazione di tale delibera faceva
riferimento agli argomenti che venivano ricordati da Parisi, quindi
costi elevati del riscaldamento e difficoltà delle imprese a
sostenere i costi di gestione. A questa deliberazione ha risposto
il Sottosegretario Carpi nel mese di giugno.
La Regione ha poi continuato, in collaborazione con le altre
regioni interessate al problema, in particolare con le Regioni
Veneto, Piemonte, Lombardia e con le Province di Trento e Bolzano,
a sollecitare gli organi di governo per ottenere dei risultati. Il
7 maggio a Trento una riunione degli assessori all'energia ha
portato all'approvazione di un documento comune, collegato a quello
che come Giunta avevamo approvato in precedenza, per ridurre le
imposte sui combustibili. Questo documento è stato inviato al
Governo. Il 24 giugno a Trento c'è stato un convegno appositamente
dedicato al costo dell'energia nelle zone montane: "Le ragioni del
disagio"; a questo convegno hanno partecipato i rappresentanti del
Governo, che hanno preso impegni soprattutto in direzione di una
riduzione del carico fiscale sul gasolio. Più recentemente, sempre
in riunioni organizzate a livello di assessori alle energie, è
stato sollecitato il Governo a provvedere attraverso le iniziative
necessarie ad interventi più precisi. Il Ministero delle politiche
agricole ha preso degli impegni in questo senso e si è impegnato a
prendere iniziative legislative per ridurre il prezzo del gasolio
nelle aree montane.
È possibile anche da parte del Ministero delle finanze
intervenire per il comma 1 dell'articolo 10 della legge n. 97/94,
vale a dire l'esenzione dalle imposte sui consumi per i produttori
di energia sotto i 30 kwh, cioè per le centraline che hanno un
livello di potenza sotto i 30 kwh.
È stato, infine, costituito con decreto del Ministero del
bilancio un gruppo di lavoro che deve entro maggio presentare le
proposte di modifica all'articolo 10 per la parte che è
inapplicabile.
Quindi l'iniziativa di questa regione e di altre regioni, delle
Province autonome di Trento e Bolzano, oltre che portare una
consapevolezza a livello governativo dell'esistenza di queste
difficoltà nelle zone montane, ha anche stimolato impegni ad
interventi che secondo quanto è scritto dai Ministeri dovrebbero
trovare luogo con questa modifica.
Per ciò che riguarda invece le iniziative da prendere a livello
regionale, devo dire che in base alle indicazioni del piano
energetico è ipotizzata l'adozione di interventi per incentivare
l'utilizzazione del gas di petrolio liquefatto, del GPL. Questo può
essere fatto o con interventi sugli impianti, oppure con una
distribuzione più razionale dell'esenzione fiscale sul quantitativo
di gasolio che la Regione ha già con il contingentamento. Noi
abbiamo 7 milioni di chilogrammi che potrebbero essere distribuiti
razionalizzando la cosa, in modo da favorire in particolare le
località con problemi maggiori, quindi in questo senso
l'interpellanza trova l'adesione della Giunta.
Per ciò che riguarda il metano è già stata approvata ed è
funzionante la legge n. 44/96, che a partire dall'inizio del ?97
interviene con contributi nei comuni in cui i privati installano
impianti per l'utilizzazione del metano e questa iniziativa ha
riscontrato da parte degli utenti un atteggiamento favorevole, che
ha portato a una diffusione maggiore dell'utilizzazione di questa
fonte energetica a scarso inquinamento ambientale.
Mi pare di aver risposto ai tre punti dell'interpellanza e
ringrazio per aver potuto esplicitare gli esiti di questi impegni
presi nel Consiglio regionale.
Presidente Ha chiesto la parola il Consigliere Parisi.
Parisi (Aut) Ringrazio l'Assessore per la risposta che è stata
ampia e puntuale. Lo pregherei solo, tenuto conto che lui ha dato
delle cifre, di farmi pervenire una copia della relazione per poter
capire meglio quali sono i termini delle questioni da lui
citate.
Capisco che ormai siamo a fine legislatura e non è possibile
assumere degli impegni precisi, però mi auguro che questo problema
venga tenuto costantemente sotto controllo, perché le piccole
attività e in particolare le attività ricettive della nostra
regione hanno dei grossi problemi, di cui credo che anche
l'Assessore al turismo sia a conoscenza. Pertanto un intervento per
agevolare la concorrenzialità delle nostre strutture sarebbe quanto
mai utile, anche per un futuro sviluppo dell'offerta turistica in
Valle d'Aosta.
