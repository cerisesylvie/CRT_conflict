Classificazione
DEMANIO E PATRIMONIO REGIONALE
INDUSTRIA


Resoconto integrale del dibattito dell'aula
Oggetto del Consiglio n. 2189 del 19 settembre 2001 - Resoconto
OGGETTO N. 2189/XI Ripristino dell’agibilità
di uno stabilimento industriale sito in Comune di
Pont-Saint-Martin. (Interrogazione)
Interrogazione Richiamato l’incendio
verificatosi il 16/05/2000 presso lo stabilimento Akerlund &
Rausing S.p.A., di proprietà regionale, sito in
Pont-Saint-Martin;
Appreso che non sono ancora stati effettuati i lavori di
ripristino dell’agibilità
dell’immobile e che preliminarmente ad essi dovranno
essere effettuate onerose opere di bonifica e messa in
sicurezza;
i sottoscritti Consiglieri regionali
Interrogano
la Giunta per sapere:
1) a quanto ammontano i danni conseguenti
all’incendio e su chi gravino i relativi oneri di
ripristino delle mura;
2) se la Regione abbia richiesto alla Akerlund & Rausing
S.p.A. di riconsegnare lo stabilimento bonificato e sgombro dai
residui di lavorazione e se comunque intenda rivalersi degli oneri
stessi;
3) se siano giunte alla Regione richieste di utilizzo dello
stabilimento.
F.to: Frassy - Tibaldi
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Per quanto riguarda la prima
questione posta, relativa all’ammontare dei danni e
su chi debbano gravare gli oneri relativi, la risposta è la
seguente.
I tecnici incaricati di accertare i danni dello stabilimento
Akerlund di Pont-Saint-Martin, conseguenti
all’incendio verificatosi nel maggio 2000, hanno
stimato in 7.800 milioni l'ammontare complessivo dei danni, IVA
compresa; questa spesa quella preventivata per rendere
l’edificio agibile per un futuro utilizzo. Gli
interventi saranno realizzati direttamente
dall’Amministrazione regionale, e gli oneri di
ripristino delle mura saranno finanziati con le somme liquidate a
titolo di risarcimento dalla società assicuratrice per il rischio
industriale dell’immobile in argomento, quindi i
costi graveranno sull’assicurazione stessa.
Per quanto riguarda la domanda n. 2, Akerlund provvederà, a
proprie spese, allo sgombero degli impianti di sua proprietà e dei
residui di lavorazione. Lo sgombero è iniziato con il mese di
settembre, si prevede che si concluda con la fine anno, al massimo
nel mese di gennaio.
Le operazioni di bonifica dell’immobile saranno
realizzate direttamente dall’Amministrazione
regionale e verranno finanziate con le stesse risorse di cui alle
operazioni di ripristino, di cui al punto precedente, quindi con la
copertura assicurativa esistente sullo stabilimento.
Inoltre, con nota in data 3 luglio 2001, si è provveduto a
richiedere alla società citata la restituzione dei contributi
percepiti e delle somme dovute a titolo di canone di locazione. Con
la medesima nota l’Amministrazione regionale si è
riservata altresì la facoltà di richiedere il risarcimento dei
danni al verificarsi di alcune specifiche condizioni, ad esempio il
protrarsi dell’assegnazione dello stabilimento,
eventuali costi di riconversioni aggiuntivi e nel caso in cui
l'assicurazione non coprisse completamente i danni.
Per quanto riguarda l’ultima questione, cioè
"
se siano giunte alla Regione richieste di utilizzo dello
stabilimento"
, le strutture dell’Assessorato
stanno valutando delle richieste poste da diverse imprese relative
a nuove attività nello stabilimento, e la scelta verrà effettuata
nel corso delle prossime settimane.
In ogni caso, intendo ribadire che la volontà
dell’Amministrazione è quella di riprendere
l’attività nello stabilimento, e nei confronti
dell’Akerlund quella di vedere coperti tutti gli
oneri relativi ai danni causati dall’incendio.
Président
La parole au Conseiller Frassy.
Frassy (FI)
Assessore, prendiamo atto dei buoni
intendimenti che ha l’Amministrazione nei confronti
di un'azienda, che non si è comportata propriamente nella maniera
auspicabile, nella maniera che si prevedeva all’atto
di sottoscrivere le varie convenzioni.
Perché dico che prendiamo atto di questi "buoni intendimenti"?
Perché già rispetto a questa azienda, nel recente passato,
all’indomani dell’incendio,
l’Assessore aveva fatto delle affermazioni
impegnative in aula, che si sono poi smorzate al tavolo della
trattativa che era stato allestito fra Regione e azienda per la
dismissione dello stabilimento stesso.
Volevo solo ricordare che l’Assessore si era
impegnato in aula - e aveva richiamato anche a testimonianza di
questo impegno le varie convenzioni fra
l’Amministrazione e Akerlund - a chiedere i danni
per gli inadempimenti che l’azienda aveva attuato
rispetto a quelle convenzioni. Voglio anche ricordare come invece,
con delibera di Giunta di qualche mese fa, la Regione si sia
accontentata di rientrare con una lunghissima dilazione di quei
finanziamenti, che tramite Finaosta aveva erogato su altri e
diversi presupposti all’azienda stessa, rinunciando
di conseguenza al risarcimento di quei danni, rinunciando anche a
un rientro accelerato e a un rientro con un tasso che fosse diverso
da quello che è il tasso di interesse legale.
Apprendiamo che in questo frangente l’Assessore
ha nuovamente fatto delle affermazioni del tipo
"se
l’assicurazione non pagherà per
l’intero, ci rivarremo nei confronti
dell’Akerlund"
; ci attendiamo che queste
affermazioni siano conseguenti nel caso in cui, come spesso capita,
le assicurazioni abbiano delle franchigie o comunque non diano
copertura al cento per cento dei sinistri.
Vorrei solo evidenziare come è curioso che
sull’argomento "bonifica"
l’Amministrazione, correttamente, abbia chiesto
preventivi alle aziende, interpellando fra queste
l’azienda che aveva in affitto
l’impianto, cioè l’Akerlund, e come
questa si sia ben guardata dal portare
all’Amministrazione un'offerta per i lavori di
bonifica, che consistono poi nel mettere in sicurezza e recuperare
i solventi di una parte dei cicli di lavorazione.
Questo è, a nostro avviso, un segnale da considerare con
attenzione rispetto all’attendibilità e alla serietà
di questo gruppo, che ha dimostrato nei confronti della Regione
Valle d’Aosta di essere abbastanza "canaglia", per
usare un termine che in questi giorni è stato utilizzato nei
confronti degli Stati. Dobbiamo dire che l’Akerlund
in Valle d’Aosta si è comportata come un'azienda
"canaglia".
Président
La parole à l’Assesseur à
l’industrie, à l’artisanat et à
l’énergie, Ferraris pour une très courte
précision.
Ferraris (GV-DS-PSE)
Vorrei solo fare la presente
precisazione. La delibera di Giunta ha riguardato la restituzione
del debito di 12 miliardi: successivamente a questo abbiamo fatto
anche una richiesta danni all’azienda relativamente
ai contributi ricevuti, ai canoni non pagati e ad eventuali costi
che l’Amministrazione regionale debba sostenere.
Quindi alle cose che diciamo in aula diamo seguito.
(interruzione del Consigliere Frassy, fuori
microfono)
