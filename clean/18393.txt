Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 1486 del 26 luglio 2000 - Resoconto
OGGETTO N. 1486/XI Intendimenti in ordine alla tratta
ferroviaria Aosta/Pré-Saint-Didier. (Interpellanza)
Interpellanza Appreso che la ferrovia Aosta/Pré-St-Didier è
interrotta dal 10/07/2000 al 20/8/2000 per
l’esecuzione di lavori in una galleria, da tempo
finanziati e appaltati;
Ritenuto opportuno avere chiarimenti al riguardo;
i sottoscritti Consiglieri regionali
Interpellano
l’Assessore competente per sapere:
1) perché si è resa necessaria un’interruzione
così lunga e da chi è stato deciso un tale termine per
l’esecuzione dei lavori, relativamente modesti, da
effettuare;
2) se era proprio necessario interrompere la ferrovia nel
periodo di massimo afflusso turistico nella nostra Regione;
3) quali sono le intenzioni dell’Amministrazione
in ordine al futuro della tratta ferroviaria
Aosta/Pré-Saint-Didier.
F.to: Curtaz- Squarzino Secondina
Président
La parole directement à l'Assesseur au tourisme,
aux sports, au commerce et aux transports, Lavoyer.
Lavoyer (FA)
Sulla prima parte dell'interpellanza per
certi versi è già stato risposto a un'iniziativa similare fatta dai
colleghi del Consiglio, cioè sul perché si è proceduto a
un'interruzione del servizio ferroviario, le motivazioni sono da
ricondurre alla necessità di realizzare una serie di interventi di
messa in sicurezza per esecuzione di lavori che peraltro sono
tutt'altro che modesti, sono anche lavori abbastanza complessi.
Per quanto attiene invece il periodo, premesso che comunque c'è
un servizio alternativo di bus che viene effettuato negli stessi
orari del servizio di Ferrovie dello Stato, però sulla scelta del
periodo a noi pareva, in accordo anche con divisione infrastrutture
ferrovie dello Stato e di concerto con il gestore della tratta
ferroviaria Treni Italia, che questo fosse il periodo che crea meno
disagi al pendolarismo locale e alle scuole che allora sono
chiuse.
Questi sono i motivi intanto del perché è stata chiusa perché i
lavori che si devono realizzare si sarebbero forse potuti
realizzare senza chiudere il tratto, ma con tempi più lunghi vista
la complessità dei lavori, quindi la scelta è stata quella di una
chiusura con un servizio alternativo e quanto al periodo si è
scelto il periodo dove era limitato al massimo il pendolarismo
locale.
Per quanto attiene le intenzioni dell'Amministrazione in ordine
al futuro della tratta ferroviaria, molto è già contenuto negli
indirizzi previsti dal piano di bacino di traffico; premesso che la
tratta Aosta/Pré-Saint-Didier sarà una tratta relativa a servizi
locali, si stanno facendo delle verifiche per determinare, dopo che
saranno trasferite definitivamente le competenze
all'Amministrazione regionale, il futuro ruolo di questa
tratta.
Le analisi e le verifiche riguardano in particolare il materiale
attraverso l'individuazione di rotabili specifici per il trasporto
in ambito locale, la complementarità della tratta con i servizi su
gomma attualmente presenti sulla stessa direttrice, l'applicazione
di un'integrazione totale con gli altri servizi di trasporto
pubblico quali ad esempio l'organizzazione di servizi di
appuntamento nella stazione di Pré-Saint-Didier, in posizione
strategica anche da un punto di vista turistico e l'integrazione
tariffaria e oraria.
Per quanto concerne gli interventi sulla linea, sono quelli che
ho già avuto modo di illustrare nel dettaglio rispondendo a una
precedente iniziativa del gruppo dei Verdi e sono quelli previsti
per l'anno 2000 e già concordati con Ferrovie dello Stato, quindi
gli interventi sono quelli che sono stati previsti in accordo e che
sono stati illustrati precedentemente.
Per quanto attiene invece gli aspetti più di prospettiva, anche
per poter utilizzare dei mezzi di trazione su questa tratta
attualmente utilizzabili sulla linea Chivasso-Aosta, visto che la
trasformazione tranviaria precluderebbe l'utilizzo futuro della
linea da parte di rotabili storici per l'impostazione delle linee
di curvatura e per l'effettuazione di treni turistici, dovrebbe
essere prevista l'elettrificazione della linea e la costruzione di
alcune fermate. Questo per permettere l'effettuazione di treni a
lunga distanza fino a Pont-Saint-Martin, l'effettuazione di treni
storici turistici e l'effettuazione di un servizio locale
efficiente e veramente idoneo alle esigenze di una Regione a
vocazione turistica come la nostra.
Président
La parole au Conseiller Curtaz.
Curtaz (PVA-cU)
Dico la verità, dall'Assessore mi sarei
aspettato una risposta un po' più convincente rispetto alla prima
parte: quella relativa ai lavori che si stanno svolgendo e che
hanno determinato la chiusura della ferrovia per 40 giorni
consecutivi.
Mi aspettavo qualche dato perché, come ha ammesso anche
l'Assessore, questi lavori si sarebbero potuti fare anche senza la
chiusura della ferrovia.
In effetti quando l'Assessore dice che questi lavori non sono
affatto modesti è vero, però è vero che questi lavori vanno avanti
da mesi e quindi, quando mi riferivo a lavori di entità modesta, mi
riferivo alla parte di lavori in galleria che vanno fatti durante
la chiusura.
Non voglio ritenere che sia applicabile quanto ho letto da
qualche parte rispetto alle potenzialità costruttrici e
imprenditoriali di qualche ditta, che è in grado di fare tre
chilometri al giorno di ferrovia come si sta facendo per alcuni
tratti sulla Torino-Venezia, mi sembrerebbe eccessivo, però 40
giorni di chiusura totale mi sembrano un tempo assai
consistente.
Mi sarei aspettato che per giustificare questa autorizzazione a
una chiusura così ampia l'Assessore avesse portato qualche elemento
tecnico, ad esempio, che stanno lavorando su questa galleria dalle
sei del mattino alle cinque e cinquantanove del giorno dopo, che si
fanno dei turni di lavoro, che i lavori sono particolarmente
significativi, eccetera.
Probabilmente l'Assessore non mi ha dato questi dati perché
tutto ciò non sta avvenendo. Di fronte a un lavoro che dovrebbe
essere abbastanza urgente, non c'è questa celerità che ci si
dovrebbe aspettare, quindi non sono soddisfatto di questa mancanza
di dati.
Quanto al discorso del periodo che crea meno disagio, questo può
essere in parte comprensibile perché è vero che non ci sono gli
utenti della scuola, eccetera, però è anche vero che è una stagione
turistica caratterizzata fra l'altro dalla presenza nella zona del
Papa, delle squadre di calcio che vengono invitate: la chiusura
della ferrovia non è un biglietto da visita molto efficace.
Per quanto riguarda le prospettive della ferrovia, rimango molto
preoccupato perché non intravedo nessuna progettualità politica in
riferimento a questo tratto di ferrovia. Anche qui si fanno questi
lavori di manutenzione sfruttando dei vecchi finanziamenti statali,
c'è un utilizzo modesto, tutto in difensiva di questa ferrovia, ma
non si vede un'idea strategica, non si vede un rilancio, non si
vedono idee chiare su come utilizzare questo tratto di strada
ferrata.
L'Assessore ha parlato di verifiche. Ricordo all'Assessore che
siamo circa a metà della legislatura e non c'è un barlume di
progetto definitivo rispetto a questa tratta.
Nella passata legislatura c'erano state delle idee anche
suggestive come quella che veniva chiamata la metropolitana del
Monte Bianco per uno sfruttamento più intensivo anche a scopo
turistico della tratta. Niente di tutto ciò viene ricordato o
rilanciato o contestato dall'attuale Assessorato dei trasporti.
E la cosa che mi preoccupa di più è che, in totale
contraddizione con quelle piccole cose che l'Assessore ha detto che
andranno fatte nel futuro, c'è un dato che esamineremo nel
discutere le variazioni di bilancio che mi sembra totalmente in
controtendenza con quanto l'Assessore ha testé dichiarato. Al
capitolo n. 67.975, "Spese per infrastrutture e impianti per lo
sviluppo ferroviario, dell'intermodalità del trasporto e della
linea ferroviaria Aosta/Pré-Saint-Didier", c'è una diminuzione in
competenza sul bilancio del 2000 di 440 milioni, quando a bilancio
era previsto uno stanziamento di 500 milioni, quindi praticamente
il 90 percento dello stanziamento in bilancio per il 2000 per
migliorare questa tratta viene spostato ad altro finanziamento.
C'è da preoccuparsi perché, al di là di queste dichiarazioni di
principio che vengono in maniera moderata ribadite dall'Assessore,
qui si ha l'impressione di una progressiva, indolore, silente
chiusura della tratta Aosta/Pré-Saint-Didier, ciò che ci vede
evidentemente del tutto contrari perché comporterebbe non pochi
problemi per il trasporto complessivo nella nostra regione.
