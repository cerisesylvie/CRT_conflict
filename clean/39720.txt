Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 2812 del 20 giugno 2017 - Resoconto
OGGETTO N. 2812/XIV - Interpellanza: "Ipotesi di divieto di
conferimento di incarichi, da parte di enti partecipati dalla
Regione, ad amministratori o professionisti sottoposti ad inchieste
giudiziarie".
Rosset (Presidente)
- Punto n. 17 dell'ordine del giorno.
Ha chiesto la parola il Consigliere Ferrero per l'illustrazione; ne
ha facoltà.
Ferrero (M5S) -
Le recenti inchieste giudiziarie e i
recenti accadimenti penso che abbiano fatto balenare nella testa di
molti valdostani l'interrogativo del "perché" e del "che cosa si
fa" quando qualche amministratore o qualche incaricato delle
società partecipate dalla Regione viene coinvolto in vicende
giudiziarie, oppure addirittura quando lo stesso incaricato viene
preso e scelto, pur avendo condanne passate in giudicato. Questo
andazzo va avanti da anni - lo abbiamo denunciato più volte - ma si
vorrebbe capire se, rispetto al passato, questa Giunta regionale ha
una sensibilità diversa, dato che dagli ultimi fatti è parso che
questa non vi sia affatto, ma sostanzialmente si continui nel solco
tracciato così bene dalla precedente Giunta regionale, per cui in
molti casi in partecipate regionali - non facciamo nomi per evitare
querele, non avrei in questo periodo il tempo di starvi dietro -
personaggi che sono stati condannati con sentenze definitive da
parte della giustizia si ritrovano incaricati a trattativa privata
dagli enti regionali che se ne fregano tranquillamente di quello
che è successo.
Ci troviamo di fronte ad un paradosso: chi in generale non si è
comportato bene rispetto alla giustizia passa davanti a tutti
coloro che non hanno condanne e sono incensurati: questa è una cosa
veramente incomprensibile. Nella famosa legge riguardante le
partecipate sarebbe stato secondo me indispensabile inserire
un'indicazione da parte del Governo regionale che andasse in tal
senso, e io mi sono spinto anche più avanti dicendo: lasciamo
perdere, tutti possono sbagliare, ma se conferiamo un incarico e la
persona è condannata quantomeno facciamole fare una prova di
selezione con altre persone. Penalizziamo colui che è stato
condannato rispetto a colui che è incensurato, che mi sembrerebbe
una cosa naturale (naturale, ma non è mai avvenuta!).
Questo secondo me è il Consiglio "del cambiamento": si cerca di
cogliere qualche segnale rispetto a quello che succedeva prima, che
cosa è cambiato rispetto a prima? Qual è la direzione verso la
quale si vuole andare? Comprendiamo bene che un avviso di garanzia
non è di per sé una condanna, siamo garantisti, ma quello che
nell'ambito della pubblica amministrazione ci chiediamo è: una
pubblica amministrazione - che non è il privato che fa il cavolo
che vuole perché è privato - a livello di opportunità è opportuno
che mantenga persone sotto inchiesta a ricoprire certi incarichi
molto importanti, fondamentali? È opportuno che faccia finta di
niente rispetto a condanne comminate per fatti che poi riguardavano
la pubblica amministrazione, che continua ad incaricare le stesse
persone per anni senza fare neanche un minimo di selezione ma
continuando a sceglierle? Certo, la giustizia è un conto, l'etica è
un altro. Ma quale tipo di etica, quale tipo di direzione morale si
vuole dare a questa Giunta regionale rispetto a quanto era successo
in passato? Questa è una domanda, non vuole essere una
polemica.
Vi prego veramente, trovate qualche tratto distintivo rispetto a
chi vi ha preceduto; dimostrateci che la vostra presenza ai banchi
della Giunta non sia semplicemente la vincita al campionato
valdostano di "salto sulla poltrona". Dimostrateci questo, penso
sia una richiesta legittima che si stanno facendo tutti i
valdostani che avevano molte aspettative nei confronti di questo
cambiamento di Governo. Io penso che in qualsiasi casa, prima di
andare a cambiare i mobili come state cercando di fare voi nella
grande casa dell'Amministrazione regionale, sia necessario
anzitutto pulirla dagli scarafaggi e dai topi che magari si sono
annidati in certi angoli e poi far sì che, con misure di
prevenzione, questi scarafaggi e questi topi non vi tornino
all'interno. Sennò tanto vale avere un arredamento moderno, e anche
di gusto, ma tenersi tutti i vizi del passato!
Forse saranno anche fastidiose, ma credetemi, le mie parole
devono essere di stimolo nei vostri confronti: dateci un segnale,
datecene uno che qualcosa è cambiato. Questo segnale potrebbe
essere dato dalla redazione di una carta nella quale vengono
stabiliti alcuni principi, una "carta etica", della serie: abbiamo
oltre cinquanta società controllate e partecipate dalla Regione?
Facciamo sì che gli amministratori e le persone incaricate non
abbiano questioni pendenti con la giustizia o comunque condanne
passate in giudicato, senza criminalizzare nessuno, però diamoci
questo indirizzo. Sarebbe interessante, dal punto di vista etico e
morale, sapere se c'è l'intenzione di andare in questa direzione o
se si sostiene a spada tratta qualsiasi posizione perché ci sono
preconcetti o calcoli precedenti.
Presidente -
Ha chiesto la parola il Presidente della
Regione per la risposta; ne ha facoltà.
Marquis (SA) -
Grazie collega per l'iniziativa che ha
sottoposto all'attenzione del Consiglio e che ci consente di fare
alcune riflessioni su questo argomento.
Ritengo, come lei ha detto, che questo sia un momento di
cambiamento che la società intera si aspetta. Nelle comunità, nella
comunità locale e nazionale, ci sono sensibilità crescenti che
chiedono a chi ricopre incarichi pubblici di avere un
curriculum
adeguato alle circostanze, questo anche in virtù
del recupero di un rapporto di fiducia tra la politica e la
cittadinanza. In questo quadro credo sia utile sottolineare che le
leggi di settore sono state profondamente innovate in questo
periodo, proprio in ragione di queste sensibilità crescenti nella
comunità nazionale e locale.
Ritengo necessario, a questo proposito, fare un quadro della
situazione per far capire quali sono le leggi e le norme alle quali
ci si deve attenere quando si procede alle nomine di persone
chiamate a ricoprire incarichi pubblici. Da un lato, nella nostra
potestà legislativa, abbiamo la legge regionale n. 11/1997 in
materia di nomine di competenza regionale, che disciplina i casi di
incompatibilità e di inconferibilità degli incarichi; per quanto
concerne invece la sfera nazionale - che poi è quella che ha la
vera competenza in materia - il decreto legislativo n. 39/2012 è
stato profondamente innovativo in materia di inconferibilità e di
incompatibilità di incarichi presso le pubbliche amministrazioni e
gli enti in controllo pubblico. A questo occorre aggiungere il
decreto n. 175 della Madia, recentemente modificato, entrato in
vigore lo scorso anno.
Voglio sottolineare inoltre che, quanto a "carte etiche", anche
negli statuti delle società sono disciplinati questi argomenti,
tant'è che in alcune società abbiamo già visto, anche in casi
recenti, dei codici etici che si vanno sovrapporre a tutte queste
norme da me citate poc'anzi e che creano ulteriori situazioni di
verifica quando si procede a nomine di soggetti che devono
ricoprire degli incarichi.
La normativa è profondamente innovata e la riteniamo adeguata
alle circostanze, perché perimetra sicuramente le responsabilità,
anche i requisiti onorifici che bisogna avere per poter ricoprire
certi incarichi. Nell'ambito però di questo ragionamento, credo sia
anche opportuno premettere - come peraltro ha già fatto lei - che
un'inchiesta giudiziaria e un avviso di garanzia non significano
automaticamente che il soggetto abbia commesso un illecito.
Dobbiamo anche tenere conto della tutela dei soggetti interessati
eventualmente da determinate situazioni, perché non è così semplice
intervenire in queste materie.
Credo che la sensibilità sia comune su questo argomento
all'interno dell'aula e nella comunità. Però ritengo anche che in
questo momento, creare in questo quadro un ulteriore strumento di
"codice etico", o come lo vogliamo chiamare, generi un'ulteriore
situazione che vada armonizzata eventualmente con tutto il resto,
che è già esistente e va nel precipuo interesse di garantire
comunque la nomina di persone aventi requisiti adeguati e
circostanziati all'incarico a cui la pubblica amministrazione li
chiama eventualmente.
Presidente -
Ha chiesto la parola il Consigliere Ferrero
per la replica; ne ha facoltà.
Ferrero (M5S) -
Probabilmente il messaggio non è stato
colto completamente.
Io ho fatto giustamente notare che non si vuole condannare
nessuno prima della sentenza definitiva, però mi sono riferito
anche a casi di persone condannate in maniera definitiva che
vengono ripetutamente incaricate dagli enti partecipati dalla
Regione. Per evitare questioni, vedendoci poi un attimo, le farò
gli esempi di persone che hanno ottenuto decine di incarichi pur
avendo questi problemi; incarichi che hanno sottratto comunque
anche delle capacità e delle possibilità di lavoro ad altri
professionisti. Io mi rifiuto di accettare che un professionista
condannato riceva tanti e tanti incarichi dalle società partecipate
regionali, quando altri professionisti sono lì che magari stentano
ad arrivare a fine mese. Guardate che i casi sono tanti e guardate
che - e lei lo sa, perché proviene dal mondo professionale - adesso
chi è libero professionista non sta più tanto allegro.
Questo provvedimento che io auspicavo, andava anche nel senso,
se non di premiare, di dare maggiori opportunità a chi fino a quel
momento è stato onesto ed è incensurato rispetto ad altre persone
che, malgrado la crisi e tutto il resto, guardano, sorridono e
sghignazzano verso i loro colleghi, dall'alto, dicendo: io riesco e
continuo ad ottenere gli incarichi a trattativa privata, quindi
nessuna selezione e nessun bando, e voi state sotto, non dico a
morire di fame, ma... sappiamo bene che se un professionista magari
dieci anni fa guadagnava cento, adesso magari guadagna venti,
perché in certi settori c'è una crisi nera. Allora le cinquanta e
oltre partecipate controllate dalla Regione che fanno sempre
assomigliare la nostra Regione autonoma più ad una ex Unione
Sovietica che ad una Regione della Repubblica italiana, devono
rappresentare un'opportunità per tutti: per tutti gli ingegneri,
per tutti gli avvocati, per tutti gli architetti, non per i "soliti
noti" che, in periodo di crisi, usufruiscono poi ancora di più di
questa loro posizione di privilegio rispetto agli altri. Apriamo le
società partecipate.
Questo provvedimento della "carta etica" andava anche in una
direzione di apertura del mercato e di chiusura a questi incarichi,
a queste chiamate di cognati, fratelli, sorelle, mariti di queste,
il marito del cugino e tutte queste cose. Iniziamo a fare anche una
gara informale e mettiamo magari un punteggio di cento su cui la
condanna penale penalizza di dieci punti la persona condannata. Non
mi sembra di chiedere la luna! Mi sembra di andare in una direzione
di legalità, che è la base per ripartire qui, in Valle d'Aosta. Se
non ripartiamo dalla legalità finiremo con la "Cooperativa
produttori latte e mozzarelle" e la fontina la dimentichiamo! Io
non voglio andare a mangiare mozzarella, la mozzarella la vado a
mangiare al Sud! Questa storia delle merende a mozzarella penso che
debba finire! Adesso avete voi la palla in mano, non c'è santo che
tenga. Chi in passato è stato anche all'opposizione deve fare uno
sforzo, dovete fare uno sforzo, altrimenti non riusciamo ad
intravedere la differenza tra il prima e il dopo.
Noi chiediamo uno sforzo, glielo chiedo come Presidente della
Regione, ma anche come Presidente di un'associazione che io
considero comunque una partecipata, tanto dove ci mettiamo i soldi
l'ente è partecipato, c'è poco da fare, quindi non ci sono da fare
distinzioni. Però basta, perché sennò ricadiamo, anzi, c'è una
specie di passaggio di Governo senza soluzione di continuità e...
chi lo vede, chi se ne accorge?
Presidente -
Prima di proseguire con il punto n. 18,
chiederei di consegnare le relazioni e gli emendamenti sul dl n.
103; la collega Patrizia Morelli ha presentato la relazione e sono
depositati un emendamento del Presidente della Regione Marquis e un
emendamento dei Consiglieri Cognetta e Ferrero. Sul testo
coordinato del dl n. 105 e della proposta di legge n. 102 sono
stati depositati cinque emendamenti dall'Assessore Viérin. Sulla
proposta di legge n. 109, il Consigliere Bertin ha depositato la
relazione e cinque emendamenti. Sulla proposta di legge n. 110, il
Consigliere Fabbri ha presentato la propria relazione e sono stati
depositati: cinque emendamenti dal Consigliere Bertin, un
emendamento dai Consiglieri Padovani e Guichardaz, tre emendamenti
dal Consigliere Padovani con relativi subemendamenti e un
emendamento dei Consiglieri proponenti la proposta di legge.
