Classificazione
TRASPORTI E VIABILITÀ
Trasporti



Oggetto del Consiglio n. 1102 del 25 marzo 2015 - Resoconto
OGGETTO N. 1102/XIV - Interpellanza: "Interventi per evitare
la chiusura delle biglietterie delle stazioni ferroviarie di
Châtillon e della Bassa Valle".
Presidente
- Per l'illustrazione, la parola al
Consigliere Donzel.
Donzel (PD-SIN.VDA)
- Grazie Presidente.
Veramente, quando mi sono messo a lavorare su questo tipo di
problema, ad un certo punto ho pensato se non fosse stato meglio
aspettare il Consiglio regionale specifico straordinario, speciale
sulla questione dei trasporti, ma, visto che era una questione
apparentemente marginale, ho detto: l'anticipiamo, perché sulla
questione magari delle ferrovie, per esempio, in Piemonte ne sanno
sicuramente più di noi valdostani, che dobbiamo aspettare questo
Consiglio regionale, perché ho visto il comunicato in merito del
nuovo accordo di programma tra Piemonte e Valle d'Aosta sulla linea
Aosta/Torino. Probabilmente quindi finalmente noi valdostani,
quando avremo il Congresso straordinario, sapremo quello che i
Piemontesi a febbraio hanno già avuto chiaro senza bisogno di un
Consiglio straordinario. Vabbè, così vanno le cose, insomma, la
politica degli annunci precede il lavoro anche certosino e puntuale
che in commissione i Consiglieri regionali con non poco sforzo e
fatica stanno facendo.
Rispetto alla questione di merito, non è marginale la questione
delle biglietterie, intanto perché...come dire? mentre noi
aspettiamo il Consiglio straordinario in cui apprenderemo le cose
che sono state pubblicate sulle agenzie stampa del Piemonte,
facendo finta di niente, le cose si spengono lentamente, allora è
bene invece tenere ben accesi i fari su quello che succede. In
Valle d'Aosta storicamente in passato avevamo cinque biglietterie
importanti: Pré-Saint-Didier, Aosta, Châtillon, Verrès e
Pont-Saint-Martin. Quella di Pré-Saint-Didier ormai è già un
ricordo del passato, ma la scelta non era banale, era una scelta
strategica importante, va riconosciuta che fu fatta con una
lungimiranza non indifferente, perché su quei comuni di Fondo Valle
facevano capo delle importanti valli laterali, che erano sbocchi
turistici importanti, quindi su Châtillon fa riferimento la
Valtournenche, su Verrès fa riferimento la Val d'Ayas e su
Pont-Saint-Martin fa riferimento la Valle del Lys, quindi
sicuramente un'idea preziosa e interessante. Tra l'altro, va
ricordato che queste biglietterie non è che emettono soltanto dei
biglietti per circolare all'interno della Valle d'Aosta, ma, in
attesa del biglietto unico, emettono biglietti che consentono di
partire dalla Valle d'Aosta e raggiungere qualsiasi località
italiana, quindi si fa un biglietto per andare anche ad Agrigento,
un biglietto per andare a Roma, a Venezia. Sul territorio già
questo servizio funziona soltanto dal lunedì al venerdì, mentre
invece l'importante servizio di biglietteria svolto ad Aosta è un
servizio che funziona anche nel weekend ed è un servizio efficiente
per chi, come me, qualche volta prende un treno, devo riconoscere
che la biglietteria di Aosta è assolutamente efficiente.
La preoccupazione è fortissima invece laddove scopriamo che, a
seguito di un pensionamento, com'è accaduto nella stazione di
Châtillon, non si riesce più a trovare personale per coprire questo
servizio e quindi andiamo ad una chiusura della stazione. Che cosa
accade? Beh, se non si fa il biglietto in stazione, lo si può fare
agevolmente sul treno, il capotreno fa questo biglietto su
segnalazione della biglietteria che è chiusa, ma, per esempio, nel
caso degli anziani scatta il meccanismo che non si può avere la
riduzione del biglietto prevista per gli anziani, questa riduzione
è applicata soltanto se il servizio è fatto in biglietteria: ecco
l'importanza di avere le biglietterie sul territorio, perché
altrimenti chi non è della zona di Aosta e magari insiste sulla
zona della Bassa Valle, se chiudono le biglietterie, ha dei grossi
problemi a veder riconosciuto il rimborso. Magari si sente dire:
"vabbè, fattelo rimborsare dall'Amministrazione regionale", che
sarebbe un paradosso dei paradossi, la creazione di una burocrazia
infinita, anziché andare ad una soluzione dei problemi.
Funzionano queste biglietterie? Beh, così, dai calcoli che sono
in mio possesso, poi non so se sono calcoli esatti, si arriva ad
una media di 150 mila euro di fatturato di biglietteria fatto dalle
stazioni periferiche, quindi...come dire? in un sistema
che...certamente è ben lontana questa cifra dal coprire il costo di
un servizio così oneroso...è sicuramente una cosa assolutamente
importante. Nelle more dell'attesa di apprendere se i nostri
bimodali arriveranno a Porta Nuova o si dovranno fermare a Chivasso
- ma questo lo scopriremo in sede di discussione e di dibattito
generale nel Consiglio straordinario...-, la cosa importante adesso
è capire, visto che investiamo pesantemente - e credo anche con la
lungimiranza di collegare Aosta a Torino e non Aosta ad Ivrea, non
Aosta a Chivasso, spero che l'idea che sottintendeva anche la
volontà di avere dei bimodali fosse quella di arrivare a Porta
Nuova, non a Torino Stura, non a Chivasso, non a Ivrea -, visto che
facciamo un investimento così, chiediamoci se ha un senso perdere
nel frattempo le biglietterie, perché sennò è di nuovo il cane che
si morde la coda, cioè torniamo sempre a capo, per una volta che
facciamo un passo avanti da una parte facciamo un passo indietro
dall'altra. Questo chiarimento quindi è per noi importante per
capire se questi investimenti vanno nella direzione di una qualità
di servizio che favorisce l'utenza soprattutto in relazione al
fatto che il turismo che sta assolutamente crescendo attraverso la
mobilità pubblica è un turismo che non va sottovalutato. Poi so
benissimo che gli albergatori di alcune località di grido della
Valle d'Aosta, tipo Cervinia, si immaginano ormai di funzionare
solo con i loro clienti russi e servizi di navetta privatizzati per
andarli a prendere nei grandi aeroporti e quant'altro. Poi c'è un
altro turismo: quello di cui vivono magari i nostri agriturismi, le
nostre piccole realtà locali, che magari ha bisogno anche di chi
arriva in treno e ha bisogno di questi servizi.
Presidente -
Per la risposta, la parola all'Assessore
Marguerettaz.
Marguerettaz (UV)
- Grazie Presidente.
Il problema delle biglietterie non è ovviamente un problema
nuovo e in modo sintetico rispondo alla domanda che viene posta
nell'interpellanza:
"se l'Assessore competente intenda
intervenire per scongiurare la chiusura delle biglietterie"
,
non solo intendo, ma sono già intervenuto cercando di interloquire
con Trenitalia per scongiurare la chiusura e per mantenere un
livello di servizio. È chiaro che dal canto suo Trenitalia dà delle
indicazioni che sono ovviamente molto pesanti, perché se è vero
quello che viene detto dal collega Donzel, cioè che le biglietterie
in questione hanno emesso 150 mila euro di biglietti, Trenitalia mi
dice che i costi di gestione delle biglietterie valdostane sono
stati superiori a 500 mila euro. Sostanzialmente Trenitalia quindi
dice: "noi teniamo aperte le biglietterie, ma dovremmo andare a
sottoscrivere un contratto commerciale dove ci pagate questo
deficit". È vero che nell'accordo commerciale c'era già un
pagamento: c'erano 65 mila euro per la biglietteria di Aosta e 30
mila euro per tutte le altre biglietterie. Ora, come ben sapete,
oggi non siamo nella condizione di sottoscrivere quell'accordo
commerciale in quanto è in ballo tutto il contratto e quindi
vogliamo andare a trattare all'interno di questo contratto di
servizio generale. È ovvio però che le richieste di Trenitalia
potrebbero essere delle richieste pesanti, perché ci dicono da
Trenitalia - è una versione, ma per dire che ci siamo interessati,
collega Donzel - che tendenzialmente in questo momento il lavoro
delle biglietterie sta scendendo in modo importante perché, oltre
alle macchine
self service
che ci sono nelle varie stazioni
tutte le macchine Lottomatica, tutti tabaccai e i Sisal Pay in
tutta la regione possono fare i biglietti, così come c'è la vendita
on line Macchine self service che peraltro ci hanno segnalato che a
volte funzionano a volte no: è un argomento che abbiamo cercato di
analizzare. Pertanto in questo momento, dal momento che c'è una
diffusione importante di strumenti per l'emissione dei biglietti, i
biglietti emessi nelle biglietterie tendenzialmente
diminuiscono.
È chiaro che ci sono dei problemi, il collega Donzel evidenzia
quello degli anziani e sicuramente il servizio per gli anziani, che
ha una sua particolarità diversa rispetto alla norma di erogazione
dei biglietti, costituisce una criticità: ecco perché le dico che
stiamo interloquendo con Trenitalia per cercare di risolvere questo
problema, ma alla fine credo che ci presenteranno un conto, quindi
non è solo un'interlocuzione ma alla fine metteranno sul piatto un
aspetto economico: da Trenitalia ci fanno sapere che se vogliamo un
servizio, questa "diseconomia" rispetto agli standard nazionali per
l'apertura delle biglietterie si presenterà con un costo che
potrebbe essere anche superiore rispetto a quello del passato, per
cui le dico che faremo il possibile e poi ovviamente dovremo
prendere delle decisioni, ma anche sulla base delle risorse
disponibili.
Presidente -
Per la replica, la parola al Consigliere
Donzel.
Donzel (PD-SIN.VDA)
- Grazie Presidente.
Evidentemente sono anni che, quando interloquiamo con
l'Assessore Marguerettaz, non sempre i numeri tornano proprio alla
perfezione. Intanto ci fa piacere che lei si stia interessando di
questo problema, ma è un po'...nell'arco di questi sette anni che
ho avuto modo di interloquire con lei lei si è sempre interessato
del problema...ricordo le infinite lettere che scriveva a
Trenitalia, a RFI, insomma, le sue corrispondenze in quest'ambito,
eh, naturalmente, ci sono note e devo dire che sono delle
corrispondenze poco fruttuose, quindi le auguro che altre
corrispondenze abbiano delle risposte migliori di quelle che lei ha
da RFI e Trenitalia.
Vengo al dunque: lei ha citato una cifra di un costo a
biglietteria di 500 mila euro che mi sembra...
(interruzione dell'Assessore Marguerettaz, fuori
microfono)
...appunto delle biglietterie, allora io le avevo detto: 150
mila euro a biglietteria, quindi solo di quelle della Bassa Valle
lei fa la somma e vede cosa viene fuori...quindi siamo
assolutamente su delle cifre che non mi spaventano e sono
assolutamente in linea con il costo. Tanto per capirci, il dato che
ha citato lei era globale, il dato che ho citato io era delle
piccole stazioni, quindi ad indicare che assolutamente in questo
momento in cui il trasporto pubblico torna ad essere interessante
non è vero che la gente non usa quelle biglietterie, anzi
normalmente la gente preferisce farsi il biglietto del treno presso
le biglietterie della stazione piuttosto che altrove, perché lì ci
sono informazioni generali. Ripeto: se io vado in un negozio a fare
un biglietto di un treno, mi vendono un biglietto di un treno per
la Valle d'Aosta, non mi vendono il biglietto del treno per Milano,
eccetera. Qui ho delle informazioni sugli orari, percorrenza,
tipologie di treno, eccetera, che altrove non ho. Questa è
l'informazione...della qualità del servizio che offre la
biglietteria ferroviaria, se lei poi mi saprà indicare qual è
questa Lottomatica che mi dà tutti questi servizi in termini di
treno, sarò ben lieto di dare anch'io quest'informazione agli
utenti. Da questo punto di vista, quindi serve davvero un impegno
molto serio rispetto alla questione delle biglietterie.
Lei ha detto che Trenitalia ci presenterà un conto salato, ma su
questo non ho dubbi, è qui che dovrebbe servire un'interlocuzione
autorevole come quella del Governo regionale, è qui che
intervengono quegli accordi che lei in parte ha già preso con il
Piemonte, che ci comunicherà al più presto, perché, insomma, solo
leggere le agenzie...ci farà poi sapere, non le ho fatto
direttamente l'interpellanza su quel tema semplicemente per
correttezza nei confronti del Consiglio regionale, perché non ho
voluto anticipare un tema che si è detto deve stare all'interno di
un Consiglio speciale, però i piemontesi ormai hanno le idee molto
più chiare di noi.
Allora, venendo a questo caso specifico delle biglietterie, lei
ci ha detto: "ma questa cosa avrà un costo e sarà molto elevato,
bisogna fare i conti con la realtà che abbiamo". Beh, lei ha fatto
una scelta non poco onerosa nell'individuare i treni bimodali come
risposta ai problemi della Valle d'Aosta in termini di treni e noi
sappiamo che i treni bimodali molto probabilmente non risponderanno
alle problematiche dell'Aosta/Pré-Saint-Didier e quindi al limite
speriamo risponderanno ad Aosta/Torino, questo è già nell'ordine
delle idee, no? E lì ha fatto un investimento, ragazzi miei, che è
un investimento di fior di quattrini e allora noi chiediamo che
all'interno di questo quadro importante di
investimenti...sicuramente andando a guardare quei 235 mila euro,
che mi pare siano stati messi in capo anche nel bilancio
regionale...insomma, delle risorse ci sono per poter contrattare
con Trenitalia il permanere delle biglietterie sul territorio, che
noi riteniamo funzionali a quel discorso che si svilupperà di un
servizio integrato di trasporti che abbia nella ferrovia l'asse
funzionale di Fondo Valle, e la biglietteria è un punto di
riferimento.
Presidente -
Punto 23 all'ordine del giorno.
