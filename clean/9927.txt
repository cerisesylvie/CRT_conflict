Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2768 del 20 novembre 1991 - Resoconto
OGGETTO N. 2768/IX Disegno di legge: "Infrastrutture
aeroportuali e piano di radioassistenze per l'aeroporto "Corrado
Gex" della Valle d'Aosta".
Presidente
Ha chiesto di parlare il relatore,
Consigliere Bich, ne ha facoltà.
Bich (Ind)
Egregi colleghi, per inserire la Valle
d'Aosta nelle direttrici del traffico aereo commerciale nazionale
ed internazionale occorre mettere in opera un sistema completo di
radioassistenza. E' infatti noto che l'aviazione commerciale
giustifica la sua validità soprattutto dalla puntualità dei servizi
e dei collegamenti. Questo, sia nell'attività di linea che in
quelle executive, aerotaxi, aeroambulanza, eccetera.
Oggi è tecnicamente possibile operare in sicurezza e regolarità
da aeroporti come il nostro, incassati fra montagne, anche in
avverse condizioni meteorologiche.
La radioassistenza per le procedure di avvicinamento e d'involo
attualmente di uso corrente (ILS di ultima generazione) integrata
dagli ausili tradizionali (VOR/DME), consentirebbero di rendere
agibile l'aeroporto praticamente senza interruzioni.
All'estero sono in funzione impianti di questo tipo su aeroporti
dalle caratteristiche simili al nostro. Fra questi, i più
significativi a noi vicini sono:
- Innsbruck (Austria);
- Lugano e Sion (Svizzera).
L'attivazione di servizi aerei commerciali di linea di terzo
livello dal nostro aeroporto richiede alcuni interventi sulla
struttura, uno dei quali è la messa in opera della
radioassistenza.
Le procedure di volo ipotizzate per il nostro aeroporto sono il
meglio che l'attuale tecnologia, sperimentata e collaudata in
analoghi teatri operativi, consente ai fini della sicurezza. La
radioassistenza ILS/DME è l'infrastruttura indispensabile per
guidare il velivolo nell'avvicinamento strumentale (IFR/IMC)
all'aeroporto onde consentire, da una determinata altitudine, 800
metri di quota, il proseguimento del volo a vista (VFR/VMC), fino
all'atterraggio, oppure, in caso di mancata visibilità al suolo, la
risalita in quota, mediante una procedura prestabilita (MISAP)
lontano dagli ostacoli circostanti. Permette cioè di realizzare una
procedura di forata per portare il velivolo al disotto della coltre
delle nubi, in vista del terreno sul quale effettuare
l'atterraggio.
Le condizioni meteorologiche di Aosta raramente sono tali da non
consentire atterraggio, decollo e instradamento con le procedure
strumentali ipotizzate. Si può quindi ragionevolmente affermare che
con la radioassistenza proposta verrebbe garantita l'operatività
commerciale dell'aeroporto almeno per 320 giorni all'anno,
giustificando pienamente l'investimento occorrente per
realizzarla.
Tralascio gli aspetti tecnici che ciascuno potrà verificare
sulla relazione, e passo alle conclusioni.
Il disegno di legge presentato dalla Giunta regionale
rappresenta un primo passo obbligato per la trasformazione
dell'aeroporto Corrado Gex da impianto adatto per gli aeroclub a
vero e proprio aeroporto commerciale. Nel disegno di legge non
vengono indicate e determinate le infrastrutture necessarie al
completamento della trasformazione, in particolare sarebbe utile
che vengano indicate anche le strutture di ricovero dei velivoli,
una ipotesi di aerostazione commerciale con i relativi servizi
(vigili del fuoco, soccorso sanitario d'urgenza, trasporto bagagli,
eccetera). Si presume che questo aspetto della ristrutturazione
dell'aeroporto sarà affrontato con un nuovo disegno di legge, che
questo stimabile consesso vorrà adottare in seguito.
Presidente
E' aperta la discussione generale. Ha
chiesto di parlare il Consigliere Riccarand, ne ha facoltà.
Riccarand (VA)
Vorrei anzitutto chiedere
all'Assessore e alla Giunta se questo studio di cui si parla nella
relazione, uno studio di massima rispetto alla trasformazione
dell'aeroporto in un aeroporto commerciale, è disponibile da parte
della Giunta regionale ed è possibile vederlo, perché il problema è
questo.
Qui si dice che con questo intervento sarà possibile trasformare
l'aeroporto in una struttura commerciale, operativa per 320 giorni
all'anno eccetera; in realtà dalle informazioni che ho credo che
non sia assolutamente sufficiente questa strumentazione, anzi essa
è solo una piccola parte se si vuole arrivare ad un aeroporto
aperto al traffico, mentre ci sono tutta una serie di strutture che
devono essere realizzate. Ad esempio, ci vuole un impianto di
illuminazione completa, compreso dei generatori in grado in pochi
secondi di far fronte ad eventuali
black out
, ci vuole un
servizio di controllo permanente, ci vuole un servizio antincendio,
quindi c'è tutto un apparato che implica degli investimenti, dei
costi di gestione eccetera. A me interesserebbe, per capire in che
direzione andiamo e se questo intervento ha un senso, una logica,
una sua validità anche dal punto di vista gestionale ed economico,
avere copia o comunque avere in visione questo studio per capire
come ci stiamo muovendo complessivamente, perché qui si tratta di
un investimento sulle radioassistenze, su questi impianti per
consentire l'avvicinamento e l'atterraggio degli aerei, però non è
assolutamente risolutivo.
Quindi se non c'è un intervento organico in più livelli e se non
è valutato che questi interventi organici siano sostenibili e
compatibili, rischiamo di fare degli interventi che poi saranno
scarsamente utili perché l'aeroporto non potrà mai diventare un
aeroporto commerciale, di terzo livello eccetera.
Vorrei anzitutto sapere se questo studio complessivo esiste, se
lì sono elencate le varie tappe, quindi gli investimenti da
realizzare, entro quale tempo, con quale tipo di investimenti
eccetera, e se è possibile avere in visione questo studio, in modo
da poter fare le dovute valutazioni.
Presidente
Il relatore ha omesso di presentare
l'emendamento dell'Assessore Lavoyer, che va inserito all'articolo
3; è presentato adesso dall'Assessore Lavoyer, riguarda la deroga
nella parte finanziaria.
Ha chiesto di parlare il Consigliere Perrin, ne ha facoltà.
Perrin (UV)
Très bien pour toutes les
infrastructures qui sont nécessaires pour rendre l'aéroport Corrado
Gex admissible aussi aux avions commerciaux et donc au troisième
niveau.
Nous avions dans le temps présenté à l'attention du Gouvernement
régional une interrogation concernant cet aéroport, parce que nous
étions préoccupés pour les travaux du raccordement de l'autoroute.
Justement l'hypothèse qui nous avait été présentée alors, c'était
d'un projet qui aurait empêché l'allongement de la piste actuelle,
ce qui aurait rendu impossible d'utiliser dans le futur l'aéroport
pour le troisième niveau. Nous voudrions savoir si le projet qui
nous a été illustré par M. Martin au Conseil a été ensuite adopté,
donc si les travaux que l'on exécute actuellement, tiennent compte
de la présente de l'aéroport et de la nécessité de respecter la
possibilité d'allonger la piste.
Presidente
Dichiaro chiusa la discussione
generale. Ha chiesto di parlare l'Assessore all'Ambiente,
Territorio e Trasporti Fosson, ne ha facoltà.
Fosson (DC)
Je demandais seulement quelques
renseignements à l'Assesseur aux Travaux Publics sur votre
question. J'en était déjà convaincu, mais j'ai eu la confirmation
que les travaux du raccordement de l'autoroute, dans la solution
qui a été proposée par la Junte régionale, ne sont pas à même
d'empêcher le prolongement de l'aéroport. Alors c'était déjà notre
préoccupation et en effet on n'a pas de problèmes à ce
sujet-là.
Per quanto riguarda le osservazioni del Consigliere Riccarand,
giuste osservazioni che mi pare siano già state riprese nella
relazione esauriente del Vicepresidente Bich, devo dire che a suo
tempo sono già state fatte delle riunioni di tutta la Giunta
regionale, o perlomeno degli assessorati interessati, con l'
Air
Vallée
e con il personale che lavora e sovrintende
all'aeroporto.
In effetti, come il Consigliere Riccarand fa notare, l'ILS è
soltanto una parte di tutto un insieme di attrezzature, e dicevo
che queste riunioni della Giunta regionale hanno già tenuto conto
di tutta una serie di attrezzature che sono necessarie per far
sviluppare in maniera adeguata l'aeroporto di Aosta. C'è a questo
riguardo una memoria che farò avere al Consigliere Riccarand.
Aggiungo ancora che per quanto riguarda la progettazione
dell'ILS non abbiamo ancora documenti, proprio perché aspettavamo
l'approvazione di questa legge per dare l'incarico a
Air
Vallée
di predisporre lo studio. Siamo al momento di partenza,
abbiamo scelto di utilizzare un sistema ILS, che penso sia una
definizione generica, vuol dire volo assistito, ma il sistema non è
stato ancora scelto.
Per quanto riguarda la illuminazione, avevamo già un progetto
che ci apprestavamo ad appaltare ma che non abbiamo mandato avanti,
proprio perché era inutile avere una illuminazione senza l'ILS,
sono complementari, analogamente a quanto diceva il Consigliere
Riccarand rispetto ai generatori di energia elettrica per sopperire
ai casi di emergenza e analogamente a quanto riguarda le strutture
antincendio. Tutto questo è compreso in uno schema di sviluppo
globale dell'aeroporto, comprende anche quanto ricordava il
Vicepresidente Bich riguardo alle infrastrutture di tipo
strutturale, edile, quindi il potenziamento degli hangar, la
stazione dei passeggeri, il
check in
.
Ancora il Vicepresidente Bich parlava della torre di controllo;
a questo riguardo ricordo di aver iniziato a far partire un'ipotesi
di corso di formazione professionale per operatori di torre, non so
a che punto sia ma penso stia andando avanti. Questo per ricordare
come (giustamente lo faceva rilevare il Consigliere Riccarand) il
problema dell'aeroporto sia complesso e non limitato soltanto
all'ILS, e come comunque l'amministrazione regionale stia pensando
al problema nella sua globalità.
Penso che, non appena questa legge sarà passata, non appena sarà
fatto partire l'incarico all'
Air Vallée
(perché riteniamo di
doverlo dare a Air Vallée) di studio di un ILS, potremo fare il
punto della situazione nella commissione consiliare competente,
proprio per approfondire con maggior discernimento tutti gli
aspetti del problema.
Presidente
Si passa all'esame dell'articolato. Do
lettura dell'articolo 1:
Articolo 1 (Oggetto)
1. La Regione Valle d'Aosta è autorizzata a finanziare il
potenziamento delle strutture dell'aeroporto "Corrado Gex" della
Valle d'Aosta sito nel territorio comunale di Saint-Christophe, la
realizzazione delle opere infrastrutturali relative, l'acquisto
delle attrezzature e degli impianti necessari e l'attuazione del
piano di radioassistenze per l'atterraggio e il decollo assistiti
di velivoli sull'aeroporto stesso.
Presidente
Ha chiesto di parlare il Consigliere
Riccarand sull'articolo 1, ne ha facoltà.
Riccarand (VA)
Per una dichiarazione di voto
sull'articolo 1 e sul resto del disegno di legge.
Il voto del nostro gruppo sarà di astensione perché vogliamo
esaminare prima nel dettaglio questa memoria, questo piano che è
stato predisposto, magari poi avvalendoci anche di alcune
consulenze un po' specialistiche, per capire esattamente se è
credibile il percorso che è indicato, perché una società come
l'
Air Vallée
, che è stata abbondantemente finanziata
dall'Amministrazione regionale, ha tutto l'interesse di proporre
investimenti, ampliamenti, interventi eccetera, bisogna poi vedere
se tutto questo porta in una direzione che sia effettivamente
valida ed effettivamente utile.
Quindi il nostro è un voto di astensione perché vogliamo capire
meglio dove stiamo andando e vogliamo farlo alla luce della
documentazione che l'Assessore ha detto che esiste e che ha
preannunciato verrà messa a disposizione.
Presidente
Pongo in votazione l'articolo 1.
Esito della votazione:
Presenti: 31
Votanti: 30
Favorevoli: 30
Astenuti: 1 (Riccarand)
Il Consiglio approva.
Presidente
Do lettura dell'articolo 2 e lo pongo
in votazione.
Articolo 2 (Entità e attuazione degli investimenti)
1. Ai fini di cui all'articolo 1 viene stanziata la somma di
lire 4,5 miliardi, ripartita secondo il piano finanziario
seguente:
a) lire 2 miliardi a carico dell'esercizio finanziario 1991;
b) lire 1,5 miliardi a carico dell'esercizio finanziario
1992;
c) lire 1 miliardo a carico dell'esercizio finanziario 1993.
2. La Giunta regionale è autorizzata ad adottare i provvedimenti
e gli atti amministrativi e tecnici necessari alla progettazione e
alla attuazione degli interventi di cui all'articolo 1 e, in
particolare, a conferire gli incarichi per studi e progettazioni,
ad espletare le gare di appalto o di licitazione, ad assegnare le
forniture e i lavori relativi, scegliendo altresì, sulla base della
normativa vigente, la formula di aggiudicazione meglio rispondente
all'interesse dell'amministrazione e alle specifiche esigenze del
tipo di intervento relativo alla funzionalità aeroportuale e alla
regolarità e sicurezza del trasporto aereo.
3. Il Servizio della comunicazione e trasporti dell'Assessorato
dell'ambiente, territorio e trasporti provvede agli adempimenti
attuativi degli interventi di cui alla presente legge, indirizzando
e controllando la corretta metodologia di realizzazione, utilizzo e
manutenzione delle strutture e della loro rispondenza alle norme
delle leggi specifiche del settore.
Esito della votazione:
Presenti: 31
Votanti: 30
Favorevoli: 30
Astenuti: 1 (Riccarand)
Il Consiglio approva.
Presidente
Do lettura dell'articolo 3:
Articolo 3 (Disposizioni finanziarie)
1. L'onere derivante dall'applicazione della presente legge,
valutato in complessive lire 4,5 miliardi e ripartito secondo il
piano finanziario di cui all'articolo 2, grava sull'istituendo
capitolo 48550 (Spese per impianti e attrezzature per l'aeroporto
regionale in Comune di Saint-Christophe e per le relative
infrastrutture commerciali e di adeguamento al 3° livello) del
bilancio di previsione della Regione per l'anno 1991 e sui
corrispondenti capitoli dei futuri bilanci.
2. Alla copertura dell'onere di cui al comma uno si
provvede:
a) per l'anno 1991 mediante utilizzo della somma di lire 2
miliardi dallo stanziamento iscritto al capitolo 67030 (Fondo
globale per il finanziamento di spese di investimento) a valere
sull'apposito accantonamento (Area territorio - Progetto trasporti
e viabilità B 2.1) previsto all'allegato n. 8 del bilancio di
previsione della Regione per l'anno 1991;
b) per gli anni 1992 - 1993, mediante utilizzo, per lire 2,5
miliardi, delle risorse disponibili iscritte al capitolo 67030 del
bilancio pluriennale 1991/1993.
3. A decorrere dal 1992 eventuali variazioni che si dovessero
rendere necessarie saranno apportate con legge di bilancio ai sensi
dell'articolo 17 della legge regionale 27 dicembre 1989, n. 90
(Norme in materia di bilancio e contabilità generale della Regione
autonoma Valle d'Aosta).
Presidente
All'articolo 3 vi è l'emendamento
relativo alla parte finanziaria presentato dal relatore e
dall'Assessore Lavoyer, di cui dò lettura:
Emendamento 4. In deroga all'articolo 44. comma 5. della
legge regionale 27 dicembre 1989, n. 90, sono autorizzate le
variazioni di bilancio indicate all'articolo 4.
Lo pongo in votazione.
Esito della votazione:
Presenti: 31
Votanti: 18
Favorevoli: 18
Astenuti: 13 (Agnesod, Andrione, Faval, Lanivi, Louvin, Marcoz,
Mostacchi, Perrin, Riccarand, Rollandin, Stévenin, Vallet e
Voyat)
Il Consiglio approva.
Presidente
Pongo in votazione l'articolo 3 nel
testo così emendato:
Articolo 3 (Disposizioni finanziarie)
1. L'onere derivante dall'applicazione della presente legge,
valutato in complessive lire 4,5 miliardi e ripartito secondo il
piano finanziario di cui all'articolo 2, grava sull'istituendo
capitolo 48550 (Spese per impianti e attrezzature per l'aeroporto
regionale in Comune di Saint-Christophe e per le relative
infrastrutture commerciali e di adeguamento al 3° livello) del
bilancio di previsione della Regione per l'anno 1991 e sui
corrispondenti capitoli dei futuri bilanci.
2. Alla copertura dell'onere di cui al comma uno si
provvede:
a) per l'anno 1991 mediante utilizzo della somma di lire 2
miliardi dallo stanziamento iscritto al capitolo 67030 (Fondo
globale per il finanziamento di spese di investimento) a valere
sull'apposito accantonamento (Area territorio - Progetto trasporti
e viabilità B 2.1) previsto all'allegato n. 8 del bilancio di
previsione della Regione per l'anno 1991;
b) per gli anni 1992 - 1993, mediante utilizzo, per lire 2,5
miliardi, delle risorse disponibili iscritte al capitolo 67030 del
bilancio pluriennale 1991/1993.
3. A decorrere dal 1992 eventuali variazioni che si dovessero
rendere necessarie saranno apportate con legge di bilancio ai sensi
dell'articolo 17 della legge regionale 27 dicembre 1989, n. 90
(Norme in materia di bilancio e contabilità generale della Regione
autonoma Valle d'Aosta).
4. In deroga all'articolo 44. comma 5. della legge regionale 27
dicembre 1989, n. 90, sono autorizzate le variazioni di bilancio
indicate all'articolo 4.
Esito della votazione:
Presenti: 31
Votanti: 30
Favorevoli: 30
Astenuti: 1 (Riccarand)
Il Consiglio approva.
Presidente
Do lettura dell'articolo 4 e lo pongo
in votazione.
Articolo 4 (Variazioni di bilancio)
1. Al bilancio di previsione della Regione per l'esercizio
finanziario 1991 sono apportate, in termini di competenza e di
cassa, le seguenti variazioni:
Parte spesa
a) in diminuzione:
cap. 67030 "Fondo globale per il finanziamento di spese di
investimento"
lire 2.000.000.000
b) in aumento:
programma regionale: 2.2.2.14
codificazione 2.1.2.2.0.3.9.21.5.
cap. 48550 (di nuova istituzione)
"Spese per impianti e attrezzature per l'aeroporto regionale in
Comune di SaintChristophe e per le relative infrastrutture
commerciali e di adeguamento al 3° livello.
Legge regionale n. "
lire 2.000.000.000
Esito della votazione:
Presenti: 31
Votanti: 30
Favorevoli: 30
Astenuti: 1 (Riccarand)
Il Consiglio approva.
Presidente Do lettura dell'articolo 5 e lo pongo in
votazione.
Articolo 5 (Urgenza)
1. La presente legge è dichiarata urgente, ai sensi del comma
tre dell'articolo 31 dello Statuto speciale, ed entrerà in vigore
il giorno successivo a quello della sua pubblicazione nel
Bollettino ufficiale della Regione.
Esito della votazione:
Presenti: 31
Votanti: 30
Favorevoli: 30
Astenuti: 1 (Riccarand)
Il Consiglio approva.
Presidente
Pongo in votazione la legge nel suo
complesso.
Esito della votazione:
Presenti: 31
Votanti: 30
Favorevoli: 30
Astenuti: 1 (Riccarand)
Il Consiglio approva.
