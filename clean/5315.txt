Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 207 del 25 marzo 1983 - Resoconto
OGGETTO N. 207/VII - IMPEGNO PER LA REALIZZAZIONE DI UNA
BIBLIOTECA-CENTRO CULTURALE PER I GIOVANI. (Approvazione di
mozione).
PRESIDENTE
: Do lettura della mozione presentata dal
Consigliere De Grandis:
MOZIONE
La realizzazione della biblioteca "Obelix" per i ragazzi fino a
14 anni ha ottenuto un notevole successo, essa infatti. costituisce
un'occasione di incontro per i ragazzi ed un momento educativo
molto importante.
L'entusiasmo con cui è stata accolta tale iniziativa e la
frequenza con cui vengono utilizzati i testi in italiano e in
francese messi a disposizione, fanno risaltare la validità di
questa istituzione, che oltre ad abituare i ragazzi alla lettura e
alla consultazione, offre la possibilità di incontrarsi con i
compagni e svolgere attività formative in un ambiente sicuro e
sotto la guida di personale qualificato.
Purtroppo questa "buona abitudine" si interrompe bruscamente
quando il ragazzino compie i 14 anni, cioè nel momento
adolescenziale forse più delicato per i suoi rapporti sociali e per
la sua formazione e in un momento in cui le risposte della società
sono più carenti; infatti non essendo più un bambino e non ancora
un uomo, non trova spazi adatti.
Se per coloro che proseguono gli studi le possibilità di
incontro con gli altri giovani e di attività culturali sono ancora
tante (anche se mancano gli spazi e i locali adatti) per coloro che
interrompono gli studi con il compimento della scuola dell'obbligo
appare ancora più importante offrire un'organizzazione (biblioteca
e centro culturale, musica, cinema, animazione) che li sottragga
alla strada, ad ambienti poco educativi o addirittura nocivi per la
loro formazione.
Ciò premesso, il Consiglio regionale
DELIBERA
di impegnare l'Assessore alla Pubblica Istruzione a
realizzare in tempi ragionevolmente brevi, una biblioteca culturale
per i ragazzi dai 14 ai 18 anni.
PRESIDENTE
: Ha chiesto di parlare il Consigliere De
Grandis, ne ha facoltà.
DE GRANDIS - (P.R.I.):
Questa mozione mi è stata
suggerita da due bambini, utenti della biblioteca "Obelix". Uno è
utente perché ha 9 anni, l'altro invece si sente già tagliato fuori
perché compie i 14 anni e quindi la biblioteca non è più destinata
a lui.
In altre occasioni ho avuto modo di riferire all'Assessore
Viglino l'apprezzamento per questa iniziativa, che avevo ritenuto
di esprimergli non solo per quanto avevo potuto giudicare
personalmente della validità e dell'importanza di questa struttura,
ma anche perché questo tipo di valutazione m'era stata fatta in
maniera del tutto spontanea da bambini che avevano avuto la
possibilità di accedere a questa biblioteca e che ne avevano
profondamente apprezzato il valore ed il significato.
Sono convinto che questa iniziativa debba essere potenziata,
estesa il più possibile, ma sono anche convinto che è importante
coprire quella fascia di età che va dai 14 ai 18 anni, perché il
ragazzo di 14 anni - non più bambino non ancora uomo - attraversa
quel momento in cui trova minori spazi nella nostra Regione e nella
nostra città per potersi incontrare con gli altri ragazzi e potersi
avvicinare alla cultura, restando, nel contempo, fuori da certi
ambienti che possono risultare negativi per la sua formazione sia
culturale che sociale.
Voglio far rilevare anche che i ragazzi di 14 anni che lasciano
la scuola sono proprio quelli che hanno più difficoltà a rimanere
in contatto con un minimo di attività culturale e con la
possibilità di incontrare gli altri ragazzi, a differenza di quelli
che continuano gli studi.
Ecco perché chiedo all'Assessore Viglino di progettare e di
realizzare, in tempi ragionevolmente brevi, quanto chiedo nella
mozione, perché mi rendo conto delle difficoltà che ci sono ad
organizzare questi servizi; faccio però specifico assegnamento
sulla sensibilità dell'Assessore di fronte a questi impegni,
soprattutto perché l'Assessore Viglino è ancora uno dei pochi
politici che credono che le mozioni votate dal Consiglio debbano
avere un certo valore e non essere soltanto pezzi di carta da
chiudere nel cassetto.
PRESIDENTE
: Ha chiesto di parlare l'Assessore alla
Pubblica Istruzione Viglino, ne ha facoltà.
VIGLINO - (U.V.):
Proprio per questo faccio una proposta,
poiché non possiamo creare una biblioteca per questi giovani,
perché riteniamo che alla loro età possano accedere anche ad una
biblioteca per adulti, purché sia dotata di una sala e un settore a
loro riservati.
Ed è così che pensiamo di muoverci, cioè aprire in Aosta
un'altra biblioteca un pò diversa da quella regionale, perché
questa è più che altro di consultazione e di conservazione una
"biblioteca aperta", in cui ci ripromettiamo di tentare di
allestire un settore riservato a questa fascia di età. Ci è molto
difficile portare avanti il discorso della biblioteca per ragazzi,
perché dovremmo anche prevedere di sdoppiare la biblioteca
esistente che ormai ha raggiunto i 1.500 iscritti: ci sono giorni
nei quali è impossibile entrare, specialmente quando facciamo
dell'animazione.
Quindi la Giunta intende muoversi su queste due linee: reperire
un altro locale in un altro punto della città per aprire una
seconda biblioteca "Obelix bis" e poi vedere anche se ci riesce di
avere i locali necessari, nello stesso punto oppure in altri punti,
per creare una biblioteca di largo consumo, con una sala ed un
settore riservati a questa fascia di età.
Per questo propongo di modificare leggermente il deliberato
della mozione, nel senso di "impegnare l'Assessore alla Pubblica
Istruzione a realizzare in tempi ragionevolmente brevi una
biblioteca-centro culturale con un settore riservato ai ragazzi dai
14 ai 18 anni".
PRESIDENTE
: Ha chiesto di parlare il Consigliere De
Grandis, ne ha facoltà.
DE GRANDIS - (P.R.I.):
Sono favorevole all'emendamento e
faccio affidamento su quanto detto dall'Assessore proprio per
creare una struttura che può essere a latere di quella che è la
biblioteca regionale e per scindere quello che è il grigiore e la
pedanteria della cultura ufficiale così com'è stata intesa fino
adesso, dandole un pò di effervescenza diversa, consentendo un
avvicinamento ed una fruizione effettiva, specialmente da parte dei
giovani, del patrimonio culturale.
PRESIDENTE
: Metto in approvazione la mozione già con
l'emendamento accettato nella parte dispositiva della
deliberazione:
MOZIONE
La realizzazione della biblioteca "Obelix" per i ragazzi fino a
14 anni ha ottenuto un notevole successo, essa infatti costituisce
un'occasione di incontro per i ragazzi ed un momento educativo
molto importante.
L'entusiasmo con cui è stata accolta l'iniziativa e la frequenza
con cui vengono utilizzati i testi in italiano e in francese messi
a disposizione, fanno risaltare la validità di questa istituzione
che, oltre ad abituare i ragazzi alla lettura ed alla
consultazione, offre la possibilità di incontrarsi con i compagni e
svolgere attività formative in un ambiente sicuro e sotto la guida
di personale qualificato.
Purtroppo questa "buona abitudine" si interrompe bruscamente
quando il ragazzino compie i 14 anni, cioè nel momento
adolescenziale forse più delicato per i suoi rapporti sociali e per
la sua formazione e in un momento in cui le risposte della società
sono più carenti, infatti non essendo più un bambino e non ancora
un uomo, non trova spazi adatti.
Se per coloro che proseguono gli studi le possibilità di
incontro con gli altri giovani e di attività culturali sono ancora
tante, (anche se mancano gli spazi ed i locali adatti) per coloro
che interrompono gli studi con il compimento della scuola
dell'obbligo appare ancora più importante offrire un'organizzazione
(biblioteca e centro culturale, musica, cinema, animazione) che li
sottragga alla strada, ad ambienti poco educativi o addirittura
nocivi per la loro formazione.
Ciò premesso, il Consiglio regionale
DELIBERA
di impegnare l'Assessore alla Pubblica Istruzione a
realizzare in tempi ragionevolmente brevi una biblioteca-centro
culturale con un settore riservato ai ragazzi dai 14 ai 18
anni.
ESITO DELLA VOTAZIONE
Presenti, votanti e favorevoli: 23.
- Il Consiglio approva all'unanimità -
