Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2460 del 10 dicembre 1986 - Resoconto
OGGETTO N. 2460/VIII - SITUAZIONE DELLO STABILIMENTO COGNE
DELTASIDER DI AOSTA. - (Interpellanze).
PRESIDENTE
: Le interpellanze relative al presente oggetto
sono svolte congiuntamente.
Do lettura dell'interpellanza presentata dai Consiglieri Mafrica
e Millet:
INTERPELLANZA
RICORDATO che in data 14 ottobre si è svolto a Roma un incontro
tra una delegazione della Giunta ed i massimi responsabili di IRI,
FINSIDER e DELTASIDER;
RAMMENTATO che nel corso di detto incontro si è raggiunta una
intesa di massima sugli investimenti da effettuare presso lo
stabilimento COGNE di Aosta, sul mantenimento di adeguati livelli
di occupazione, sull'attuazione di programmi di formazione
professionale e di ricerca nel campo della tecnologia dei
metalli;
CONSTATATO che fra gli impegni allora concordati vi era quello
di giungere ad un protocollo d'intesa tra IRI e Regione;
TRASCORSO ormai oltre un mese senza alcuna notizia su positivi
sviluppi delle relazioni tra Regione e IRI da una parte e Regione e
FINSIDER dall'altra;
APPRESO che, in contrasto con gli orientamenti assunti nella
riunione del 14 ottobre, la DELTASIDER, anziché potenziare il ruolo
dello stabilimento aostano, sarebbe intenzionata a trasferire a
Milano il Centro di Calcolo attualmente insediato ad Aosta;
i sottoscritti Consiglieri regionali del Gruppo
comunista
INTERPELLA NO
la Giunta regionale per sapere:
1)
se corrisponde al vero la notizia del prossimo
trasferimento a Milano del Centro di Calcolo della COGNE e quali
iniziative la Giunta ha preso o intende prendere per evitare lo
spostamento del vero e proprio "cervello" dello stabilimento
aostano;
2)
che cosa ha fatto o intende fare la Giunta per dare
un rapido seguito agli impegni assunti ad ottobre per giungere in
tempi brevi alla firma di un protocollo d'intesa con l'IRI;
3)
se
è
intenzione della Giunta addivenire alla
costituzione di un consorzio con l'IRI ed altri enti pubblici
e
privati (tipo Business Innovation Center), finalizzato alla
promozione ed alla "nursery" di nuove attività industriali in Valle
d'Aosta.
PRESIDENTE
: Do lettura dell'interpellanza presentata dal
Consigliere Torrione:
INTERPELLANZA
Secondo voci sempre più insistenti la DELTASIDER sarebbe in
procinto di trasferire a Milano il Centro di Calcolo Elettronico di
Aosta con la conseguenza di smantellare totalmente un servizio che
attualmente occupa circa 30 dipendenti tra programmatori ed
operatori.
Se una notizia del genere trovasse una conferma ebbene non si
potrebbe non rilevare come un simile atteggiamento avvalorerebbe,
seppur in via indiretta, l'ipotesi sempre negata a parole ma poi
puntualmente avvalorata specie dagli avvenimenti di questi ultimi
anni.
È pur vero che il trasferimento del Centro di Calcolo potrebbe
essere giustificato con l'esigenza di razionalizzare e concentrare,
per motivi economici, alcuni servizi che non sono strettamente
connessi con la produzione ma resterebbe per sempre il legittimo
sospetto che le affermazioni e gli impegni contenuti anche
nell'ultimo piano di ristrutturazione dell'azienda sono pur sempre
soggetti ad essere smentiti dalla realtà dei fatti.
Inoltre appare discutibile il comportamento della DELTASIDER che
mentre da un lato richiederebbe impegni finanziari alla Regione per
consolidare la sua presenza in Valle dall'altro continuerebbe ad
attuare con pervicacia degna di miglior causa una politica di
ridimensionamento occupazionale non più tollerabile specie in
presenza di un possibile accordo con l'Amministrazione
regionale.
Tutto ciò premesso, il sottoscritto Consigliere
regionale
INTERPELLA
l'Assessore competente per conoscere:
1)
se nel corso della trattativa Regione-DELTASIDER si
è ipotizzato il trasferimento del Centro di Calcolo Elettronico
dallo stabilimento di Aosta a Milano ed in caso affermativo quali
sono state le motivazioni addotte dall'Azienda per giustificare un
simile trasferimento;
2)
il giudizio della Giunta regionale su
un'impostazione della DELTASIDER tendente
a
depauperare
progressivamente, le possibilità operative dello stabilimento
aostano.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Sono passati quasi due mesi da quando
si è svolto a Roma l'incontro tra una delegazione della Giunta, i
parlamentari valdostani ed i massimi responsabili dell'IRI, della
FINSIDER e della DELTASIDER. Secondo quanto ci è stato riferito in
sede di coordinamento, pare che a quell'incontro si fosse raggiunta
un'intesa di massima sugli investimenti da effettuare presso lo
stabilimento, sui livelli di occupazione da mantenere e
sull'attuazione di programmi di formazione professionale e di
ricerca. Il tutto si sarebbe dovuto tradurre in un protocollo
d'intesa tra la Regione e l'IRI, essendo quest'ultimo l'ente con
maggiore capacità decisionale in questo campo.
È passato ormai del tempo, ma non abbiamo avuto notizie sugli
sviluppi relativi alla trattativa tra Regione ed IRI, però ci sono
giunti due ordini di notizie negative sullo stabilimento di Aosta.
Il primo è relativo al centro di calcolo dello stabilimento che
dovrebbe essere trasferito a Milano. Ci è sembrato di capire che
l'iniziativa della DELTASIDER (a meno che la Giunta non sia in
grado di smentirci) dovrebbe andare avanti. Vorremmo avere notizie
più precise in merito perché è nostra opinione che, al di là di
quello che afferma l'azienda, il trasferimento del centro di
calcolo a Milano rappresenti qualcosa di più che non la semplice
perdita di alcuni posti di lavoro. Infatti ci potrebbe essere il
rischio di creare problemi ad una eventuale soluzione autonoma per
lo stabilimento di Aosta all'interno della DELTASIDER.
Se è valida l'ipotesi di costituire una società con una sua
autonomia finanziaria e di bilancio, non si capisce bene perché
l'elaborazione e la gestione dei dati non debbano essere effettuate
ambedue in Valle d'Aosta.
La seconda questione che ci preoccupa ed alla quale si è
accennato anche questa mattina, è relativa a notizie di stampa che
parlano di una cordata tra alcuni industriali privati dell'acciaio
per acquisire, da una parte, alcune aziende che fanno capo alla
DELTASIDER, ma che non riguardano lo stabilimento di Aosta, e
dall'altra un certo interesse, specie del gruppo FALCK, per lo
stabilimento di Aosta.
Siccome, come Regione, abbiamo con l'IRI e con le Partecipazioni
Statali una certa capacità contrattuale, mentre, come è apparso
chiaro nel caso dell'ILSSA-VIOLA, ci è molto più difficile trattare
con i privati, vorremmo avere notizie su quest'ultimo "pericolo"
fatto intravedere dai principali quotidiani economici del nostro
Paese.
Vorremmo anche sapere se in questo periodo si sono fatti passi
avanti per la firma del protocollo d'intesa con l'IRI. Recentemente
abbiamo avuto modo di visitare lo stabilimento di Aosta e ci è
sembrato che, per quanto concerne la capacità produttiva e la
qualità della produzione, non ci siano problemi irrisolvibili;
anzi, ci è sembrato più serio il problema della eventuale
commercializzazione del prodotto.
Vorremmo sapere quindi se la questione del protocollo sta
andando avanti e se l'IRI è in grado di assumere impegni per il
futuro assetto commerciale che ci sembra la questione più decisiva
per la presenza dello stabilimento COGNE sul mercato.
Mi interesserebbe sapere infine se tra i possibili punti del
protocollo d'intesa con l'IRI si prevede di inserire anche la
costituzione del B.I.C. (Business Innovation Center)...
(...INTERRUZIONE...)
Non ha nulla a che fare con il Sindaco di Aosta il quale, se
fosse qui presente, avrebbe senz'altro una funzione più
positiva.
Il B.I.C., comunque, dovrebbe essere una struttura alla quale
dovrebbero partecipare l'IRI, la Regione, la FINAOSTA, Consorzi di
Banche, l'Unione Industriale,... con il compito ben preciso di
individuare nuove attività da avviare nella nostra Regione.
A noi sembra opportuno fare dei passi in avanti in questa
direzione e pertanto vorremmo sapere dalla Giunta se è sua
intenzione operare in tal senso.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Molte cose sono già state dette dal
Consigliere Mafrica, perché l'oggetto delle due interpellanze è
alquanto simile.
Questa mattina ho sentito delle notizie più tranquillizzanti, ma
vorrei comunque approfittare dell'occasione per esplicitare la
nostra preoccupazione nei riguardi della situazione della
DELTASIDER che, a nostro avviso, tende a deteriorarsi. Bisogna
riconoscere che il trasferimento a Milano del centro elettronico di
calcolo può rispondere a criteri di razionalizzazione e di
economicità, però ha implicito il pericolo di "decapitare" la
DELTASIDER aostana di un suo centro vitale, perché questo servizio
svolge una funzione di fondamentale importanza, in quanto vi
vengono convogliati tutti i dati relativi alla produzione ed alla
commercializzazione, e non solo quelli relativi alle paghe dei
dipendenti.
Lo spostamento di un servizio del genere a Milano è indice di un
atteggiamento abbastanza contraddittorio nella dirigenza della
DELTASIDER che, da un lato tratta con la Regione per ottenere dei
finanziamenti per consolidare la sua presenza in Valle, e
dall'altro, quasi sotto banco, fa sparire un servizio per
convogliarlo nel "mare magnum" dei servizi che fanno capo alla
FINSIDER.
Ciò non pone la trattativa Regione-COGNE sotto una luce
benevola, anzi, a mio avviso, ed è sintomatico della presenza di
altre intenzioni. Mi auguro che ciò che sto per dire non si
realizzi mai, ma, se è vero anche l'interessamento di alcuni
privati nei confronti dello stabilimento aostano, non vorremmo che
un eventuale accordo con la Regione da parte della DELTASIDER fosse
una mossa tattica per conseguire determinati obiettivi ed impegni
con l'Amministrazione regionale, per poi trasferire tutto il
pacchetto ad un privato, così la Regione potrebbe anche essere in
qualche modo ricattata con la giustificazione che non si poteva
fare diversamente e che l'eventuale privatizzazione manterrebbe gli
impegni con essa sottoscritti.
Dico questo proprio perché la DELTASIDER non è mai stata molto
credibile sotto questo aspetto e del resto ha già presentato tre o
quattro piani di riconversione che, a distanza di tempo, sono stati
ritirati o sostanzialmente modificati.
A mio avviso, occorre trarre una lezione da questo tentativo di
trasferimento. Ci dobbiamo ricordare che la DELTASIDER solo a
parole dice di voler mantenere certi livelli occupazionali, mentre
nei fatti si rivela molto più labile. Non vorrei che l'azienda
intendesse perseguire il disegno di scendere a 2000 occupati che
costituiscono il "plafond" ottimale per rimanere competitiva nel
mercato dell'acciaio.
Noi siamo seriamente preoccupati e ci auguriamo che il
Presidente della Giunta o l'Assessore abbiano notizie più fresche
delle nostre non solo sul trasferimento, ma su tutta la trattativa
Regione DELTASIDER, anche perché, nonostante il grande
interessamento, l'Amministrazione regionale sembra incontrare
notevoli difficoltà su alcuni aspetti non molto chiari.
Approfitto dell'occasione per toccare un argomento che ci sta
particolarmente a cuore: quello dei cassintegrati. Il mettere
continuamente in cassa integrazione a rotazione i lavoratori della
COGNE non può che essere l'anticipazione di tempi più difficili.
Non vorremmo che in questo contesto i soldi dell'Amministrazione
regionale finissero nel calderone generale, piuttosto che venire
utilizzati come elemento di supporto all'occupazione nello
stabilimento aostano.
Forse non ci siamo mai posti il problema, ma potremmo anche
chiederci dove sono finiti i 18 miliardi che noi abbiamo versato
alla DELTASIDER per l'acquisizione del Quartiere COGNE. Qualche
dipendente della COGNE si pone questa domanda, perché non si è
visto alcun investimento locale atto a farci credere che i denari
pagati dall'Amministrazione non siano stati dirottati verso altri
lidi.
Non mi resta che attendere le risposte della Giunta, anche se ho
saputo che è stato convocato per la prossima settimana l'apposito
Comitato. Forse si sta finalmente muovendo qualcosa.
Se sarà confermata la notizia che si è riusciti a bloccare il
trasferimento del centro elettronico di calcolo, vuol dire che
siamo già in presenza di un dato di fatto che testimonia del ruolo
positivo svolto in proposito dalla Regione e che le dovrebbe essere
riconosciuto anche dai banchi dell'opposizione. Grazie.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Sarò piuttosto breve per due motivi. Il
primo è dovuto alla scelta di un metodo di lavoro per affrontare il
problema della DELTASIDER che è molto importante per l'economia e
per il mantenimento dei livelli occupazionali in Valle d'Aosta.
L'amministrazione regionale ha costituito un Comitato per
raccogliere la voce dei vari interessi operanti in Valle d'Aosta e
per rendere possibile una sintesi che non fosse solo una proposta
di alcune forze del Consiglio regionale, ma dell'insieme delle
forze politiche, parlamentari, sociali e degli enti locali che
operano nella nostra Regione.
Per questo motivo, ciò che è stato portato avanti, è stato
dibattuto e scelto come espressione collegiale e collettiva di
tutta la comunità e non solo di una porzione di essa. Mi riferisco
ovviamente all'incontro di Roma del 14 ottobre, che non è avvenuto
solo con l'IRI, ma anche con la FINSIDER e quindi con gli
interlocutori che hanno maggiori responsabilità decisionali.
Mi pare che l'interpellanza presentata dai Consiglieri Mafrica e
Millet chieda innanzitutto come sono stati portati avanti gli
impegni della Regione. Nell'incontro con l'IRI, con la FINSIDER e
con la DELTASIDER, come abbiamo riferito in sede di Comitato di
Coordinamento tre giorni dopo quell'incontro, abbiamo portato
avanti quanto era stato deciso dallo stesso Comitato. Dopo
quell'incontro e, vista la disponibilità dell'IRI di giungere ad un
protocollo d'intesa, l'Amministrazione si è fatta carico di
predisporre la bozza per un protocollo d'intesa Regione-IRI, che è
stata inviata al Presidente dell'IRI alcuni giorni dopo la riunione
del Comitato di Coordinamento, avvenuta il 17 ottobre e quindi la
bozza è stata inviata verso il 20 ottobre.
La risposta del Presidente dell'IRI è arrivata solo alcuni
giorni fa e questo giustifica la convocazione del Comitato di
Coordinamento per il giorno 17, affinché lo stesso Comitato possa
essere informato del contenuto della lettera e possa eventualmente
proporre un nuovo incontro con l'IRI. Infatti il Presidente Prodi,
nella lettera di risposta inviata al Presidente della Giunta, tra
le altre cose (sull'argomento si potrà essere più precisi in sede
di Comitato) conferma l'interesse dell'IRI a definire un programma
di collaborazione con la Regione Valle d'Aosta; ribadisce il ruolo
che può avere lo stabilimento DELTASIDER nel campo degli acciai
lunghi e speciali; dà un giudizio positivo sulle proposte da noi
avanzate sulla formazione del personale e sulla costituzione di una
società mista Regione-DELTASIDER per un Centro Sperimentale
Metallurgico, nonché sul metodo scelto per una consultazione
periodica tra IRI, FINSIDER, DELTASIDER e Regione.
Cito sempre la lettera dello stesso Presidente Prodi, datata 27
novembre e giunta all'Amministrazione regionale il 4 od il 5
dicembre, cioè alcuni giorni fa, per ricordare che egli ritiene
importante e valuta positivamente "la costituzione di una entità
societaria autonoma". Dice anche che ha sottoposto all'esame della
FINSIDER e della DELTASIDER la bozza di protocollo d'intesa che noi
abbiamo inviato all'IRI.
Noi abbiamo subito convocato il Comitato di Coordinamento per
sottoporgli le scelte-sintesi dell'Amministrazione regionale e
abbiamo chiesto un incontro con l'IRI per cercare di stringere i
tempi anche se, purtroppo, non dipende tutto solo da noi.
Dimenticavo di dirvi che, con i rappresentanti delle
Organizzazioni Sindacali della Valle d'Aosta mi sono incontrato con
i rappresentanti nazionali delle stesse Organizzazioni Sindacali,
presso la sede di Roma della F.L.M.. All'incontro erano presenti i
delegati della F.I.O.M., della F.I.M. e del settore metalmeccanici
della U.I.L..
L'iniziativa aveva lo scopo di illustrare le intenzioni della
Regione e di prevenire tentativi di giocare su due tavoli diversi,
e cioè che qualcuno potesse sfruttare la posizione sindacale
nazionale contro la Regione o far sorgere degli equivoci.
La riunione è servita quindi a chiarire la posizione della
Regione e ad illustrare le trattative in corso con l'IRI, la
FINSIDER e la DELTASIDER.
Nella riunione del 14 ottobre del Comitato di Coordinamento si
era detto che i punti fondamentali erano due: la proposta di
riorganizzazione interna dell'azienda e quindi la validità o meno
del piano, e la ricerca delle risorse necessarie per attuarlo. Da
un lato vi è la disponibilità della Regione, il cui intervento
finanziario è stato anche quantificato, ma dall'altro lato occorre
anche trovare altre risorse che rendano possibile la realizzazione
del piano.
Vi era stato, in tal senso, un impegno reciproco, da parte della
Regione e da parte dell'IRI, per fare un'azione congiunta affinché
la legge finanziaria del 1987 contenesse, non un intervento a
favore della DELTASIDER, ma un intervento a favore della Regione
per la reindustrializzazione della Valle.
Purtroppo gli emendamenti presentati alla Camera non hanno avuto
esito positivo a causa di quegli elementi di disturbo che
probabilmente il Consiglio regionale già conosce.
Questo è quindi uno dei punti ancora da definire, anche perché
(in questo mi riallaccio alle recenti notizie apparse sulla stampa
e sulle quali potremo essere più chiari in una sede diversa dal
Consiglio regionale, non certo per una questione di riservatezza,
ma per ovvie ragioni di prudenza) dal 1 gennaio 1986, è vietato
allo Stato e agli Enti locali intervenire a favore della
siderurgia. Questa circostanza ci è stata segnalata forse troppo
puntualmente e documenteremo in proposito il Comitato di
Coordinamento.
Credo che debbano essere considerate in questo quadro anche le
notizie apparse negli ultimi giorni sull'interesse di alcuni gruppi
privati verso la siderurgia pubblica italiana. Il quadro di
riferimento che io mi sono fatto può essere schematizzato come
segue.
La siderurgia italiana e quella europea attraversano un periodo
decisamente delicato. Io ho l'impressione che a livello nazionale
non si siano ancora fatte delle scelte e non si siano neppure
assunte delle decisioni precise e quindi ci manca un chiaro quadro
di riferimento.
Crediamo pertanto che in questo momento la stessa FINSIDER,
anche per la grande incidenza delle passività nei suoi bilanci, non
sia nelle condizioni migliori per effettuare delle scelte e quindi
noi riteniamo valida la scelta che noi, come Comitato di
Coordinamento, abbiamo effettuato di far riferimento all'IRI
piuttosto che alla sua finanziaria.
La situazione, quindi, sta in questi termini: abbiamo già
segnalato al Presidente Prodi l'ipotesi di un protocollo d'intesa;
nella sua lettera di risposta egli manifesta disponibilità a
continuare il dialogo e sembra esprimere una valutazione
complessivamente positiva sulle proposte da noi avanzate.
In sede di riunione del Comitato di Coordinamento cercheremo di
stringere all'osso le scelte da proporre all'IRI, al quale abbiamo
già richiesto un incontro.
In questo quadro di riferimento si sono inserite le notizie
relative all'intenzione dell'azienda di trasferire il Centro di
calcolo a Milano, per cui la Giunta, facendo seguito all'ordine del
giorno approvato da questo Consiglio regionale e trasmesso
tempestivamente ai responsabili della DELTASIDER, ha incontrato
ieri (9 dicembre) l'Amministratore Delegato ed il Presidente della
DELTASIDER. Al termine dell'incontro è stato sospeso il
trasferimento a Milano del Centro di Calcolo, in attesa che si
concluda la trattativa che vede coinvolte non solo la DELTASIDER e
la Regione, ma anche l'IRI e la sua Finanziaria.
L'obiettivo dell'Amministrazione è di arrivare in tempi rapidi
alla conclusione della trattativa, a ciò sollecitata anche da
particolari motivi di opportunità che però debbono trovare una
certa corrispondenza nell'interlocutore, anche perché nei confronti
dell'azienda si possono muovere appetiti non positivi, non solo di
privati ma anche di politici.
Credo quindi di rispondere alla domanda relativa al
trasferimento del Centro di Calcolo a Milano, con la conferma che
la precedente decisione è stata sospesa in attesa della conclusione
della trattativa in corso.
L'ultima domanda dell'interpellanza dei Consiglieri Millet e
Mafrica concerne il discorso del B.I.C. (Business Innovation
Center) e cioè dello strumento del quale l'I.R.I. si è dotato da
poco tempo per affrontare problemi occupazionali in alcune zone. Ne
abbiamo parlato in sede I.R.I. ed in modo più specifico con la
S.P.I. (Società per le Promozioni Industriali) che è un altro
strumento dell'I.R.I.
Quest'ultima ipotesi dovrebbe rientrare nel quadro della
collaborazione Regione-I.R.I. che dovremo definire. Per ora nel
nostro Paese dovrebbero essere stati costituiti solo due di questi
B.I.C., uno a Genova ed uno a Trieste; pare, però che vi sia
l'intenzione di istituirne un altro nella zona di Napoli.
Il B.I.C. ha, più o meno, i tratti delineati dagli
interpellanti. La logica della sua istituzione prevede la
promozione e la mobilitazione, in un'area nella quale esistono
problemi occupazionali, delle energie economiche, sociali ed
istituzionali per affrontare i vari problemi. Si tratta quindi di
un discorso di metodo più che di trasferimento di iniziative.
Il discorso con l'I.R.I. è aperto anche su questo punto e
dovrebbe inserirsi nel quadro più generale delle trattative
I.R.I.-Regione.
Sono stato molto lungo, contrariamente a quanto avevo affermato
all'inizio, ma posso concludere dicendo che faremo un discorso più
preciso e dettagliato, accompagnato anche da proposte operative, in
sede di Comitato di Coordinamento che è appunto convocato per
mercoledì 17 dicembre.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Prendiamo atto che per il momento
sembrano bloccate o non immediatamente esecutive alcune decisioni
negative della DELTASIDER e che non ci sia molto di concreto nelle
notizie allarmanti comparse sui giornali.
Ci riserviamo di tornare sulla questione in sede di Comitato di
Coordinamento, anche per approfondire gli aspetti particolari
dell'eventuale protocollo d'intesa tra I.R.I. e Regione.
Riconfermiamo la nostra volontà di agire all'interno di quel
Comitato per raggiungere al più presto delle condizioni di maggiore
sicurezza per l'occupazione nella DELTASIDER, però interverremo
ogni tanto, con interpellanze ed interrogazioni, per avere notizie
in merito tra un Consiglio e l'altro.
Si dà atto che dalle ore 16.52 assume la Presidenza il
Presidente BONDAZ.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Dichiaro la mia soddisfazione per
quanto ha detto l'Assessore, però credo che si tratti di una
soluzione tampone, perché la società intende ridurre da 43 a 17 il
numero degli attuali addetti al Centro di Calcolo. Questa
circostanza trova qualche elemento di riscontro nel bilancio di
previsione della società. Pertanto la questione del Centro di
Calcolo non è ancora risolta, ma solo sospesa. Per il momento
quindi siamo soddisfatti, però nutriamo alcune preoccupazioni sul
futuro dello stesso Centro.
Raccomandiamo di essere prudenti ed attenti nel risolvere la
questione del protocollo d'intesa e ci ripromettiamo di esporre
chiaramente le nostre opinioni in merito nella prossima riunione
del Comitato. Grazie.
