Classificazione
EDILIZIA
Edilizia residenziale



Oggetto del Consiglio n. 604 del 26 maggio 2021 - Resoconto
OGGETTO N. 604/XVI - Interrogazione: "Notizie in merito alla
pubblicazione del bando affitti ERP 2021".
Bertin (Presidente) -
Punto n. 15 dell'ordine del giorno.
Per la risposta, ha chiesto la parola l'assessore Barmasse, ne ha
facoltà.
Barmasse (UV) -
Alla domanda: "quali siano le azioni
intraprese dall'Amministrazione per garantire i pagamenti a coloro
che hanno effettuato l'adesione al bando 2020", posso dire che,
come già specificato nel corso del Consiglio regionale di aprile,
in occasione di iniziativa avente analogo argomento, vi sono delle
difficoltà oggettive legate al carico di lavoro della struttura
competente. Non intendo qui ribadire le motivazioni a suo tempo
esplicitate, ma assicuro che gli uffici stanno lavorando per
addivenire al più presto all'approvazione del bando. Non appena le
nuove disposizioni saranno adottate, si provvederà tempestivamente
alla liquidazione delle somme ai beneficiari ammessi a contributo
nel 2020 e che, ai sensi del nuovo bando, saranno in possesso dei
requisiti, reddituali non solo, richiesti per il mantenimento della
misura. Si tratta, per intenderci, di coloro che hanno percepito il
contributo nel corso dell'anno 2020 e che, nelle more
dell'approvazione del nuovo bando, hanno già consegnato la nuova
attestazione ISEE agli uffici competenti a condizione che siano in
possesso dei requisiti che saranno individuati nel bando 2021.
"Quali siano le azioni intraprese dall'Amministrazione per
pubblicare nella prima data utile il bando 2021": come sopra detto,
gli uffici stanno lavorando al fine di ultimare le verifiche
necessarie all'adozione del bando, che sarà sottoposto
all'approvazione della Giunta regionale dopo aver acquisito il
necessario parere favorevole da parte della competente Commissione
consiliare ai sensi di quanto disposto dal comma 4 dell'articolo 6
della legge regionale 25 marzo 2020. Purtroppo le risorse umane a
suo tempo richieste dalla Dirigente non sono ancora arrivate, ad
eccezione di un'unità di personale, che, avendo preso servizio a
metà aprile, è attualmente in fase di formazione e deve fornire
supporto contabile all'intera struttura dirigenziale. A tal
proposito si specifica che buona parte delle competenze dell'area
dirigenziale in questione di natura gestionale, cioè servizio
sociale professionale, richiede un'attivazione e un intervento
tempestivi per far fronte alle situazioni emergenziali di tipo
sociale, che sono peraltro in aumento in questa fase pandemica. In
ragione della particolare delicatezza del settore più prettamente
sociale della struttura in questione, per la quale dal 2019 sono
state più volte segnalate criticità di personale a cui non è stata
ancora fornita risposta, non è ipotizzabile distaccare risorse
umane presso l'Ufficio Coordinamento e sostegno alla locazione.
"Quale sia la data utile che l'Amministrazione ha individuato
per arrivare sia ai pagamenti dovuti, sia alla pubblicazione del
nuovo bando": allo stato attuale non è possibile fornire una data
precisa, posto che, oltre alle verifiche sul bando, permangono
ancora alcuni aspetti di dettaglio e alcune criticità risolvibili
relativamente al programma informatico per la gestione del
contributo. A tal proposito rammento che al 1° gennaio 2021, data
di passaggio delle competenze dall'allora Struttura edilizia
residenziale alla Struttura servizi alla persona, alla famiglia e
politiche abitative, il bando non era ancora stato predisposto e
l'elaborazione dell'applicativo per la gestione delle domande di
contributo era solamente in fase di avvio. Come già segnalato ad
aprile, l'utilizzo di un applicativo dedicato risulta
indispensabile in ragione della numerosità delle pratiche da
processare. Sono state infatti oltre 2.500 le istanze presentate
nel corso dell'anno 2020. Le risorse umane dell'Ufficio
coordinamento e sostegno alla locazione, assegnate alla gestione
del contributo in oggetto, sono tre e non è ipotizzabile che
processino manualmente le pratiche così com'è avvenuto lo scorso
anno. Tale gestione infatti, oltre a non essere rispondente
all'indicazione di dematerializzazione dell'attività
dell'Amministrazione pubblica, non risulta più funzionale non solo
in ragione della numerosità delle richieste, che peraltro si stima
in aumento rispetto allo scorso anno, ma anche in quanto non
permette l'estrazione di dati per categoria e impone la
consultazione di ingenti quantità di documentazione cartacea.
L'auspicio è di addivenire all'approvazione del bando entro la
prima metà del mese di giugno affinché si possa provvedere quanto
prima alla liquidazione della misura di sostegno economico a tutti
i beneficiari.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
Assessore, io le ho ripetuto questa
interrogazione perché è evidente che, in una crisi economica così
spiccante per le famiglie valdostane, avere un'ancora di salvezza è
assolutamente indispensabile, mi permetta di dirle, però, che sono
assolutamente insoddisfatto dalla risposta che le hanno compilato i
suoi uffici e le spiego perché: perché con una delibera di Giunta,
e nello specifico la n. 315 del 29 di aprile, si era scritto in
maniera molto chiara una cosa e gliela leggo: "la presentazione
delle domande dal bando 2020 in poi non dovrà avvenire entro una
scadenza fissa, ma sarà effettuata con la modalità sportello dal 1°
febbraio al 30 novembre di ogni anno in coincidenza con la
disponibilità dell'attestazione ISEE. Non occorrerà dunque
procedere annualmente come in passato all'apertura di apposito
bando con conseguente eliminazione dell'approvazione degli elenchi
degli ammessi e degli esclusi da parte delle Giunte. La domanda
presentata manterrà validità e non dovrà essere quindi ripresentata
ogni anno, ma solo aggiornata con procedure telematiche unicamente
in caso di variazioni di requisiti e/o dei documenti richiesti".
Questo significa che quella delibera approvata dall'allora Giunta
modificava il bando, in quale maniera? Nella maniera nella quale
chi faceva domanda nel 2020 e manteneva gli stessi requisiti negli
anni successivi non doveva aspettare l'apertura del bando ma si
doveva veder riconosciuti i soldi sul conto... no sul conto
corrente, direttamente al proprietario di casa. Ora, io mi chiedo:
ma gli uffici che hanno composto una tale risposta sono a
conoscenza di questa procedura o ritengono che i cittadini
valdostani che sono in difficoltà debbano aspettare che qualcuno si
decida a buttare fuori il bando?
Allora io prendo ad esempio - mi hanno mandato gli esempi di
numerose
mail
mandate - quella di una persona che il 10 di
febbraio scrive: "allego l'ISEE nuovo per l'aggiornamento al
sostegno di locazione, quando saprò quanto sarà il contributo per i
prossimi quattro mesi così da erogare l'importo esatto di affitto
al mio proprietario a marzo?", risponde l'ufficio: "se non ha
variato nulla rispetto alla domanda presentata nel 2020, non ha
bisogno di presentare nessun altro documento. Le erogazioni
relative al periodo marzo-giugno 2021 saranno esave - non è un
errore, hanno proprio scritto così: "esave" invece di "evase" -
dopo il 20 di aprile 2021". Loro quindi prevedevano che dopo il 20
di aprile 2021 sarebbero state fatte le erogazioni. Le erogazioni
vengono fatte di quattro mesi in quattro mesi, quindi ovviamente il
mese di aprile è corretto, ma vuol dire che tu paghi dopo il 20 di
aprile, non che aspetti il bando e fai un nuovo bando e devi
attendere di erogarlo. La persona in questione scrive il 12 maggio:
"buongiorno, volevo gentilmente sapere quando arriverà la lettera
nei mesi di marzo, aprile, maggio e giugno per il sostegno
dell'affitto". Risponde l'ufficio: "le pratiche sono in attesa
dell'approvazione del bando e al momento non è possibile dichiarare
con certezza se la sua domanda mantiene ancora i requisiti per
accedere al bando e in caso positivo di quale importo sia la
quota", ma questo va in palese contrasto con quello che diceva la
delibera di Giunta, cioè dice: tu depositi l'ISEE per via
telematica, lo mandi all'ufficio e, se rientra nei canoni, ricevi
il pagamento. Io non capisco davvero quale sia il problema, ci sono
delle persone che hanno aderito nel bando 2020, c'è una delibera di
Giunta che dice: d'ora in poi tu hai fatto la domanda, se rispetti
i canoni dell'ISEE, mandi l'ISEE e ti viene fatto il pagamento. Il
bando 2021 deve valere solo per i nuovi aderenti al bando affitti.
Io quindi la prego, Assessore, prenda da parte l'ufficio, gli dica
di pagare immediatamente gli affittuari, i Valdostani che hanno
fatto domanda nel 2020 che rispettano i canoni dell'ISEE e che poi
mandino fuori il bando 2021 per aiutare le persone in difficoltà,
ma quello che stanno facendo è in palese contrasto e violazione con
la delibera di Giunta n. 315 del 29 aprile 2020. Se glielo
spiegherà lei, bene, altrimenti poi verificheremo noi se qualcuno
ha pensato bene di procrastinare in maniera indebita queste
tempistiche alla faccia dei Valdostani che stanno affrontando la
crisi e che li ha colpiti duramente e a questo punto poi ne pagherà
le conseguenze.
Presidente -
Sono le ore 12:55 circa, vi propongo, se non
vi sono obiezioni, di sospendere qui i lavori del Consiglio.
Sospendiamo, non vedo obiezioni. Ci aggiorniamo alle ore 15:00.
Buon appetito.
---
La seduta termina alle ore 12:53.
