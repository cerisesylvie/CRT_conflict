Classificazione
DEMANIO E PATRIMONIO REGIONALE



Oggetto del Consiglio n. 2142 del 12 gennaio 2023 - Resoconto
OGGETTO N. 2142/XVI - Interrogazione: "Interlocuzioni tra la
Regione e il Comune di Aosta in merito alla soppressione del
vincolo urbanistico relativo all'edificio sede dell'ex Centrale del
latte.".
Bertin (Presidente) -
Il punto 21 e 22 saranno affrontati
congiuntamente al punto n. 39 dell'ordine del giorno, pertanto più
tardi. Passiamo dunque al punto n. 23. Per la risposta, l'assessore
Marzi.
Marzi (SA) -
Le interlocuzioni con il Comune di Aosta
hanno consentito di approfondire la tematica, condividendo
l'opportunità da lei richiamata e tra l'altro espressamente
indicata nelle premesse, già con la precedente iniziativa, cioè
quella di procedere all'eliminazione del vincolo urbanistico
d'istruzione presente sull'edificio, che attualmente ne limita
fortemente qualsiasi ipotesi di vendita e valorizzazione.
Nell'ottica di tale finalità condivisa, nel mese di aprile 2022
abbiamo organizzato un incontro con il Comune di Aosta e gli
Assessorati regionali all'istruzione e alla sanità, per verificare
la possibilità di eliminare il predetto vincolo. Dal confronto è
emersa la possibilità che il Comune di Aosta possa eliminare il
vincolo ad istruzione dell'area dell'ex Centrale del latte e
riposizionarlo sull'area dell'ex maternità, in quanto su
quest'ultima non vi è più un interesse pubblico a mantenere
l'attuale destinazione di interesse sanitario.
Successivamente, nel mese di giugno del 2022, il Comune di Aosta
ci ha comunicato per le vie brevi l'interesse da parte della
società Deval a individuare un'area in adiacenza ad Aosta idonea
alla realizzazione di una cabina primaria per la distribuzione di
energia elettrica, individuando in quella della ex Centrale del
latte una delle diverse opzioni percorribili, con valutazioni in
corso da parte della società stessa.
In data 22 dicembre scorso sono stato invitato a partecipare,
insieme al collega Caveri e ai rappresentanti del Comune di Aosta,
a un incontro promosso da Deval inerente all'ipotesi di realizzare
una cabina primaria di distribuzione di energia elettrica nell'area
della ex Centrale del latte. Nel corso dell'incontro Deval ha
riferito che, a seguito di proprie verifiche e valutazioni tra più
opzioni, l'area della ex Centrale del latte è risultata la
collocazione più idonea a ospitare la realizzazione di una cabina
primaria in aggiunta di quella sita in Via Monte Emilius.
Nell'incontro Deval ha motivato la necessità di realizzare una
nuova cabina di trasformazione, in ragione dei crescenti fabbisogni
che entro i prossimi anni vedranno come insufficiente la fornitura
derivata dall'attuale impianto di Via Monte Emilius, sottolineando
inoltre come lo sviluppo delle reti rappresenti fattore abilitante
per la transizione energetica.
In merito al secondo quesito, a seguito dell'incontro abbiamo
immediatamente attivato interlocuzioni tra la struttura regionale
del patrimonio e la società, per verificare come procedere
nell'eventuale ipotesi di trasferimento del bene, che consentirebbe
il recupero di un fabbricato in stato di degrado e della vasta area
in cui lo stesso è inserito, per destinarlo ad attività che il
Comune di Aosta ritiene di pubblica utilità per la città e che
quindi viene valutato compatibile dal Comune stesso come
possibilità di variare la destinazione d'uso per consentire la
possibile nuova realizzazione. Gli approfondimenti tengono conto
del riconosciuto pubblico interesse che riveste l'attività di
distribuzione di energia elettrica in linea generale.
Qualora pervenga agli uffici regionali una manifestazione di
interesse sia dalla società in questione che da qualsiasi altro
soggetto titolato a proporsi per l'acquisizione dell'area, con un
progetto di valorizzazione della stessa, l'istanza sarà trasmessa
al Comune di Aosta per le conseguenti valutazioni di competenza
rispetto alla destinazione urbanistica e all'attestazione del
pubblico interesse del progetto rappresentato, nel pieno rispetto
naturalmente dell'autonomia comunale nel definire i propri assetti
urbanistici, come tra l'altro da lei richiamato sempre nelle
premesse di quest'iniziativa.
Presidente -
Per replica, il consigliere Distort.
Distort (LEGA VDA) -
Grazie, Assessore, per la risposta.
Quando a maggio 2021 noi avevamo presentato in Consiglio
intendimenti in merito all'utilizzo dell'edificio sede ex Centrale
del latte e dell'area annessa, lei Assessore aveva risposto che in
data 10 maggio 2021 erano iniziate delle interlocuzioni con il
Comune di Aosta. Noi le abbiamo lasciato il tempo tecnico
necessario, abbiamo comunque detto che avremmo vigilato sul
prosieguo, e così la promessa è mantenuta; ecco il motivo di
quest'interrogazione.
Diventa interessante sapere che qualcosa si è mosso, benché con
aprile 2022 un incontro ricognitivo con il Comune, a giugno 2022
una comparsa della manifestazione d'interesse di Deval per la
cabina primaria, e il 22 dicembre un incontro con Deval per
approfondimenti riguardo a quest'iniziativa, a questo progetto.
È chiaro che da qui io prendo atto della risposta,
l'interrogazione si conclude qui. È chiaro che diventa interessante
capire se il percorso di valorizzazione del bene pubblico,
dell'edificio ex Centrale del latte e dell'area annessa sia il
miglior percorso di valorizzazione. Si tratta di capire, perché noi
sappiamo benissimo che una valutazione su un bene immobile dipende
da vari fattori: uno dei fattori è che cosa ci voglio fare e che
cosa ci posso fare. Se io dovessi comperare un'area su cui sorge un
edificio importante e in quell'area io voglio realizzare un
parcheggio a raso, è chiaro che la mia diventa una proposta che
abbassa il valore di vendita o comunque di concessione del bene
tendenzialmente, perché se l'obiettivo prescinde dai manufatti
esistenti e dal loro valore, dalla capacità edificatoria derivante
dallo stato attuale del bene immobiliare, è chiaro che il valore
automaticamente si abbassa.
È ovvio che non c'è più possibilità di replica, però già fin
d'ora anticipo una richiesta di approfondimento che arriverà in
seguito, per capire se diventa interessante per l'ente proprietario
del bene una soluzione di questo tipo, preso atto che Deval
potrebbe dire di essere a disposizione per un accordo assolutamente
vantaggioso per l'ente pubblico, quindi di conseguenza ecco che
rientriamo nei ranghi. La mia curiosità non è andare a fare i conti
in tasca a Deval, ma fare piuttosto i conti in tasca alla Regione,
nell'interesse del bene pubblico e nell'interesse della
collettività. Grazie comunque per la risposta e le auguro a questo
punto buon lavoro di approfondimento. Le ho dato un suggerimento,
ci lavori sopra.
Presidente -
Per una precisazione, prego assessore
Marzi.
Marzi (SA) -
Solo per puntualizzare una cosa in piena
coerenza con quanto rappresentato dal collega Distort. Nella
risposta abbiamo voluto particolarmente sottolineare, come tra
l'altro la sua esposizione evidenzia, la centralità che il
capoluogo regionale ha nella definizione, quindi nel cambiamento di
quelli che sono i vincoli urbanistici sulla zona.
Da quello che abbiamo potuto evidenziare nelle interlocuzioni
tra il 2021 e il 2022, il Comune di Aosta è particolarmente
sensibile al fatto che il vincolo urbanistico venga sostituito con
un altro della stessa dignità in termini di interesse pubblico. Per
cui è sicuramente da valutare tutto rispetto alla proposta che
Deval ha fatto, ma quello che abbiamo potuto cogliere, e credo che
il collega Caveri sia assolutamente d'accordo con me, è nel caso di
questa richiesta arrivata naturalmente da parte di Deval che
evidenzierebbe un'iniziativa di interesse pubblico, una particolare
sensibilità da parte del capoluogo regionale.
Rispetto invece al cambiare i vincoli urbanistici su quella
zona, con vincoli urbanistici non di pari dignità rispetto
all'interesse pubblico che ha l'attuale vincolo urbanistico
d'istruzione, abbiamo visto un pochettino più di timidezza. Ecco
perché nella risposta ho voluto evidenziare questo aspetto.
