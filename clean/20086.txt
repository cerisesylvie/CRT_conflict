Classificazione
DEMANIO E PATRIMONIO REGIONALE
INDUSTRIA


Resoconto integrale del dibattito dell'aula
Oggetto del Consiglio n. 71 del 24 settembre 2003 - Resoconto
OGGETTO N. 71/XII - Intendimenti in ordine alla cessione di
un'area di terreno alla Società Thermoplay di Pont-Saint-Martin.
(Interpellanza)
Interpellanza
Premesso
- che la Thermoplay, industria di Pont-Saint-Martin in forte
crescita, ha da tempo manifestato la necessità di espandere la
propria struttura per fare fronte alle nuove esigenze produttive,
ipotizzando la costruzione di un altro insediamento adiacente a
quello esistente;
- che, per capitalizzare l'investimento, i titolari
dell'azienda hanno chiesto di potere acquistare l'area (di
proprietà regionale) nella quale si prevede l'ubicazione del nuovo
insediamento, ma la Pubblica Amministrazione ha negato la
disponibilità a venderla;
- che tale assurdo diniego rischia di vanificare un
importante progetto di sviluppo di un'impresa in Valle d'Aosta,
impedendo un cospicuo investimento da parte di un operatore
economico privato nonché una prospettiva occupazionale per molti
residenti;
tutto ciò premesso, i sottoscritti Consiglieri
regionali
Interpellano
l'Assessore delegato per sapere:
1) per quali ragioni è stata negata la vendita del
terreno;
2) se intende rivedere tale decisione paradossale;
3) se intende rinunciare a certi dogmi obsoleti e vincolanti
- come l'inalienabilità delle aree industriali - che sono fattori
inibitori di un reale sviluppo economico nella nostra regione, e se
non ritiene necessari e improcrastinabili la ridefinizione e
l'ammodernamento delle scelte di politica industriale, allo scopo
di garantire il consolidamento del tessuto produttivo e impedire la
perdita di competitività del nostro territorio.
F.to: Tibaldi - Frassy - Lattanzi
Président - La parole au Conseiller Tibaldi.
Tibaldi (CdL) - Sin dal momento in cui questa Giunta si è
insediata, abbiamo constatato, come gruppo consiliare, quanto poco
spazio sia stato dedicato, proprio a livello documentale,
all'industria nella sua accezione più ampia e quindi alla politica
industriale valdostana, alle strategie da intraprendere per poter
dare slancio e competitività alle imprese che operano nel nostro
territorio.
Abbiamo avuto poi la possibilità di constatare che in
un'intervista rilasciata dall'Assessore qualche giorno dopo il suo
insediamento su "Il Sole 24Ore", in particolare l'edizione
Nord-Ovest, l'Assessore faceva riferimento alla volontà di
sviluppare aree per gli insediamenti produttivi in Valle d'Aosta;
il titolo è significativo:
"Ferraris: spazi alle aziende".
Se leggiamo questo articolo, le cui intenzioni possono essere in
parte condivisibili, vediamo che l'Assessore afferma:
"… inoltre dobbiamo impegnarci
affinché si comprenda che chi fa imprese in aree montane come la
nostra, va incontro a un tale numero di disagi che le agevolazioni
che riceve non possono essere considerate dannose per la
concorrenza".
È una frase che può essere opinabile o meno,
frase che è stata smentita però - ironia della sorte! -, una
settimana dopo, da un articolo pubblicato sulla stampa che
evidenziava il caso di un'industria valdostana, la "Thermoplay", la
cui prospettiva di raddoppio è a rischio perché non ci sono spazi,
o meglio gli spazi ci sono, ci sarebbero, ma la Regione ha posto un
freno - poiché è proprietaria dell'area sulla quale dovrebbe
espandersi questo insediamento produttivo - per ragioni che, a noi,
paiono immotivate! Questo è il motivo che ci ha indotto a
presentare l'interpellanza in oggetto.
Ad onor del vero, la "questione Thermoplay" non è che sia del 25
luglio, come ha riportato la stampa; la stampa ha avuto la
capacità, la forza di dare evidenza pubblica a questo caso, che
naturalmente ci deve far riflettere, anche perché, a fronte di uno
stop proclamato dall'Assessorato guidato da Ferraris, c'è un
nord-est che è pronto ad accogliere l'azienda, quindi ad ospitare
non solo la parte di cui si prevede l'espansione, ma addirittura
tutta la azienda nella sua globalità.
Avendo un attimo approfondito le questioni - la classica
istruzione che si fa quando si presenta un'interpellanza -, ci si
rende conto che ci si trova davanti ad una decisione paradossale,
ovvero determinati "dogmi non scritti" impedirebbero alla Regione
di cedere a privati la parte delle aree produttive, o aree
produttive, e il privato che ha l'azienda in espansione, ha delle
prospettive di mercato e occupazionali, dice: "ma perché devo
investire in Valle d'Aosta quando non riesco a capitalizzare il mio
investimento, quando devo costruire su un'area che non è di mia
proprietà?"… a parte poi le difficoltà
che uno può avere nell'ottenere un finanziamento da un istituto di
credito...
Questo assurdo diniego rischia di vanificare un importante
progetto di sviluppo; non ci sembra che la Valle d'Aosta, in questo
momento, stia brillando per progetti di sviluppo imprenditoriale
che si stanno consolidando all'interno del perimetro regionale; ci
sembra piuttosto che la crisi che ha colpito "Eurolandia" e quindi
anche l'Italia, dissipi i suoi effetti infausti anche sulla piccola
regione alpina, che si chiama "Valle d'Aosta"! Da qui, le domande
doverose, Assessore, che forse le saranno già state fatte anche da
altre persone, da imprenditori, dalla stessa "Associazione
industriali valdostani", la quale, in una nota di cui è stato dato
ampio risalto pubblico, ha manifestato l'esigenza di una
flessibilità intellettuale nell'affrontare una politica industriale
più moderna, capace di generare sviluppo, uno sviluppo che non ci
sembra percepire in maniera così abbondante come qualcuno dichiara
sui giornali. Se ci sono elementi di criticità, questo è uno!
Un elemento di criticità che oggi vogliamo sottolineare, non
solo per quella che è una considerazione di una parte politica: è
naturale che abbiamo una sensibilità particolare nei confronti dei
ceti produttivi perché situazioni dimensionalmente inferiori
rispetto ad una "Thermoplay" si verificano anche per altri
imprenditori e artigiani; abbiamo visto anche per "l'area Cogne",
dove gli spazi concessi agli artigiani si sono ridotti a 11.000
metri nell'area riconvertita della "ex Cogne", mentre dal settore
artigianale stanno invocando superfici maggiori. Naturalmente, se
mancano le aree, mancano i presupposti per lo sviluppo: dove
costruiscono le proprie aziende gli imprenditori? Se mancano le
aree, manca la possibilità di strutturare le aziende, come se
mancano trasporti e comunicazioni efficienti, mancano le
infrastrutture! Questa è una considerazione di massima che facciamo
illustrando tale interpellanza, la quale chiede, innanzitutto, per
quali ragioni è stata negata la vendita del terreno alla
"Thermoplay", se questa decisione paradossale può essere oggetto di
revisione e, in terzo luogo, se la Giunta intende rinunciare a
questi principi che riteniamo obsoleti, limitativi e frenanti di un
autentico sviluppo in Valle, perché senza questi presupposti è
difficile trovare aziende che possono consolidarsi nella nostra
regione.
La storia industriale recente della Valle d'Aosta è purtroppo
ricca di fatti che sono più infausti che non fausti; non vorremmo
che questa collezione aumentasse, sarebbe meglio invertire la
tendenza! Più volte abbiamo avuto occasione di parlare con
l'Assessore, di confrontarci su queste tematiche: il "caso
Thermoplay" oggi le solleva e ne chiede una risposta concreta e
urgente!
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Ringrazio anzitutto il Consigliere
Tibaldi per l'interpellanza, che consente di chiarire la posizione
della Giunta sia sulla questione "Thermoplay" in particolare, sia
sulla questione generale dell'utilizzazione delle aree.
Per quanto riguarda la "questione Thermoplay", la Giunta, con
deliberazione n. 2606, aveva approvato, nel luglio 2001, la
costituzione di un diritto di superficie della società
"Thermoplay", per favorire l'ampliamento su un terreno di proprietà
regionale all'interno dell'area industriale di Pont-Saint-Martin
adiacente a quello che aveva già formato precedentemente la
costituzione di analogo diritto, tant'è che la "Thermoplay" si è
trasferita da Hône nell'area industriale di Pont-Saint-Martin nel
2000 e questo tipo di operazione - che è stata fatta con il ricorso
alla formula del diritto di superficie - ha consentito a questa
azienda un notevole incremento dei propri addetti che, da 60
originari nel 2000, oggi sono arrivati a 103. Il diritto di
superficie non è mai stato perfezionato dall'azienda, proprio
perché successivamente l'azienda ha modificato il proprio indirizzo
e ribadito la volontà di acquistare l'area.
Vorrei svolgere alcune considerazioni sul problema e poi dire
qual è la posizione sul caso specifico. La politica utilizzata
dalla Regione in questi anni per quanto riguarda l'utilizzo delle
aree ha risposto ad alcuni criteri. Bisogna ricordare che questo
tipo di politica è nata successivamente alla crisi dei settori
maturi industriali regionali della fine degli anni '70-inizio anni
'80, situazione che ha portato questa regione a trovarsi con intere
aree industriali dismesse, con aree che necessitavano politiche
specifiche di deindustrializzazione. Erano aree, queste, in cui era
necessario fare degli interventi di bonifica, di
reinfrastrutturazione, per renderle attrattive rispetto ad un
mercato che, a livello regionale, si dimostrava sempre più
competitivo; era quindi necessario un governo pubblico di queste
aree.
La proprietà pubblica delle aree è stato quindi un elemento di
deindustrializzazione. Non dimentichiamo che oggi, nel caso
specifico nell'area di Pont-Saint-Martin, ci troviamo, proprio
utilizzando questo strumento del diritto di superficie e della
locazione degli immobili industriali, ad aver raggiunto un numero
di occupati quasi pari a quello che avevamo negli anni '80 con la
chiusura dell'Ilssa Viola. Ci troviamo anche in una regione come la
Valle d'Aosta che ha solo l'11 percento del proprio territorio
antropizzato, quindi le aree hanno un particolare valore, sono una
merce rara. Inoltre, la proprietà dell'area da parte
dell'Amministrazione regionale o di società controllate consente,
nel caso di procedure concorsuali o di crisi aziendale, di
rientrare in possesso degli immobili industriali e poterli
ricollocare, cosa che in alcuni casi è stata fatta. È altrettanto
vero che vi sono imprenditori interessati all'acquisto dell'area e
altri che a questo non sono interessati, perché ritengono che
l'investimento dell'azienda debba essere volto più all'acquisto di
impianti che all'acquisto di immobili.
Premesso questo, vorrei sottolineare che l'impostazione adottata
fino ad oggi non deve considerarsi necessariamente immutabile, ma
un'impostazione che aveva legami precisi con una fase economica,
quella legata a un periodo di deindustrializzazione della Valle;
oggi, invece, l'Amministrazione regionale è orientata ad adottare
dei criteri che possano consentire - in alcuni casi, come in quello
della "Thermoplay" - di giungere alla vendita dell'area. Non siamo
contrari a questo tipo di soluzione, non lo siamo nel caso della
"Thermoplay", non lo siamo neanche in casi analoghi, soprattutto di
fronte all'affidabilità dell'impresa e a un profondo radicamento,
come diversi imprenditori hanno manifestato, nei confronti della
Regione.
Una regione, quindi, che può utilizzare un mix di interventi
diversi: la locazione degli immobili; l'utilizzazione per chi
intende farlo in diritto di superficie; infine, come criterio da
valutare con grande attenzione, ma come una cosa da utilizzare, la
vendita dell'area. Per giungere alla vendita dell'area c'è da
affrontare e risolvere un altro problema, che è quello legato alle
disposizioni della legge regionale n. 12/97, relativa
all'alienazione di immobili del patrimonio regionale: tale legge
non prevede il ricorso allo strumento della trattativa privata, ma
dell'asta. Vi rendete conto che uno stabilimento come quello della
"Thermoplay" oppure il territorio adiacente, se venisse messo
all'asta… non è certo un servizio
positivo che facciamo all'imprenditore!
Per quanto riguarda le questioni poste al punto terzo, vorrei
ricordare che questo Consiglio ha approvato nella scorsa
legislatura la legge n. 6, relativa alle incentivazioni nel settore
industriale e artigianale; all'articolo 2, la legge prevede che
venga definito un programma triennale per lo sviluppo
dell'industria e dell'artigianato, programma che deve essere
sottoposto all'approvazione del Consiglio regionale. Io direi di
richiamare, in questa sede, un confronto su quali sono gli
orientamenti, le linee di politica industriale che si intendono
perseguire, una valutazione degli interventi fatti finora, le
risorse finanziarie che si intende utilizzare per lo sviluppo di
questo settore economico.
Per quanto riguarda "l'area Cogne" e le aree destinate agli
artigiani, vorrei solo precisare che, ad oggi, le aree destinate ad
insediamenti artigiani sono di 16.700 metri quadrati contro una
previsione, che era prevista nell'accordo di programma con il
Comune di Aosta di 5000 metri quadrati dedicati a queste imprese.
Ci troviamo ad avere dedicato più di 3 volte quanto concordato con
il comune, cosa sulla quale il Comune di Aosta è d'accordo, e credo
che, da questo punto di vista, abbiamo cercato di affrontare
positivamente le richieste provenienti dagli artigiani. Con questo
ho chiuso.
Président - La parole au Conseiller Tibaldi.
Tibaldi (CdL) - Assessore, lei conclude dicendo: "con questo è
tutto"; noi diciamo che questo è poco, perché non ci sono elementi
di particolare novità rispetto a ciò che già conosciamo o che già
potevamo immaginare.
Il fatto che lei ci dica, oggi, che non siete contrari alla
vendita del terreno, è un'affermazione da lei già rilasciata,
sempre sulla stampa, sabato 26 luglio 2003, con l'impegno di
portare la "vicenda Thermoplay" all'attenzione dell'Esecutivo a
breve scadenza. L'Esecutivo è qui riunito; ci piacerebbe sapere se,
oltre a dire che non siete contrari alla vendita del terreno
relativamente al "caso Thermoplay" - ma non solo - se l'Esecutivo
si è chinato sul problema! A distanza di due mesi ci piacerebbe
sapere se dall'Esecutivo emana qualche determinazione. Guardando le
vostre determinazioni che ci vengono settimanalmente consegnate,
non mi risulta abbiate assunto deliberazioni sul "caso Thermoplay".
Non ci sembra che la Giunta si sia piegata sull'argomento; se poi
lo ha fatto, ha deciso qualcosa, quali sono i tempi e le modalità
di questa decisione… perché
forse… più che dare una risposta vaga a
noi, c'è l'imprenditore che sta ottenendo una risposta più
puntuale, e come lui la stanno ottenendo forse i lavoratori che
stanno lavorando in quell'azienda e coloro che hanno aspettative di
nuova occupazione… ecco le prime
risposte concrete a chi si devono dare!
Per quanto riguarda la considerazione generale che lei ha fatto
all'inizio della sua risposta, le aree sono una merce rara in Valle
d'Aosta, solo l'11 percento del territorio antropizzato può avere
una destinazione di tipo industriale. Sappiamo che l'orografia
valdostana è difficile, lo ha detto anche lei nell'intervista che
ha rilasciato su "Il Sole 24Ore", direi che è opinione condivisa,
però abbiamo anche visto in questi anni con che criteri avete
portato avanti il governo delle aree e degli insediamenti! Lo
abbiamo visto con diverse interpellanze e interrogazioni proposte
dal nostro gruppo consiliare nella scorsa legislatura, in cui sono
emerse una serie di situazioni di criticità, dove per "criticità"
si intende il mancato pagamento delle pigioni da parte delle
imprese. Avete completamente perso il controllo e il monitoraggio
della situazione; per governarle così, certe aree è meglio venderle
a chi ha la solidità economica per poter implementare uno sviluppo
di cui la Valle d'Aosta ha bisogno. Non lo diciamo solo noi come
gruppo consiliare, ma lo dicono anche i suoi vicini di banco, forse
non direttamente, ma lo dicono attraverso la bocca critica del
sindacato.
Il sindacato SAVT Industria - se lei ha letto le recenti
dichiarazioni che sono apparse su un comunicato - esprime forte
preoccupazione per la situazione industriale valdostana e
sottolinea come la lentezza decisionale e operativa riscontrata
nell'ambito dell'Amministrazione regionale competente abbia
contribuito ad indebolire una situazione già precaria. Tutto
quell'ottimismo che mi è sembrato di captare dalle sue parole viene
quindi smentito non solo da noi, ma anche dai suoi vicini di
banco!
Per quanto riguarda la legge n. 6/2003, il cui articolo 2
prevede una pianificazione - finalmente in coda di legislatura è
arrivato un barlume, un'idea pianificatoria di quella che è la
politica industriale valdostana -, c'è da redigere un programma
triennale: anche qui, la Giunta potrebbe chinarsi in fretta su
questo problema che attende una soluzione da anni, non da poche
settimane; non è coevo del "caso Thermoplay", di cui ho parlato
prima.
