Classificazione
COMMERCIO



Oggetto del Consiglio n. 705 del 23 giugno 2004 - Resoconto
OGGETTO N. 705/XII - Disegno di legge: "Autorizzazione di spesa
per l'avviamento della Camera valdostana delle imprese e delle
professioni - Chambre valdôtaine des entreprises et des activités
libérales, istituita ai sensi della legge regionale 20 maggio 2002,
n. 7 (Riordino dei servizi camerali della Valle d'Aosta)".
Articolo 1
(Oneri per l'avviamento della Chambre)
1. Per l'anno 2004, alle spese necessarie all'avviamento
della Camera valdostana delle imprese e delle professioni - Chambre
valdôtaine des entreprises et des activités libérales, istituita ai
sensi dell'articolo 1 della legge regionale 20 maggio 2002, n. 7
(Riordino dei servizi camerali della Valle d'Aosta), stimate in
complessivi euro 519.300, provvede direttamente la Regione, previa
richiesta del presidente della Chambre.
2. All'eventuale ulteriore spesa necessaria per le finalità
di cui al comma 1 si provvede, per l'anno 2005, con legge
finanziaria.
Articolo 2
(Disposizioni finanziarie)
1. L'onere derivante dall'applicazione della presente legge è
determinato, per l'anno 2004, in euro 519.300.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2004 negli obiettivi programmatici 2.1.2 (Istituzioni
diverse) e 2.1.6.01 (Consulenze e incarichi) e vi si provvede
mediante riduzione di pari importo dello stanziamento iscritto al
capitolo 20080 (Finanziamento della Camera valdostana delle imprese
e delle professioni) dell'obiettivo programmatico 2.1.2.
3. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio, e, nell'ambito
delle finalità della legge stessa, variazioni tra gli obiettivi
programmatici di cui al comma 2.
Articolo 3
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président - La parole au Conseiller Fiou.
Fiou (GV-DS-PSE) - Il disegno di legge in esame vuole rispondere
all'esigenza di consentire che venga data attuazione alle prime
attività necessarie a configurare l'impostazione e il ruolo della
"Chambre", prima ancora che avvenga il trasferimento delle
funzioni.
Fino ad oggi, in applicazione della legge regionale 20 maggio
2002 n. 7 (Riordino dei servizi camerali della Valle d'Aosta), sono
stati costituiti gli organi camerali previsti dall'articolo 14
della legge stessa, cioè il Consiglio della "Chambre", i cui
componenti, eletti, sono stati nominati con decreto del Presidente
della Regione, 20 febbraio 2003 n. 127; il Comitato paritetico per
i servizi camerali, nominato con deliberazione della Giunta
regionale n. 43 del 19 gennaio 2004; l'organismo tecnico di
supporto al Comitato paritetico istituito con deliberazione della
Giunta regionale n. 1056 del 9 aprile 2004.
La scelta di avviare il trasferimento delle funzioni di
competenza della "Chambre" - in base all'articolo 15 della legge
istitutiva - quando saranno delineate, in ambito di Comitato
paritetico, le linee strategiche di attività della "Chambre" è
stata condivisa sia dalla Regione, sia dalla "Chambre" stessa; a
tal fine il Consiglio camerale, il Comitato paritetico e
l'organismo tecnico hanno avviato analisi e progetti per definire
il ruolo che la "Chambre" dovrà e potrà svolgere nel contesto
locale.
La legge n. 7 del 2002 ha poi previsto gli stanziamenti
regionali funzionali all'avvio dell'attività. Allo stato attuale la
"Chambre" non ha un proprio bilancio, né la possibilità di gestire
direttamente le risorse; di fatto è quindi necessario prevedere un
investimento finalizzato al progetto e all'avviamento. Con la
proposta in esame si intende consentire alla fase progettuale della
"Chambre" di utilizzare risorse ad essa destinate, con l'obiettivo
di giungere al suo concreto avviamento nei tempi previsti e con il
raggiungimento della reale e positiva prospettiva di svolgere un
ruolo non solo strumentale - il riferimento è ai servizi camerali
-, ma anche di progettualità e di strategie rivolte ad uno sviluppo
regionale che oggi appare complesso e per il quale occorre il
contributo di idee di tutte le componenti sociali ed
economiche.
Président - Je rappelle que la IIe Commission, ainsi que la IVe,
a donné son avis favorable à majorité. Je déclare ouvert le
débat.
La parole au Conseiller Tibaldi.
Tibaldi (CdL) - Più parti politiche anni addietro avevano
auspicato e invocato la costituzione di una camera di commercio in
Valle d'Aosta, tant'è che nel 2002 viene approvata questa legge n.
7 e si istituisce la "Chambre valdôtaine", una camera valdostana
delle imprese e delle professioni. Crediamo che questo disegno di
legge sia anche un'occasione per fare il punto sulla situazione
della Camera, a 2 anni dall'entrata in vigore della legge n.
7/2002. La Camera era vista come elemento propulsivo del sistema
economico valdostano, che necessitava di un ente di questo tipo a
modello di quelli che già esistono in altre regioni italiane,
quindi si è dato avvio a questa iniziativa legislativa che, come in
altre realtà italiane, dovrebbe essere un organismo snello,
efficiente, a servizio delle attività produttive e professionali,
come recita la stessa legge nelle sue finalità istitutive. La
Camera dovrebbe aver sostituito quell'organismo invece
"pachidermico" ed inutile, che inizialmente era stato forse
previsto in luogo di una vera e propria camera di commercio che si
chiamava "CREL" (Consulta regionale dell'economia e del lavoro) e
che aveva dimostrato tutta la sua inefficacia ed inopportunità
rispetto al nostro sistema economico locale. In realtà - lo si
evince dalla relazione che ha fatto prima il collega Fiou -, si
vede come le tappe di realizzazione di questa Camera di commercio
siano lente e macchinose. I componenti sono stati nominati con
decreto il 20 febbraio 2003, il Comitato paritetico il 19 febbraio
2004, l'organismo tecnico di supporto allo stesso Comitato il 9
aprile 2004, cioè si sta procedendo veramente a "passo di
lumaca".
Nella risposta ad un'interpellanza che è stata prima esaminata
l'Assessore faceva riferimento ai termini, sottolineando che erano
solo ordinatori; per carità, non saranno perentori, però
l'Assessore cita ad esempio i 5 mesi che sono occorsi per la
pubblicazione del decreto da parte ministeriale sulla Gazzetta
ufficiale. Forse lei ignora tutti i mesi che si sono resi necessari
per la Giunta - in particolare "l'Union Valdôtaine" - per
individuare il Presidente: si è consumata una vera e propria faida
intestina per individuare il Presidente della Camera, ne hanno
parlato anche i giornali! Forse non vi siete resi conto che in
realtà il progetto della Camera appare più che mai impantanato nei
termini e nelle modalità burocratiche per la sua costituzione; è
vero che adesso è ancora sotto tutela e per 18 mesi rimarrà sotto
la "vostra" tutela, però l'impressione è che questa Camera non si
abbia da fare, sia un ente scomodo che va ad affiancarsi all'ente
politico che in realtà ama controllare tutto e tutti e non esclude
il sistema economico.
Noi auspichiamo che venga dato questo ruolo propulsivo alla
Camera di commercio valdostana, come realtà omologhe hanno in altre
regioni, che ben presto questo ente, rappresentativo
dell'imprenditorialità e delle attività professionali, assuma e
acquisisca quella autonomia che di fatto è auspicata anche nella
legge n. 7/2002, ma che sembra faticosamente inseguirsi mese dopo
mese e a distanza di 2 anni siamo ancora lì, a un investimento -
così viene definito questo impegno di spesa nel disegno di legge n.
25 - finalizzato al progetto e all'avviamento. La fase di
realizzazione chissà quando arriverà. Magari gli Assessori che
vorranno rispondere a questi quesiti riusciranno ad essere più
convincenti.
Président - La parole au Conseiller Comé.
Comé (SA) - Per dichiarare il nostro voto favorevole, le
motivazioni del nostro sostegno a tale disegno di legge sono due,
una per la nostra posizione favorevole all'approvazione della legge
n. 7/2002 e in seguito esprimendo ancora un parere favorevole
all'atto della costituzione della Camera di commercio pur avendo
evidenziato gravi ritardi negli atti applicativi quali la nomina
del Presidente sottolineati in una nostra iniziativa.
Sicuramente da parte nostra vi è l'accordo per permettere alla
Camera di continuare il suo iter, però solleviamo ancora qualche
perplessità perché vediamo che vi sono dei periodi di stallo che
non permettono alla macchina di avanzare con regolarità; quindi,
pur dando il nostro appoggio, chiediamo da parte della Regione un
impegno a velocizzare le procedura che la Camera di commercio deve
mettere in atto per essere operativa nei confronti della sua
funzione.
Président - La parole au Conseiller Curtaz.
Curtaz (Arc-VA) - Il mio intervento sarà molto breve perché,
avendo già interloquito precedentemente con l'Assessore Ferraris,
alcune delle questioni che avrei dovuto trattare in questa
occasione sono già state trattate precedentemente. Mi limito ad
un'osservazione, che poi è una domanda anche un po' maliziosa che
sottopongo alla Giunta: non abbiamo capito se questo finanziamento
si rende necessario per una carenza normativa della legge
istitutiva della "Chambre", nel senso che non era stato previsto
questo lungo periodo transitorio, intercorrente fra il momento
istitutivo della "Chambre" e il momento in cui questa sarà
finalmente operante, quindi se la legge non ha tenuto conto di
questa eventualità e non ha disposto nulla in riferimento alle
spese, che pure sono necessarie, oppure se questo intervento
legislativo è conseguenza dei ritardi accumulati; questo aspetto
noi vorremmo che venisse definitivamente chiarito. Quello che alla
fine balza agli occhi è che la Regione, di fronte ad un organismo
che avrebbe dovuto essere autosufficiente, oggi si avvia a spendere
oltre 500.000 euro - circa un miliardo di vecchie lire - per
finanziare un'attività della "Chambre" che non c'è, per finanziare
un'attività che è forse anche necessaria, ma che è conseguenza di
qualcosa che è avvenuto nel frattempo. Questo mi pare un elemento
interessante da chiarire ma, per non farla troppo lunga e per
evitare di intervenire nuovamente, annuncio il voto del nostro
gruppo, che sarà un voto di astensione non solo per le perplessità
che abbiamo avanzato in precedenza e quelle che abbiamo testé
annunciato, ma anche perché ricordo che il nostro voto
sull'istituzione della "Chambre" non fu un voto favorevole, quindi,
coerentemente con quella decisione, oggi ci asterremo su questo
provvedimento.
Président - Je n'ai plus de collègues qui s'inscrivent à parler,
je ferme la discussion générale.
La parole à l'Assesseur aux activités productives et aux
politiques du travail, Ferraris.
Ferraris (GV-DS-PSE) - Molto brevemente. Anzitutto una
precisazione a quanto diceva il Consigliere Tibaldi, nel senso che
con questo disegno di legge si è soppresso il "CREL" proprio perché
le funzioni di consultazione e di concertazione con
l'Amministrazione regionale sono state attivate con il Patto per lo
sviluppo; quindi non era la "Chambre" il momento di confronto e
concertazione con l'Amministrazione regionale, ma all'interno della
legge istitutiva della "Chambre" vi è stata la soppressione del
"CREL" proprio perché si era verificata la necessità di adottare
uno strumento di concertazione che fosse più efficace di quanto non
lo fosse il "CREL" stesso.
Per quanto riguarda l'evoluzione della "Chambre", la
costituzione di un organismo come la Camera di commercio in una
realtà come la nostra, in cui dal 1946 non era operante neppure nei
termini in cui è stata operante nelle altre regioni, ha comportato
un allungamento dei tempi in parte di carattere burocratico. Qui
preciso che non era mia volontà di imputare alle lungaggini
burocratiche nazionali il ritardo dei tempi, sono pratiche queste e
tempi che si verificano laddove si va alla rielezione dei consigli
camerali e questi sono i tempi del Ministero.
Vorrei però fare una notazione più politica: nel momento in cui
si costituisce la Camera e la si costituisce a cavallo di 2
legislature, un ritardo nella realizzazione è dovuto ai tempi delle
elezioni: vi era, infatti, un'ipotesi di soluzione ante elezioni;
concordemente con le associazioni di categoria, però, si è pensato
di rinviare a dopo le elezioni la definizione di questo. Un
ulteriore allungamento dei tempi è dovuto al fatto che la posizione
assunta dalla Giunta era quella di cercare di concordare con le
associazioni rappresentate nella Camera di commercio un nominativo
unitario, il nome del Presidente, cosa che ha avuto tempi di
gestazione sufficientemente lunghi.
Non vorrei qui dare letture maliziose, questo lo lascio agli
interventi più politici, ma quello che si è verificato è che, non
essendoci stata una camera di commercio, che è uno strumento di
organizzazione degli interessi fra le diverse associazioni, in
Valle d'Aosta non vi è mai stato un momento in cui le associazioni
al loro interno trovavano delle soluzioni comuni. Questo ha
comportato un allungamento dei tempi, perché qualcuno può dire che
la legislatura si è avviata nel luglio 2003, ma si è comunque
dovuto aspettare ottobre per avere un presidente. Ritardi ve ne
sono stati, ma sono ritardi dovuti al fatto che si tratta di
costruire un organismo che deve essere caratterizzato da autonomia:
questo è scritto a chiare lettere nella legge e questo deve essere
fatto. È altrettanto vero che, nel momento in cui si costruiscono
degli organismi nuovi e non li si vuole costruire con atti di
imperio, il che sarebbe una contraddizione in termini di rispetto
all'esercizio dell'autonomia, ci vogliono dei tempi per far
maturare delle decisioni. Credo però che il disegno di legge
attuale vada nella direzione di accelerare i tempi: a questo punto
la Camera è nelle condizioni di avere delle risorse che le
consentono di finanziare la propria attività, nonché di avere un
minimo di struttura.
Nel frattempo si è proceduto alla costituzione dell'organismo
tecnico di supporto, organismo che è stato costituito con
rappresentanti che sono del mondo camerale nazionale: abbiamo
scelto dei tecnici perché, siccome si tratta di un lavoro tecnico,
abbiamo preso a riferimento dei tecnici che operano in Piemonte, in
Liguria, più una rappresentanza locale, la "Finaosta" e l'
Università. Questo organismo ha già operato in due direzioni: una,
ipotizzare la costruzione di un osservatorio delle attività
economiche; due, fare un censimento dell'attuale situazione delle
funzioni camerali così come sono suddivise nei vari assessorati,
proprio per ipotizzare quali sono le funzioni che devono essere
trasferite, con quali tempi e con quali organici. Siamo in una fase
preparatoria, però è un lavoro che sta andando avanti abbastanza
bene.
Per quanto riguarda la domanda maliziosa del Consigliere Carlo
Curtaz, ovviamente la predisposizione della legge è fatta per
accelerare i tempi; se avessimo avuto una Camera, con propria sede
e proprio bilancio, non saremmo venuti in Consiglio. Al momento,
stante la situazione, questo è l'unico strumento che ci consente di
attivare il finanziamento della Camera, quindi questa gestione, che
non era prevista dalla legge, consente di accelerare i tempi,
altrimenti avremmo dovuto aspettare alla fine dell'anno per andare
alla costituzione della Camera, alla definizione di un bilancio,
allo statuto della Camera, con un ulteriore allungamento dei
tempi.
Président - Nous examinons les articles.
Je soumets au vote l'article 1er:
Conseillers présents: 30
Votants: 25
Pour: 25
Abstentions: 5 (Curtaz, Frassy, Riccarand, Squarzino Secondina,
Tibaldi)
Le Conseil approuve.
Président - Je soumets au vote l'article 2:
Conseillers présents: 30
Votants: 25
Pour: 25
Abstentions: 5 (Curtaz, Frassy, Riccarand, Squarzino Secondina,
Tibaldi)
Le Conseil approuve.
Président -Je soumets au vote l'article 3:
Conseillers présents: 30
Votants: 25
Pour: 25
Abstentions: 5 (Curtaz, Frassy, Riccarand, Squarzino Secondina,
Tibaldi)
Le Conseil approuve.
Président - Je soumets au vote la loi dans son ensemble:
Conseillers présents: 30
Votants: 25
Pour: 25
Abstentions: 5 (Curtaz, Frassy, Riccarand, Squarzino Secondina,
Tibaldi)
Le Conseil approuve.
