Classificazione
TRASPORTI E VIABILITÀ
Viabilità


Resoconto integrale del dibattito dell'aula
Oggetto del Consiglio n. 2225 del 23 ottobre 1996 - Resoconto
SEDUTA POMERIDIANA DEL 24 OTTOBRE 1996
OGGETTO N. 2225/X Modifiche al progetto relativo alla viabilità
di accesso allo stabilimento Meridian S.p.A. di Verrès. (Reiezione
di mozione)
Mozione Visto il progetto di allargamento delle vie di accesso
allo stabilimento Meridian S.p.A. di Verrès e più precisamente Via
1° maggio e Via Glair;
Considerato che tali interventi incideranno per i prossimi anni
su una zona residenziale importante, che verrà interessata dagli
imponenti lavori di allargamento di Via 1° maggio, dal raddoppio
del sottopasso autostradale e dalla realizzazione di un nuovo
sottopasso ferroviario;
Rilevato come la realizzazione di tali lavori generi seri
pericoli e disagi per gli abitanti nella zona interessata;
Constatato come la costruzione dello svincolo nella suddetta
zona, comporterebbe un sicuro aumento del traffico in transito
sulla S.S. 26, richiedendo l'installazione dell'ennesimo semaforo
nel Comune di Verrès;
Appreso come l'intervento regionale in oggetto richiederebbe la
costruzione di una strada provvisoria per consentire l'accesso allo
stabilimento Meridian nel periodo interessato dai lavori di
allargamento di cui sopra;
Il Consiglio regionale della Valle d'Aosta
Impegna
la Giunta regionale a prendere in considerazione delle
alternative all'opera in progetto, sia per un mero risparmio
economico, sia al fine di limitare i disagi e la concentrazione del
traffico (soprattutto quello pesante) sulla S.S. 26 e nella
fattispecie a ridosso delle unità abitative citate in premessa.
F.to: Linty - Lanièce
Presidente Ha chiesto la parola il Consigliere Linty.
Linty (LNPIAP) Questa mozione nasce dall'esame del progetto
esecutivo per i lavori di realizzazione dell'accesso allo
stabilimento Meridian di Verrès; guardando questo progetto, si vede
come la zona compresa fra via Glair e via 1° Maggio venga
ampiamente interessata dai lavori. Non solo, si parla della
costruzione di due carreggiate in quella zona, si parla di parecchi
anni per la realizzazione dell'opera e di una soluzione alternativa
a questi lavori che vedrebbe l'accesso temporaneo per il tempo
necessario alla realizzazione della doppia carreggiata, che cesserà
la sua utilità nel momento in cui entrerà a regime l'accesso
principale.
É chiaro che lo svincolo in questione sulla SS 26 contribuirà a
creare dei disagi sia per le unità residenziali situate nelle due
vie di cui in premessa, sia per il traffico della statale che passa
da Verrès.
Sicuramente sarà necessaria l'installazione di un altro semaforo
a Verrès, e mi sembra che Verrès ne abbia già a sufficienza di
semafori senza che ve ne sia bisogno di un altro, quindi si chiede
con questa mozione un impegno della Giunta regionale per
considerare quanto meno un'alternativa a questa mole di lavori che
ha dei costi altissimi, un impegno che potrebbe essere con un
attimo di riflessione in più, analizzando eventualmente strade o
piste agricole che possono però diventare strade di accesso a
questo stabilimento, senza l'intervento di sbancamento che è
previsto in questo progetto.
Presidente É aperta la discussione generale.
Ha chiesto la parola il Consigliere Chiarello.
Chiarello (RC) L'avrei sottoscritta volentieri anch'io questa
mozione, dato che avevo fatto un'interpellanza e tutti l'avevano
presa con scetticismi. Oltre a tutto quello che ha detto Linty,
questa strada, che diventa un canalone proprio in mezzo a delle
case esistenti da decenni - sì, proprio un canalone che in certi
posti lungo la ferrovia è profondo più di quattro metri -, era una
soluzione che un anno fa, quando ho presentato l'interpellanza, si
poteva ancora discutere; non so adesso.
L'Assessore mi disse, all'epoca, che era tutto deciso, che il
Consiglio aveva approvato - so che l'Assessore e il Consigliere di
minoranza fra l'altro del PDS aveva votato contro -, lì c'è stata
una presa di posizione degli abitanti di quella zona perché questa
soluzione rende critico l'ingresso sulla statale e rende critico il
traffico sulla statale che come ha detto Linty a distanza di 100
metri ha un altro semaforo. Alcuni abitanti mi avevano fatto
rilevare che erano possibili altre soluzioni neanche tanto costose,
ma che non si erano volute valutare.
Presidente Se nessun altro chiede la parola, dichiaro chiusa la
discussione generale.
Ha chiesto la parola il Consigliere Lavoyer.
Lavoyer (ADP-PRI-Ind) Qua si potrebbe dare una risposta
lunghissima, cercherò di essere molto sintetico.
La premessa è che comunque questo problema è stato affrontato in
stretto contatto con il Comune di Verrès, e qui ho tutta una serie
di delibere, ho una mozione presentata dai consiglieri di minoranza
di quel comune, respinta dalla maggioranza del Consiglio comunale,
ho tutta una cronistoria di riunioni tenute con la popolazione, a
seguito delle quali, dopo aver spiegato qual era la soluzione dal
punto di vista tecnico proposta, il problema - soprattutto quello
che sollevava Chiarello adesso - si era notevolmente sgonfiato.
Ritengo che, allo stato delle cose, non avrebbe nessun senso che
l'Amministrazione regionale andasse a modificare una decisione che
è stata presa di concerto con il Comune di Verrès, ma non solo in
via informale, perché è una decisione presa con un accordo di
programma che ai sensi dell'articolo 27, comma 4, legge n. 142 è
stato oggetto di decreto del Presidente della Giunta regionale, che
recepisce i termini dell'accordo.
In questo senso l'Amministrazione regionale, pur andando ad
intervenire in un'area industriale di interesse regionale - e
questa è la motivazione per cui il finanziamento dell'intervento
viene fatto interamente dalla Regione, è il classico caso dove
l'intervento non viene calato dall'alto - fa un intervento che va
nella direzione di soddisfare quelle che sono state le scelte
dell'Amministrazione comunale. Si è parlato e si parla spesso in
questo Consiglio di autonomia dei comuni, questo è un caso in cui
qualsiasi altra scelta andrebbe nella direzione di disattendere
quanto ha deciso il Comune, soprattutto disattendere atti a suo
tempo già assunti anche dall'Amministrazione regionale.
Fatta questa premessa, quanto chiedono i firmatari della mozione
di per sé non è una cosa negativa, verificare se ci sono tracciati
alternativi; il discorso è che questo è già stato fatto, cioè la
verifica è stata fatta più volte ed esaminata da ogni punto di
vista. Ho delle relazioni lunghissime, mi limito ad estrapolare
alcuni passi. Leggo: "Il tracciato che si propone alternativo
presuppone lo spostamento del casello dell'autostrada, l'esecuzione
di un nuovo sottopasso ferroviario, esproprio di fascia di terreno
pari a circa 15 metri per una larghezza di oltre 1 km,
realizzazione della strada e delle opere d'arte e costruzione di un
nuovo ponte sul torrente Evançon".
É evidente che a fronte dell'indubbio vantaggio dato dal
collegamento diretto, tale intervento risulta più impattante e di
difficile realizzazione. Quindi era da evitare qualsiasi soluzione
alternativa a quella del collegamento diretto con l'autostrada,
tralasciando quello dell'anello più lungo, passando per l'attuale
accesso chiamato provvisorio ma che non è un accesso provvisorio,
perché anche quella è una strada prevista sul PRG, che ha funzione
di accesso provvisorio nell'immediato ma che successivamente va a
regolamentare in modo più corretto tutta la viabilità all'interno
della zona industriale.
Peraltro ci sono tutta una serie di motivazioni che stanno alla
base della scelta che è stata fatta - preciso - dal Comune e
dall'Amministrazione regionale: la scelta che proponiamo recupera
la viabilità esistente pertanto non deve essere preceduta da
varianti urbanistiche e conseguenti impatti ambientali, limita al
minimo l'occupazione di terreni privati e quindi i relativi costi
per gli espropri, trattandosi appunto di allargamenti e rettifiche
dell'attuale sede viaria, realizza un sottopasso autostradale di
dimensioni ridotte pari ad una sola carreggiata e mantiene quello
esistente, destinato alla carreggiata opposta, con il vantaggio di
garantire il collegamento dell'area produttiva anche in fase
esecutiva, elimina gli attuali angoli morti e zone di visuale
limitata che costituiscono un serio pericolo per chi transita a
piedi o in bicicletta in via Glair, è fattibile e realizzabile nel
medio termine - noi calcoliamo in circa 3-4 anni con tutte le
autorizzazioni ANAS e FF.SS., mentre i tempi per un tracciato
alternativo sarebbero lunghissimi con pratiche di esproprio,
variazioni di strumenti urbanistici -, riorganizza la circolazione
pedonale con adeguati marciapiedi protetti dalla sede viaria con
guardrail come prescritto dal Comune.
Rispetto a tutte le problematiche che evidenzia Chiarello,
intanto quando parla di canalone quella è una situazione esistente,
mentre il progetto prevede un collegamento viario e pedonale con le
attuali strade esistenti che senz'altro andrà ad abbellire la zona.
In ultimo arriva in una posizione baricentrica all'interno
dell'area industriale.
Per quanto riguarda il semaforo, il progetto non mi pare preveda
il semaforo, prevede invece degli accessi, una pista di
decelerazione tipo quella che abbiamo realizzato per Brissogne e
Saint-Marcel.
Quindi a me pare che, al di là di quelli che sono i contenuti
della mozione, di quelle che possono essere le posizioni e i
vincoli che ha l'Amministrazione regionale, legata anche a questo
accordo di programma e ad una decisione presa dal Comune di Verrès,
questa sia la soluzione ottimale. Non vedrei assolutamente la
possibilità di rendere definitivo il tracciato alternativo, perché
questo vorrebbe dire far transitare i mezzi di scarico e di carico
all'interno del paese con un circuito ben più difficoltoso.
Chiederei, visto anche le determinazioni del Comune che mi ha
trasmesso la delibera e tutta una serie di considerazioni che
stanno a suffragare la scelta che è stata fatta, e visto anche che
nel mio intervento motivo che il tracciato alternativo è stato
esaminato, chiederei ai firmatari della mozione di ritirarla,
altrimenti ci asterremo.
Presidente Ha chiesto la parola il Consigliere Linty.
Linty (LNPIAP) Devo esprimere la mia soddisfazione, perché oggi
si è parlato di autonomia dei Comuni come mai non se n'è parlato in
tre anni in una seduta del Consiglio, ne faccio tesoro perché non
si sa mai, può venire in futuro pro domo mia...
Volevo riferirmi al discorso dell'imponenza dei lavori, di
quanto costano - sono parecchi miliardi -, alla durata, perché
sappiamo bene che quando si prevedono 3-4 anni in progetto, se va
bene - non per colpa di nessuno - diventano 5-6, e perché è
sicuramente vero che il Comune è stato interessato, però credo che
compito di un amministratore regionale sia anche quello di usare il
buon senso. Mi spiego. Supponiamo che Paolo Linty da qui a 20 anni
diventi sindaco del Comune di Issime piuttosto che di Gressoney e
presenti una proposta incredibile di tunnel, di sopraelevate a
Issime, per non danneggiare l'autonomia di quel Comune si
finanziano con 5-6 miliardi le sopraelevate? Si porta cioè
l'intervento in Consiglio, dicendo che è il Comune che vuole così?
Sì, il Comune vuole così, ma visto che il finanziamento è a totale
carico della Regione, la progettazione è a totale carico della
Regione, in questo caso il Comune può anche essere fatto ragionare
nel senso che, vista l'imponenza di queste opere, una pausa di
riflessione in più poteva esserci.
Si dice che sono state fatte delle verifiche guardando i
problemi che poteva dare l'esproprio di suolo privato per poter
allargare quella fascia o costruire il sottopasso presso la
ferrovia. Allora chiedo: si ha paura a dover mettere in atto tutte
le pratiche dell'esproprio, tutta la burocrazia? Si dice: facciamo
un vero sbancamento, due carreggiate, corsie di decelerazione;
premetto che me ne intendo molto poco di circolazione del traffico,
ma mi chiedo come fanno i TIR ad entrare sulla SS 26 senza una
regolazione semaforica con tutte le corsie di decelerazione e di
accelerazione che possiamo inventare, dal momento che quella è una
zona molto trafficata.
Quindi, visto l'impegno blando che potrebbe assumersi la Giunta
a soprassedere, a fare ancora un ennesimo tentativo per vedere se è
possibile ovviare a questo problema, annuncio che non ritiro la
mozione e chiedo che si voti.
Presidente Ha chiesto la parola il Consigliere Lavoyer.
Lavoyer (ADP-PRI-Ind) Apprezzo sempre l'ironia del Consigliere
Linty: non ho detto che abbiamo scelto questo progetto perché
scelto dal Comune; ho detto che è un progetto scelto di comune
accordo con il Comune, e questo era rafforzativo di un'analisi che
abbiamo fatto di tutte le alternative possibili.
In merito a quella dell'esproprio o del tracciato alternativo,
ho elencato prima tutte le problematiche che sottintendono a quella
soluzione, quindi lo spostamento del casello, i tempi
dell'esproprio, ma i costi anche dal punto di vista ambientale: una
striscia larga 15 metri per 1 km di lunghezza nell'unica area verde
ancora quasi disponibile nel Comune di Verrès, ci pareva che al di
là dei costi - ponte da fare sul torrente, spostamento del casello
- fosse un'alternativa assai più costosa e anche in questo caso non
condivisa dall'ente locale.
Quindi non è che se il Comune di Verrès ci proponeva una
soluzione che non condividevamo, comunque seguivamo la proposta, ma
è stata fatta un'analisi approfondita e in questo caso le
determinazioni alle quali è giunta l'Amministrazione regionale
coincidono con le esigenze del Comune. Come ho già detto prima, non
possiamo che astenerci sulla mozione.
Presidente Pongo in votazione la mozione:
Presenti: 28
Votanti e favorevoli: 7
Astenuti: 21 (Agnesod, Bavastro, Bionaz, Borre, Chenuil, Dujany,
Ferrraris, Lavoyer, Mafrica, Mostacchi, Perrin C., Perrin J.C.,
Perron, Piccolo, Riccarand, Rini, Squarzino Secondina, Vallet,
Vicquéry, Viérin D. e Voyat)
Il Consiglio non approva
