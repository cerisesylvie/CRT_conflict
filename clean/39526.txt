Classificazione
CONSIGLIO REGIONALE
Costituzione e funzionamento degli organi consiliari
OPERE PUBBLICHE



Oggetto del Consiglio n. 2683 del 5 aprile 2017 - Resoconto
OGGETTO N. 2683/XIV - Ritiro di mozione: "Presentazione alla
competente Commissione consiliare del Piano triennale dei lavori
pubblici, accompagnato dal Piano operativo 2017".
Rosset (Presidente) -
Proseguiamo con il punto n. 20
dell'ordine del giorno. Ha chiesto la parola il Consigliere Baccega
per l'illustrazione; ne ha facoltà.
Baccega (EPAV) -
Questa mozione è stata redatta quando il
Piano regionale dei lavori pubblici per il triennio 2017/2019 era
ancora fermo in Assessorato e in qualche modo la mozione voleva
spronare la Giunta affinché il Piano dei lavori pubblici fosse
presentato. In realtà venerdì, suppongo mettendo sotto frusta gli
uffici, il piano operativo è stato presentato in Giunta e quindi
comincerà il suo
iter
e il suo percorso. Questo ci dà anche
l'opportunità di fare alcune considerazioni su un comparto che da
sempre i colleghi hanno evidenziato come fortemente in
difficoltà.
Il piano dei lavori pubblici era sicuramente pronto a metà
febbraio, noi lo avevamo elaborato con la nostra maggioranza e
avevamo fatto tutta una serie di considerazioni. È un piano che
vede interventi per 176 milioni, ben lontani dai fasti di dieci
anni fa, però è comunque un primo segnale che va nella direzione di
una certa attenzione al settore dell'edilizia. È un piano che
ovviamente richiede tempi importanti per far sì che possa essere
programmato, che vede tutta una serie di confronti con i Sindaci,
con gli uffici, con i dirigenti delle diverse strutture impegnate,
e che comunque è stato predisposto in una logica di programmazione
e di semplificazione. Quello che ci preoccupa è che il lavoro di
questa nuova maggioranza non credo abbia il riconoscimento dovuto,
credo non ci sia la giusta attenzione.
Torno un momento al Defr, che aveva evidenziato le due tremende
crisi del 2009 e del 2012 per questa Regione, che proprio più volte
sottolineava la crisi dell'edilizia e che non si davano risposte in
termini occupazionali. Il vostro programma di governo, fatto di
urgenze, sottolinea ancora il perdurare della grave crisi economica
di carattere generale che genera un solco profondo tra le
istituzioni e i cittadini. Noi della maggioranza precedente, nel
passato percorso, avevamo dato grande importanza al comparto
dell'edilizia. L'obiettivo era soprattutto far ripartire il
settore, anche dal punto di vista occupazionale, e il 2016 e il
2017 davano già risposte importanti: si era fermata quella voragine
che in qualche modo era stata prevista e che continuava da oltre
dieci anni.
Io sono rimasto stupito, tutti siamo rimasti stupiti quando il
Presidente Marquis, intervistato in occasione dei
centocinquant'anni de
La Stampa
, ha affermato che nel suo
primo mese di Presidenza il problema reale di questa Regione era
l'occupazione: uno scivolone, suppongo. Guardando con attenzione la
vostra mozione di sfiducia, ho cercato di capire se c'era quella
giusta attenzione a questo comparto che ha perso più occupati negli
ultimi dieci anni e ho notato che nella relazione non sono mai
presenti le due parole chiave: "edilizia" e "lavori pubblici".
Questa è sicuramente da parte vostra una grave dimenticanza. So che
avete riconvocato la Consulta dei lavori pubblici, so che avete
riconvocato gli Ordini professionali per parlare della delibera
sull'agibilità che era stata concordata, ma non avete fatto cenno
alle prospettive future.
Mi rivolgo anche a lei, Consigliere Gerandin, che spesso ha
partecipato attivamente al dibattito sull'edilizia pungolando
l'altra maggioranza dicendo "datevi da fare, cercate di muovervi":
come ha fatto a non accorgersi di questa grave dimenticanza in
questo programma di governo della Giunta Marquis?
Consigliere Padovani, lo dico anche a lei: andare a passeggio
con la Camusso va bene, ma non avere coscienza che un percorso di
programma di una nuova Giunta non parli assolutamente di edilizia e
di lavori pubblici mi sembra quantomeno ingiustificato. È un fatto
grave, che secondo noi dobbiamo rimarcare, e devo dire che questa
grave dimenticanza al mondo dell'edilizia non piace assolutamente.
Cosa direte a Confindustria, cosa direte alla Cassa edile e agli
edili della Valle d'Aosta, all'Ente paritetico, alla CNA? Direte
che vi siete dimenticati.
Ritorno a lei, Consigliere Gerandin. Il 7 e l'8 febbraio, quindi
un mese fa, avete presentato, insieme al collega Roscio e al
collega Chatrian, un'interpellanza nella quale nelle premesse si
diceva: "rilevato come il settore dell'edilizia continui a soffrire
una grave crisi con la conseguente perdita di centinaia di posti di
lavoro" e poi "si richiedono quali azioni è previsto di mettere in
campo per garantire una maggiore efficienza dei lavori pubblici".
Era un mese fa. Adesso mi auguro che, sulla base di queste
considerazioni, ci sia da parte vostra la giusta attenzione ad una
sottolineatura che ci premeva assolutamente fare. Queste sono un
po' le grandi contraddizioni che, strada facendo, incontreremo
rispetto a questa nuova Giunta.
Cosa andremo a dire al settore idroelettrico, come potranno
collimare le esigenze del "Roscio-pensiero" all'ambiente rispetto
alle esigenze del settore idroelettrico? Cosa andremo a dire ai
Consorzi di miglioramento fondiario che reclamano acqua o altro?
Questi sono tutti percorsi che andremo a valutare strada facendo.
Cosa ci direte sull'edilizia scolastica? Sono molto curioso di
sapere quali definizioni prenderete sull'edilizia scolastica. Non
lo so, ritorno a dire che probabilmente questo "lo scopriremo solo
vivendo".
Questa mozione non può non essere votata, perché dice di portare
in Commissione un dibattito che deve essere a tutto tondo, nel
quale ci confronteremo sui tanti momenti che coinvolgono
l'edilizia, e sul quale noi avremo da dire la nostra confrontandoci
in Commissione.
Presidente -
Ha chiesto la parola il Consigliere Nogara;
ne ha facoltà.
Nogara (UVP) -
Il mio sarà un intervento brevissimo. Mi
scusi, Consigliere Baccega, ho sentito parlare del
"Roscio-pensiero", ma guardi che qui noi vogliamo fare le cose come
si deve! Lei non può parlare degli impianti idroelettrici così,
perché se c'era lei non c'era più acqua, non c'era più il minimo
vitale? Gli impianti idroelettrici dovevano funzionare alla grande.
Io penso che anche lei, come Assessore, se c'erano problematiche
del genere, avrebbe prestato un po' di attenzione. Qui non si
tratta di Roscio, di Pincopallo o del pensiero, ma di fare le cose
come devono essere fatte. Mi dice bravo, ma io dico bravo a lei!
Invece per lei bisognava avanti, sfruttare tutto quello che si
poteva e chi se ne frega del resto! Se questo è il suo pensiero,
meno male che c'è il "Roscio-pensiero"!
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Ringrazio il collega Baccega perché non
avevo intenzione di intervenire, ma qualcosa dovrò dire, visto che
sono stato chiamato in causa. Semplicemente per dire che io sono
felice che tutta la sua attenzione in questo momento sia posta in
un settore così importante e delicato. Avrà in me un prezioso
alleato, glielo posso garantire, su questo non c'è ombra di dubbio.
A me piace però confrontarmi sulla realtà dei fatti e la realtà dei
fatti è questa: quando voi presentaste il famoso "libro dei sogni"
dell'ultima maggioranza, le dissi che un programma del genere
avrebbe probabilmente impiegato non una, non due, e neanche tre
legislature, bensì quattro, e che forse non bastavano.
Il programma che è stato scritto è molto stringato, e la base di
tale programma - glielo posso garantire, Assessore, perché sono
stato uno di quelli che ha cercato di insistere in tal senso - è
che è molto meglio fare che annunciare. Nei grandi proclami, in
quel libro dei sogni in cui per anni c'è stato anche il Piano dei
lavori pubblici sul quale noi scrivevamo gli importi legati al
triennio, i lavori erano sempre gli stessi. Li riportavamo negli
anni, avevamo delle cifre roboanti - più di 150 milioni sul Piano
lavori - ma l'annualità era ben altra cosa! Negli anni voi avete
venduto una Valle d'Aosta che non esisteva. Per evitare di vendere
una Valle d'Aosta che non esiste, per quello che è il mio percorso
antecedente e per quello che sarà in futuro, penso sia molto più
importante dare risposte concrete, reali, veritiere.
Assessore, le ricordo che assieme alla minoranza di allora siamo
stati tra i primi, anzi, siamo stati coloro che hanno richiesto un
finanziamento straordinario di 3 milioni in finanziaria per far
ripartire i piccoli lavori dei Comuni. Sarà oggetto della prossima
mozione ma sono obbligato a citarlo, perché i fatti concreti per
noi sono questi. Certo, noi saremo attenti a quello che voi
chiedete con la prossima mozione. Sentirmi dire queste cose da un
Assessore che non abbiamo sentito fiatare negli ultimi due anni,
quando avete scippato, derubato gli Enti locali degli avanzi
d'amministrazione e lei non ha detto beh, che erano le classiche
risorse a disposizione per fare i piccoli interventi e il tutto
legato al fatto che non si potevano spendere perché c'era il Patto
di stabilità, quando altre realtà - glielo ricordo, Assessore,
perché l'ho detto in queste fasi - (vedi il Trentino) sono state
forse un po' più avvedute di noi (loro hanno le Comunità di Valle
al posto delle nostre
Unités
), hanno fatto il passaggio
delle risorse e hanno investito 180 milioni in conto
investimenti
... v
ede la differenza? Queste cose io le ho
dette in aula, ma sono state lettera morta! A me spiace sentirmi
citare per alcune cose, ma io non ho mai cambiato idea. La mia
attenzione sarà uguale e le posso garantire, ancora una volta, la
massima collaborazione. Sono felice che lei sproni questo Esecutivo
affinché trovi risorse in conto investimenti. La Valle d'Aosta è in
grande difficoltà e la difficoltà non è cambiata perché è cambiato
l'Esecutivo, la difficoltà è esattamente la stessa, anzi, stiamo
peggiorando. Siamo una Valle la cui chiave di lettura non è
politica e non può essere smentita, perché è un dato numerico. Ho
detto più volte che nell'ultimo anno abbiamo avuto 10 milioni in
meno di IRPEF, sono 10 milioni in meno di IRPEF che pagano le
piccole imprese: è un dato numerico e non può essere smentito
perché non è un dato politico.
Io torno a dirle: la mia attenzione sarà massima. Se lei farà
delle iniziative mi chieda pure, perché io sarò sicuramente dalla
sua parte; però, attenzione, non possiamo girare dall'altra parte e
scordarci il passato, perché il passato non vi ha reso gloria!
Presidente -
Ha chiesto la parola il Consigliere
Rollandin; ne ha facoltà.
Rollandin (UV) -
Non per intervenire sulla mozione,
perché Mauro Baccega ha detto già molto bene, ma ancora una volta
per smentire le affermazioni che il Consigliere Gerandin continua a
fare in quest'aula, e non solo, sul fatto che noi abbiamo tolto dei
soldi ai Comuni. Lui aveva tentato qui, in quest'aula, di far di
tutto per farci desistere dalla possibilità di utilizzare questi
fondi che sennò erano bloccati, e lui lo sa benissimo, tant'è che
tutte le volte chiedeva se per caso è stata impugnata la legge. La
legge non è stata impugnata. Noi abbiamo potuto utilizzare questi
soldi per i Comuni, non sono mancati per gli investimenti. Anche se
il Trentino ha fatto questa operazione utilizzando i fondi per gli
investimenti, noi li abbiamo utilizzati. Gli investimenti li
avevamo già dati ai Comuni. Se questi rimanevano fermi restavano
bloccati, e la sfido a dire il contrario. Quei soldi per tutti sono
stati bloccati e quindi la smetta di dire cose inesatte e
scorrette!
Presidente -
Ha chiesto la parola il Consigliere Gerandin
per il secondo intervento; ne ha facoltà.
Gerandin (GM) -
Solo per ribadire quanto affermato.
Collega Rollandin, le ricordo per l'ennesima volta che la Valle
d'Aosta è l'unica Regione d'Italia che ha fatto l'operazione del
prelievo dei fondi dagli avanzi d'amministrazione ai Comuni.
Neanche le Regioni a Statuto ordinario hanno osato tanto, nessuno
ha osato tanto. Sono bloccate, ma le hanno ancora in cassa... certo
che le hanno ancora! E voi, con la vostra operazione, non solo non
avete dato in conto investimenti nulla, ma avete pagato le spese
del sociale con questo, per cui è stata un'operazione - che
confermo - unica in Italia, di una Regione a Statuto speciale che
ha fatto dell'Autonomia speciale il fiore all'occhiello, che ha una
legge (la n. 48) per il finanziamento degli Enti locali, in cui
avete letteralmente messo le mani in tasca, cosa che neanche lo
Stato ha osato fare, nessuno ha osato farlo! E chi è stato più
avveduto (il Trentino), lo conferma lei, non solo li ha utilizzati,
ma ha fatto una legge
ad hoc
, li ha trasferiti alle
Unités
e ha fatto 180 milioni di investimenti. Ma cosa avete
fatto voi? Avete caricato sulla finanza locale delle leggi di
settore che non c'entravano nulla, vedi le pensioni di invalidità e
quant'altro. Questo è stato fatto in finanza nostra!
Presidente -
Ha chiesto la parola il Consigliere
Padovani; ne ha facoltà.
Padovani (GM) -
Vede, collega Baccega, se lei ci fosse
stato quel famoso 10 marzo avrebbe sentito il mio intervento, ma
era in un'altra stanza e probabilmente non l'ha sentito. Con il mio
intervento avevo richiamato l'assoluta emergenza nell'occupazione e
per quanto riguarda il lavoro, e certamente l'occupazione e il
lavoro passano anche dall'edilizia, soprattutto da quella serie di
piccoli interventi dei quali parlava il collega Gerandin. La
ringrazio per il suo interessamento alle mie frequentazioni, ma se
lei avesse sentito il mio intervento del 10 marzo non avrebbe fatto
questa domanda.
Presidente -
Non ci sono altri interventi, quindi
dichiaro chiusa la discussione generale. Ha chiesto la parola
l'Assessore Borrello; ne ha facoltà.
Borrello (SA) -
Prima di entrare nel merito della mozione
iscritta all'ordine del giorno, faccio un passaggio di carattere
politico generale. Penso non sfugga all'attenzione dei colleghi e
del popolo valdostano tutto che questo non è un Governo di inizio
legislatura. Siamo in un periodo terminale per quanto riguarda la
legislatura che abbiamo l'onore di rappresentare in quest'aula e,
di conseguenza, nell'andare a definire il programma di Governo non
abbiamo proprio voluto scrivere un "libro dei sogni". Abbiamo
voluto definire gli obiettivi puntuali, dei quali ci fidiamo
fortemente, però senza andare a sottovalutare gli aspetti di
carattere generale iscritti nelle poste di bilancio, tenendo conto
che abbiamo appena approvato un bilancio, e quindi i margini di
manovra all'interno del settore che ho l'onore di rappresentare in
questo momento sono legati anche alle disponibilità presenti
all'interno del bilancio appena approvato.
Ovviamente dal punto di vista politico manifestiamo forte
attenzione sulla necessità di verificare in maniera continuativa le
difficoltà del mondo del lavoro e siamo anche consapevoli delle
difficoltà connesse con la crisi dell'edilizia. In ogni caso
dobbiamo intervenire con i mezzi a disposizione in questo momento
cercando, nell'affrontare le tematiche e le problematiche, di dare
delle garanzie rispetto alla crisi del settore.
Voglio fare un altro passaggio in merito al metodo che abbiamo
voluto con il collega Roscio, al di là del contenuto della delibera
che è stata presentata in Giunta relativamente all'agibilità in
applicazione della legge regionale n. 1/2017: l'incontro con gli
Ordini professionali è stato più un discorso di forma che di
sostanza, perché abbiamo voluto presentarci. Nel momento in cui
doveva iniziare un percorso abbiamo voluto incontrare gli Ordini
andando a sottolineare il fatto che eravamo consapevoli della
concertazione che c'era stata con la precedente Amministrazione, a
seguito della delibera presentata all'interno della Giunta
regionale. Nel momento in cui ho avuto modo di interpretare questo
ruolo, ho preso atto del fatto che la delibera relativa al Piano
triennale dei lavori pubblici era stata iscritta all'ordine del
giorno della Giunta. Ovviamente voi capirete bene che, prima di
andare a portare e sostenere un atto così importante, io abbia
sospeso il tutto per poter approfondire le istanze presenti
all'interno dell'atto, e ho avuto modo di verificare il lavoro
svolto dagli uffici. Parallelamente mi sono confrontato con il
collega Chatrian per verificare che ci fosse la piena sostenibilità
finanziaria per portare avanti una delibera così importante, con
questi importi in gioco. E proprio allora è venuto fuori il fatto
che c'era un approfondimento da parte della struttura delle finanze
in merito alla sostenibilità. Da questo momento in poi sono passati
dieci giorni affinché la struttura competente potesse fare le
verifiche opportune.
Nel deliberato il collega cita il Piano operativo del 2017. Per
onestà intellettuale mi corre l'obbligo di andare a correggere
questo tipo di dicitura, in virtù del fatto che la legge regionale
n. 12/1996, quella relativa alla materia dei lavori pubblici, è
stata abrogata ed è sostituita dal decreto legislativo n. 50/2016
che prevede un percorso diverso per quanto riguarda il Piano
triennale dei lavori pubblici. Prima il Piano triennale dei lavori
pubblici aveva una programmazione diluita su tre anni e faceva i
passaggi in Giunta, Commissione, Consiglio e, successivamente, si
approvava il Piano operativo per l'anno di riferimento con un atto
di Giunta. Con il decreto legislativo n. 50 (nuovo Codice degli
appalti) questa procedura è cambiata: quello che era un mero atto
di programmazione è diventato un atto complessivo che prevede la
pianificazione triennale con all'interno l'elenco delle annualità
riferite al 2017, quindi contestuale all'approvazione del Piano
triennale di programmazione, con in più la novità dettata dal
Codice degli appalti: l'elenco biennale dei servizi attinenti
all'ingegneria e all'architettura. Quindi per la prima volta -
ripeto, non è merito mio, è un dettame che abbiamo ereditato dal
Codice degli appalti - si ha anche un capitolo ben definito e ben
identificabile per quanto riguarda i servizi di progettazione, che
con il Piano triennale che abbiamo approvato e l'elenco biennale
dei servizi di ingegneria e architettura consta di ben 16 milioni
di euro.
Ho voluto fare questa puntualizzazione per il semplice motivo
che da qui emerge anche la necessità - al momento del mio
insediamento non era ancora stato completato il percorso - di
recepimento, da parte delle strutture dell'Amministrazione
regionale, dei lavori da inserire all'interno dell'elenco delle
annualità. Voi capite bene che, se l'elenco delle annualità deve
correre parallelamente al Piano triennale dei lavori pubblici in
virtù dell'approvazione del Codice degli appalti, ho dovuto
aspettare che le strutture regionali andassero a inserire nel
programma informatico definito - si chiama SILP (Sistema
informatico per i lavori pubblici) - i progetti identificati
all'interno dell'elenco delle annualità. Fatto questo passaggio -
si parla di circa una settimana fa - la conclusione di tutte queste
opere di recepimento dei lavori da iscrivere per le attività del
2017, proprio su suggerimento della struttura dirigenziale e in
virtù del fatto che si è completato il quadro dei lavori pubblici,
mi è stato suggerito da parte della struttura dirigenziale di fare
un ulteriore passaggio con la Consulta dei lavori pubblici, in modo
tale da illustrare nel dettaglio il quadro generale sia della
programmazione triennale, ma anche puntualmente delle opere
inserite all'interno dell'elenco delle annualità. Giovedì scorso
abbiamo fatto questo passaggio con la Consulta e abbiamo spiegato
l'aspetto più di carattere tecnico. Vero è - e lo riconosco - che
venerdì 13 febbraio 2017 il collega Baccega aveva già fatto un
passaggio all'interno della Consulta lavori pubblici in cui
giustamente aveva definito - ma all'epoca aveva solo quei dati - il
quadro generale dal punto di vista economico.
Detto questo, in virtù di quanto esposto, del fatto che si è
dovuto completare il percorso di confezionamento perché la
normativa di riferimento è stata modificata e del fatto che proprio
in questi giorni, a seguito dell'approvazione della delibera di
Giunta regionale di venerdì scorso, da quello che ho potuto capire
l'atto è già stato scaricato dalla III Commissione consiliare,
chiedo la disponibilità del Presidente Nogara per procedere, quindi
di mettere già in calendario per martedì prossimo quello che è un
rispetto della normativa vigente. Il piano approvato dalla delibera
di Giunta regionale deve fare il passaggio in Commissione e deve
essere approvato in Consiglio; di conseguenza, essendo stato
scaricato proprio in questi giorni, le chiedo di metterlo in
calendario il più presto possibile.
Proprio in virtù di quanto ho esposto con il mio intervento,
venendo meno la finalità della mozione, pur capendo l'attività di
pungolo rispetto all'Amministrazione regionale e al Governo, viene
un po' meno la richiesta formulata all'interno della mozione,
quindi le chiederei di ritirarla. In caso contrario, dato che il
procedimento è
in itinere
, chiederei alla maggioranza di
astenersi.
Presidente -
Ha chiesto la parola il Consigliere Baccega;
ne ha facoltà.
Baccega (EPAV) -
Assessore, la ringrazio, ma io non ho
voluto ripercorrere tutti i tecnicismi del processo.
Questa mozione che, come ho detto in premessa, ha una forte
valenza politica dal nostro punto di vista, voleva portare a dire:
questa nuova maggioranza cosa dice all'edilizia, dice qualcosa? Non
c'è scritto né "edilizia" né "lavori pubblici", da nessuna parte, e
questo preoccupa le associazioni e tutto il comparto, quindi noi
eravamo altrettanto preoccupati, perché è un settore che in questi
anni abbiamo seguito con grande attenzione, compatibilmente con le
risorse disponibili.
Quello che una volta era chiamato "libro dei sogni", adesso da
alcuni anni a questa parte non lo è più, perché sono tutti
interventi che hanno finanziamenti certi: o da mutuo o da bilancio
o da finanziamenti statali. Certo che, dal momento in cui il
finanziamento è operativo e il piano è approvato, inizia tutto un
iter
che drammaticamente nei lavori pubblici - lo sapete
benissimo - non è immediato: non si fa una progettazione in una
settimana o una gara d'appalto in dieci giorni. I percorsi nei
lavori pubblici purtroppo sono lunghi, quindi è normale che alcuni
processi siano più lunghi dell'annualità in cui si intende
lavorare.
Ci interessava evidenziare la valenza politica della mozione. Il
fatto che il Presidente della Giunta abbia detto che vi siete
accorti che c'è un problema di occupazione e il fatto che nel
vostro programma non ci sia una parola che richiama all'edilizia e
questo comparto fortemente in difficoltà ci aveva preoccupati.
Avremo però modo di dibattere di questo piano triennale all'interno
della Commissione. Sono contento che l'iter che abbiamo avviato è
stato definito e vada in Commissione, abbiamo perso poi soltanto un
mese, e in Commissione avremo modo di approfondirlo meglio, di
dibatterlo e di valutarlo in tutte le sue peculiarità. Sono tutta
una serie di interventi che abbiamo concordato nel tempo con tutte
le strutture e con gli uffici.
Ritiriamo quindi la mozione e ci vediamo in Commissione per gli
approfondimenti.
Presidente -
Ha chiesto la parola il Consigliere
Guichardaz; ne ha facoltà.
Guichardaz (PD-SIN.VDA) -
Colgo l'occasione di questo bel
dibattito politico - non lo dico con ironia, nel senso che il
dibattito è sempre utile e porta sempre dei contributi - perché mi
interessava fare due riflessioni riguardo alla questione dei
programmi.
Il collega Gerandin dice che voi siete il "Governo del fare",
quindi ci state confermando che avete questo iperattivismo che fa
piacere, nel senso che ci fa piacere verificare che avete tante
idee, neanche così irrealizzabili, ma che preferite non declinarle
perché poi lasciamo un po' la sorpresa ai valdostani di vedere
volta per volta implementare questa vostra attività.
Mi ricordo, colleghi, compreso lei, collega Gerandin, quando noi
siamo entrati in maggioranza, a luglio del 2015 (lo dico anche a
beneficio del collega Padovani che è appena entrato, magari non ha
seguito quel dibattito). Mi sono andato a rivedere alcuni
interventi e devo dire che, oltre ad essere un po' derisi per la
scelta, che ci stava, scelta di rottura rispetto all'
iter
che avevamo seguito fino ad allora, fummo derisi non poco sul
"programmino", così lo chiamaste varie volte. Noi avevamo stipulato
e steso un programma politico che è stato additato, soprattutto dal
vostro movimento ma anche dai colleghi e dagli amici di ALPE, come
un programma assolutamente incompleto, inconsistente, scritto male,
e via dicendo. Quel programma però oggi ci misura un po' sulle cose
che facemmo in quell'anno di lavoro.
È vero, noi avevamo posto come primo punto all'ordine del giorno
la sostituzione, il cambio dei vertici del Casinò: mi pare di
ricordare che abbiamo ottenuto, rispetto ad una decina d'anni di
governo Frigerio, un cambiamento. Io personalmente non ho un
giudizio così negativo sul dottor Scordato; il problema è che quei
mesi in cui è stato qui probabilmente non sono stati sufficienti
per poterlo misurare in maniera compiuta e ha deciso, indotto o non
indotto, di andarsene via. Io non ho mai avuto problemi a dire che
secondo me era il caso di cambiare una situazione che andava avanti
da tanti anni: gli uomini che governano e non sono in grado di
portare un'azienda in attivo e di governarla vanno cambiati. Poi
magari abbiamo sbagliato a mettere Scordato, adesso voi metterete
il nuovo Amministratore che sarà sicuramente capace di fare molto
meglio di Scordato, però quello fu il primo punto che mettemmo.
Il secondo punto fu sulle partecipate, selezione più
commissione, concorso, graduatoria. Abbiamo fatto una legge sulle
partecipate, collega Padovani e collega Gerandin.
Il terzo: reddito di garanzia e di inclusione per chi accetta
formazione e lavoro. Abbiamo fatto e siamo stati relatori e
presentatori della legge sul reddito di inclusione, poi discussa,
tutto quello che vogliamo.
Valorizzazione del sito archeologico dell'area megalitica di
Saint-Martin: è vero, magari non siamo riusciti a metterla nel
pieno del suo funzionamento, però credo che abbiamo forse
collaborato anche ad un'apertura, pur non essendo stata costruita
una S.p.A. sopra l'area megalitica, non avendo fatto i
completamenti.
Sulla scuola "Adattamento alla riforma delle norme statutarie":
più francese e più inglese, ma una scuola pubblica uguale per
tutti. Anche lì, qualcuno avrà da discutere sulla legge sulla
scuola, ma quella legge in qualche modo aveva come obiettivo di
cercare di stemperare le negatività della "Buona Scuola". Poi
adesso sicuramente il nuovo Governo ne modificherà le linee.
Educazione musicale, Pareggiato, SFOM, eccetera: devono esserci
scelte concertate, l'obiettivo era quello di cercare di creare un
"sistema musica", un rapporto con Aosta molto stretto.
Valorizzazione del patrimonio immobiliare regionale: abbiamo
fatto il piano di alienazione e di valorizzazione del patrimonio.
Se leggo il "programmino" che avevamo scritto, di cui voi avete
annotato la banalità e la pochezza, devo dire che, nel giro di un
anno di legislatura, parecchie di queste cose sono state
effettivamente raggiunte.
Dopodiché c'è stato un cambio di alleati, abbiamo aggiunto gli
amici dell'UVP, abbiamo fatto un programmino di cui io mi ricordo,
perché c'ero anch'io quando lo scrivevamo, c'era anche il collega
Gerandin a questo "tavolo dei saggi" che stendeva il programma, una
pagina in meno rispetto al programmino precedente, senza quasi la
declinazione delle intenzioni.
Iniziative per la valorizzazione e rafforzamento dello Statuto
di autonomia: istituzione di una
Constituante Valdôtaine
per
l'adeguamento dello Statuto... chi l'ha visto? Modifiche e
adeguamenti della legge elettorale e del sistema elettorale per il
2018, preferenze, sistema di voto...
Presidente -
Collega Guichardaz, le chiederei di rimanere
sull'ordine del giorno.
... prima abbiamo parlato di programmi, quindi adesso andiamo
avanti sui programmi.
Miglioramento del sistema creditizio valdostano e modalità di
sostegno e finanziamento del Defr: chi l'ha visto?
Per rispondere alle questioni relative al programma, siccome
siamo stati chiamati in causa, visto che voi vi presentate con un
programma scarno ma con l'intenzione di realizzare tante cose,
quello che voglio dire è che poi alla fine le compagini e l'azione
di governo si misurano sul fare, e va bene, ma anche sul dire ciò
che si vuole fare. Sennò è facile, Presidente Rosset, lei che mi
richiama all'ordine, ma tutti qui, per anni, hanno raccontato
quello che volevano nelle "non comunicazioni del Presidente" e
adesso lei arriva anche a dirmi e a dettarmi l'agenda del mio
intervento, dopo che per due ore abbiamo parlato di programmi e
programmini. È forte, il Presidente è proprio forte, perché oggi mi
dice anche cosa devo fare. La prossima volta vengo lì, magari mi fa
un appunto e mi dice...
Presidente -
Sì, magari un giorno le dico tutto quello
che deve e quello che non deve fare.
... io ho un quarto d'ora e posso dire ciò che mi pare. Non è
mai successo che un Presidente dica ad un Consigliere eletto dai
valdostani quello che deve dire ed entro che limite si deve tenere.
Siccome ho fatto opposizione anch'io, caro Presidente Rosset, mi
ricordo che abbiamo parlato, compreso lei, e detto delle
stupidaggini per tirare le cinque del mattino e sfiancare la
Presidente Rini: abbiamo parlato dei fiorellini, abbiamo parlato
del colore delle tende e mai nessuno ha detto niente, la Presidente
Rini ha sempre avuto quantomeno la delicatezza di stare zitta.
Quello che voglio dire è che, se voi siete lì a dirci che solo
vivendo si vedrà - come declina quel
refrain
, si vedrà solo
vivendo, non mi ricordo neanche più, o "lo vedremo solo vivendo",
io vi auguro lunga vita, colleghi, però quantomeno cercate di
evitare di scrivere nei vostri programmi del fare, perché poi il
vostro programma del fare ve lo leggo: "favorire e sostenere le
pari opportunità". Io qui ho un
dossier
che è qua da anni
sulle pari opportunità: meno male che arrivate voi, risolveremo il
problema delle pari opportunità! La cosa simpatica è che voi, il
"Governo del fare", in un anno di legislatura vi siete presi
l'impegno di rinegoziare i rapporti con lo Stato, con l'obiettivo
di garantire condizioni finanziarie certe. Ma siete forti, siete
veramente forti! Poi, come se non bastasse: "stringere proficui
rapporti politici con le istituzioni europee". Benissimo! In un
anno di legislatura non siete riusciti a declinare la parola
"lavori pubblici" e "edilizia" di cui avevamo infarcito il Defr,
anche dietro vostra richiesta, perché era importantissimo
rilanciare l'edilizia, dato che l'edilizia è uno di quei settori
attraverso i quali si rilancia l'economia e poi, a discesa, tutto
il resto. Non avete scritto nulla sull'edilizia, ma rilanciamo
l'azione delle società partecipate, improntiamo l'azione delle
società partecipate alla garanzia di pari opportunità. Avete
scritto: "valorizziamo il personale del pubblico impiego" e, sui
trasporti, addirittura "rendere utile ed efficiente la rete dei
trasporti". Arrivate voi e in un anno rifacciamo la ferrovia, la
elettrifichiamo, dopodiché magari mettiamo l'Alta Velocità fino a
Courmayeur!
Io dico: non veniteci a raccontare quanto siete bravi senza dire
che cosa volete fare, o che voi scrivete, fate i programmi
minimalisti e poi vedremo. No, voi non fate dei programmi
minimalisti, fate dei programmi che vanno al di là dell'aspettativa
di chi può stare qua addirittura cinque anni, non per chi fa un
anno di legislatura, tra l'altro con i numeri che avete voi, che
sono ridotti.
Comunque io avrei sostenuto la mozione, ma evidentemente non la
sostengo perché è stata ritirata. In ogni caso ringrazio il
Presidente per avermi dato la parola e la possibilità di
intervenire.
Presidente -
La mozione è ritirata.
Il Consiglio prende atto del ritiro.
