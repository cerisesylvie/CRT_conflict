Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 297 del 29 maggio 1981 - Resoconto
OGGETTO N. 297/81 - PREDISPOSIZIONE DI UNA BOZZA DI ATTO DI
ACCORDO OPERATIVO PER LA GESTIONE DELL'OSPEDALE. (Reiezione di
mozione)
Presidente
- Do lettura della mozione presentata dai
Consiglieri Péaquin, Mafrica, Tonino, Cout, Carral, Bajocco.
MOZIONE
CONSIDERATO che è ormai trascorso un anno dal primo decreto
di commissariamento dell'Ospedale mentre, nonostante l'approvazione
da parte del Consiglio regionale di uno schema di convenzione tra
Regione e Ordine Mauriziano, non si è ancora raggiunto alcun
accordo operativo per la gestione dell'Ospedale all'interno
dell'Unità Sanitaria Locale;
Constatato che il protrarsi dell'incertezza sulla proprietà
dell'Ospedale si ripercuote negativamente sulla vita interna della
struttura e sui livelli delle prestazioni erogate (come dimostrano
il licenziamento in tronco di un dipendente di ruolo e la chiusura
del reparto di neurologia avvenuti a seguito di una ennesima
sentenza del TAR che definisce inoperanti le deliberazioni
commissariali);
Rilevato che tale situazione crea sprechi macroscopici di
denaro pubblico costringendo l'Ospedale a ricorrere a costose forme
di consulenza per surrogare l'inesistenza di servizi previsti per
legge in un Ospedale regionale(ad esempio la Neurologia);
Essendo in fase di realizzazione di numerosi reparti servizi
(Pronto soccorso, Servizio di Accettazione, Neurologia, Dialisi,
Unità Coronaria, TAC) per il funzionamento dei quali non si
comprende da dove verrà attinto il personale che, sino a questo
momento, nessuno si è preoccupato di preparare;
Allo scopo di verificare le concrete proposte operative della
Giunta in merito alla situazione sopra descritta
il Consiglio regionale
DELIBERA
di impegnare la Giunta regionale a portare alla discussione
della prossima seduta consiliare la bozza dell'atto che deve
regolare il regime transitorio per l'amministrazione dell'Ospedale
di Aosta, previsto all'art. 8 del succitato schema di convenzione
tra Regione e Ordine Mauriziano.
Presidente
- Illustra la mozione il Consigliere
Péaquin.
Péaquin (PCI)
- Ci troviamo a discutere ancora, a
distanza di pochi minuti, della questione dell'Ospedale, e ci pare
proprio evidente che questo argomento è talmente scottante che ci
tiene impegnati malgrado non fosse intenzione nostra né del
Consiglio discutere così lungamente su questo problema. Arriviamo a
questa situazione quando ancora una serie di adempimenti
previsti...
(voci fuori microfono) ...
dopo le sentenze del
TAR, e quando ancora una serie di adempimenti previsti dalla legge
n. 833 non sono stati rispettati: ricordo l'art. 41, dove è
previsto che con legge dello Stato venga fatto il riordino del
Mauriziano; ciò doveva avvenire entro la fine del '79, ma stiamo
aspettando ancora; ricordo l'art. 80 della legge n. 833, il quale
prevede che un'apposita convenzione regoli i rapporti; ricordiamo
tutti l'ordine del giorno presentato dall'Assessore per fare
inserire nell'art. 80 questa dicitura. Siamo arrivati poi
all'approvazione da parte del Consiglio della convenzione tra
Regione e Ordine Mauriziano. In occasione di questa discussione
abbiamo potuto fare rilevare qual'era il nostro punto di vista su
questa situazione e abbiamo detto quanto ci sembrava giusto dire.
L'art. 8 dello schema di convenzione recita: "Nelle more del
perfezionamento delle intese contenute nel presente atto, le parti
convengono sulla necessità di adottare un regime transitorio per
l'Amministrazione dell'Ospedale di Aosta. Tale regime transitorio,
da perfezionarsi in apposito atto, dovrà comunque accogliere il
principio...". Poiché quando noi avevamo osservato che era
necessario il coinvolgimento di tutto il Consiglio per poter
trattare con maggiore forza nei confronti del Mauriziano, ci era
stato detto che non era possibile coinvolgere il Consiglio prima di
avere garanzie, prima di sapere che cosa realmente il Mauriziano
accettava o non accettava di fare, noi pensavamo che questo atto
sarebbe avvenuto, non dico il giorno dopo dell'approvazione in
Consiglio, anche se avremmo potuto pensarlo, ma comunque subito
dopo l'approvazione di questo documento da parte della Commissione
regionale di controllo. Non sappiamo ancora se questo atto c'è
stato, anzi da notizie informali che abbiamo avuto ci pare che il
Mauriziano non abbia voluto ancora prendere in considerazione la
firma di questo atto.
È proprio perché riteniamo che in questa situazione sia
indispensabile avere questo documento che permetta con tranquillità
di gestire e di operare all'interno della struttura ospedaliera,
che noi proponiamo questa mozione, con la quale si impegna la
Giunta regionale a portare in Consiglio la discussione di questo
atto. Ecco, se le cose stanno come ci era sembrato di capire in
occasione della discussione di questo documento nel mese di
febbraio, non ci dovrebbero essere delle grosse preoccupazioni e si
potrebbe arrivare alla approvazione di questa mozione.
Presidente
- Nessuno prende la parola? La parola
all'Assessore alla Sanità ed Assistenza sociale, Rollandin.
Rollandin (UV)
- Nella mozione è scritto: "considerato
che è ormai trascorso un anno dal primo decreto di commissariamento
dell'Ospedale...nonostante l'approvazione..."; rimane da chiarire
se "nonostante" sta a significare "malgrado", o se c'è, come si
dedurrebbe dall'auspicio che si dia attuazione al contenuto, un
apprezzamento di questo atto, magari tardivo ma pur sempre un
apprezzamento della convenzione che è stata fatta. C'è poi da fare
un'altra considerazione. Ancora nella mozione si legge: "constatato
che il protrarsi dell'incertezza sulla proprietà dell'Ospedale si
ripercuote negativamente sulla vita interna della struttura...";
qui ci richiamiamo a quanto abbiamo discusso in precedenza, ma
vorrei fare una precisazione: non si è trattato di licenziamento in
tronco, espressione molto altisonante, ma falsa, perché in effetti
non c'è stato nessun licenziamento! Così pure, a proposito di
quanto è scritto: "rilevato che tale situazione crea sprechi
macroscopici..." ho dimostrato prima che non ci sono sprechi e
tanto meno macroscopici.
Venendo poi alla delibera, il Consigliere Péaquin ricordava il
contenuto dell'art. 8 che iniziava: "Nelle more..."; purtroppo le
more non sono ancora mature!, l'art. 8 è ancora inefficace perché
la convenzione, approvata dagli organi di controllo regionale
approvata dal Mauriziano - perché non è che non sia stata firmata
dal Mauriziano - sta seguendo l'iter ministeriale che è una delle
conseguenze della funzione tutoria da parte dei Ministeri degli
Interni e del tesoro e del Consiglio dei Ministri sull'attività
dell'Ordine Mauriziano. Di conseguenza, non essendo ancora stato
approvato per la parte di competenza del Mauriziano, non abbiamo
potuto ancora dare attuazione a quelli che sono i dettati, quindi
anche l'art. 8 è ancora inefficace.
Concordo quindi sulla necessità di arrivare a questa convenzione
che al momento della discussione sulla questione Regione-Mauriziano
avevo illustrato come uno dei punti positivi, per poter poi
continuare sulla via della riforma che stiamo attuando e quindi
trasferire il tutto all'Unità Sanitaria Locale; appena sarà
approvata la convenzione anche dagli organi competenti ministeriali
si darà attuazione a quello che è il dettato dell'art. 8. Per il
momento, però, pur concordando sulla necessità di arrivare a questa
convenzione, non possiamo votare questa mozione perché non possiamo
attuare il dispositivo di questa delibera. Chiedo perciò che la
mozione sia ritirata per le motivazioni che ho detto; altrimenti ci
asterremo dalla votazione perché non è possibile assolutamente
esprimere un giudizio sulla mozione, in quanto inattuabile.
Presidente
- Vi sono dichiarazioni di voto? La parola al
Consigliere Mafrica.
Mafrica (PCI)
- Per quanto riguarda le osservazioni fatte
dall'Assessore sul testo della mozione, il "nonostante" ha un
carattere di contrapposizione, perché non ci siamo convinti della
bontà della convenzione; ne prendiamo atto visto che è stata
approvata dal Consiglio regionale, - noi non eravamo d'accordo! - e
vogliamo che diventi operante, perché l'obiettivo principale oggi è
quello di operare il trasferimento all'Unità Sanitaria Locale
dell'Ospedale della Valle d'Aosta, e questo poteva essere raggiunto
anche attraverso questo tipo di atto. Possiamo invece accogliere la
precisazione sul "licenziamento in tronco" perché prima l'Assessore
ha detto trattarsi di una sospensione.
Sulla questione degli sprechi, macroscopici o meno, rimane il
fatto che si è creata una situazione per cui oggi si è costretti a
ricorrere a soluzioni gravose, non essendo oggi possibile attuare
le più idonee, per una complessa storia che abbiamo ricordato
prima. Dal nostro punto di vista, c'è uno spreco che non è relativo
alla entità delle somme che si spendono per il servizio di
consulenza, ma è il fatto stesso che si sia costretti a ricorrere a
questo servizio.
Dal punto di vista più generale, del senso politico della nostra
mozione, io credo che convenga andare a una votazione per questo
motivo: noi volevamo sapere se c'era stato qualche chiarimento
effettivo nella situazione, che così com'è a noi non piace; è una
situazione molto confusa, prima abbiamo visto una serie di
inconvenienti che possono rigenerarsi a catena e vogliamo che si
arrivi a una soluzione. Se la Giunta ci avesse detto - come noi
chiedevamo nella mozione - che già nella prossima seduta avrebbe
potuto portare l'atto che sblocca la situazione dell'Ospedale, noi
avremmo chiesto di verificare il merito di quell'atto. Purtroppo,
l'Assessore ha dichiarato che la convenzione, sta seguendo il suo
iter, ma che non può dire niente di preciso su quando questo sarà
concluso. Io credo, però, che quando discutevamo della convenzione,
a una mia domanda sull'art. 8, l'Assessore aveva risposto che non
era necessario che si mettesse in moto tutto il meccanismo perché
si potesse applicare l'art. 8; oggi vediamo che la strada è lunga,
quindi preferiamo che la mozione sia votata, perché vogliamo
riprendere allora l'altro discorso, non quello della convenzione,
ma quello dell'applicazione dell'art. 11. Se non ci sono oggi
elementi di fatto che fanno fare passi in avanti, pensiamo che
valga la pena riprendere un'altra strada, perché i mesi passano, le
difficoltà rimangono, la situazione si complica sempre più, e non
vediamo concretamente dei passi in avanti, neanche nella direzione
prospettata dalla Giunta. Noi non diciamo che la nostra strada sia
quella giusta, però non vediamo passi in avanti nella soluzione
prospettata dalla Giunta.
Presidente
- Ci sono dichiarazioni di voto? La parola
all'Assessore Rollandin.
Rollandin (UV)
- Per chiarire la nostra astensione,
motivata. Noi abbiamo i verbali e quindi possiamo vedere cosa era
stato dichiarato al momento della discussione sull'art. 8; posso
però assicurare che in quell'occasione io avevo detto che non
appena fosse stata approvata la convenzione si sarebbe potuto
passare subito alla fase successiva, senza aspettare ...
(voci
fuori microfono)...
no, senza aspettare la realizzazione
dell'opera, che - da parte vostra era stato osservato - poteva
comportare un tempo abbastanza lungo. Io avevo affermato che al
momento dell'approvazione della convenzione la situazione si
sarebbe sbloccata, perché questa parte della convenzione avrebbe
potuto essere attuata; ripeto, ho detto, vorrei essere capito,
"riconfermo che quando sarà approvata la convenzione si potrà dare
attuazione agli articoli della convenzione. Ma come si fa a dire
ora: "...impegnare la Giunta regionale a portare alla
discussione...la bozza dell'atto che deve regolare il regime
transitorio per l'amministrazione ...prevista dall'art. 8? Come si
può portare in discussione un atto che non ha nessuna validità dato
che l'art. 8 non è approvato? ...
(voci fuori microfono)...
E
allora è un atto inutile, e se dobbiamo discutere su cose che non
sappiamo come possono essere portate avanti, possiamo anche farlo,
ma ritengo che non sia corretto!
Per il resto, concordo ancora una volta sul fatto che l'art. 41
sia urgente, lo diceva prima Péaquin. Doveva essere un adempimento
a livello di Governo, anche se dopo aver sentito il Consiglio
regionale perché quell'atto non può certo essere approvato al di
sopra delle parti!
Ritengo, dunque, che l'unico modo per agire correttamente sia
quello di valutare questa situazione al momento dell'approvazione
della convenzione; prima è assolutamente intempestivo, quindi ci
asterremo dalla votazione.
Presidente
- Altri chiedono la parola per dichiarazioni
di voto?
Metto in approvazione la mozione di cui all'oggetto n. 25,
presentata dal Gruppo Comunista.
Esito della votazione:
Presenti: 25
Votanti: 25
Maggioranza: 13
Favorevoli: 10
Astenuti: 15 (Consiglieri: De Grandis, Martin, Faval, Voyat,
Maquignaz, Ramera, Lanièce, Bordon, Rollandin, Viglino, Andrione,
Marcoz, Borbey, Pollicini, Tamone)
Il Consiglio non approva.
Presidente
- Colleghi Consiglieri, abbiamo esaurito la
trattazione di tutti i punti iscritti all'ordine del giorno.
Il Consiglio sarà convocato a domicilio nella prima quindicina
di giugno. La seduta è tolta.
La seduta ha termine alle ore 19,06.
