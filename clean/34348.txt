Classificazione
CONSIGLIO REGIONALE
Anagrafe patrimoniale - Indennità e previdenza



Oggetto del Consiglio n. 2146 del 22 dicembre 2011 - Resoconto
OGGETTO N. 2146/XIII - Proposta di legge: "Contenimento dei
costi della democrazia. Riduzione del trattamento indennitario
spettante ai Consiglieri regionali. Modificazione della legge
regionale 21 agosto 1995, n. 33".
Articolo 1
(Riduzione dell'indennità di carica e dell'indennità di
funzione)
1. A decorrere dal 1° gennaio 2012 e fino al giorno
antecedente la data della prima riunione del Consiglio regionale
della XIV legislatura, in deroga a quanto previsto dall'articolo 2,
comma 1, della legge regionale 21 agosto 1995, n. 33 (Norme sulle
indennità spettanti ai membri del Consiglio e della Giunta e sulla
previdenza dei consiglieri regionali), l'indennità di carica dei
consiglieri regionali è stabilita nella misura del 65,10 per cento
dell'indennità mensile lorda di carica percepita, alla data del 1°
ottobre 2011, dai componenti della Camera dei Deputati, ai sensi
dell'articolo 1 della legge 31 ottobre 1965, n. 1261
(Determinazione dell'indennità spettante ai membri del
Parlamento).
2. A decorrere dal 1° gennaio 2012 e fino al giorno
antecedente la data della prima riunione del Consiglio regionale
della XIV legislatura, in deroga a quanto previsto dall'articolo 5,
commi 1 e 2, della l.r. 33/1995, l'indennità di funzione dei
consiglieri regionali che svolgono particolari funzioni è stabilita
nelle seguenti misure dell'indennità mensile lorda percepita, alla
data del 1° ottobre 2011, dai componenti della Camera dei
Deputati:
a) al Presidente del Consiglio regionale e al Presidente
della Regione: 51,15 per cento;
b) al Presidente della Regione per l'espletamento delle
funzioni prefettizie: 4,65 per cento;
c) ai componenti della Giunta regionale: 35,81 per
cento;
d) ai vicepresidenti del Consiglio regionale: 15,35 per
cento;
e) ai Presidenti delle Commissioni consiliari, istituite a
norma dello Statuto e del regolamento interno del Consiglio
regionale, nonché ai segretari dell'Ufficio di Presidenza del
Consiglio regionale: 7,67 per cento.
3. I consiglieri regionali possono rinunciare all'indennità
di carica e all'indennità di funzione ovvero indicare una
percentuale delle stesse inferiore a quelle previste dai commi 1 e
2 per l'intero arco temporale ivi previsto, con apposita
dichiarazione da trasmettere alla presidenza del Consiglio
regionale entro quindici giorni dalla data di entrata in vigore
delle presente legge.
4. La riduzione dell'indennità di carica di cui al comma 1
non ha effetti a fini previdenziali e della quantificazione
dell'indennità di fine mandato.
Articolo 2
(Sostituzione dell'articolo 9 della l.r. 33/1995)
1. L'articolo 9 della l.r. 33/1995 è sostituito dal
seguente:
"Articolo 9
(Rimborso forfetario di spese di viaggio)
1. Ai consiglieri residenti ad una distanza superiore a venti
chilometri da Aosta spetta un rimborso forfetario di spese di
viaggio commisurato ai seguenti accessi mensili in misura pari ad
un quarto del prezzo di un litro di benzina verde per ogni
chilometro di percorrenza per raggiungere la sede
consiliare:
a) membri dell'Ufficio di Presidenza del Consiglio, membri
della Giunta, presidenti delle Commissioni consiliari permanenti e
Capigruppo consiliari: undici accessi;
b) consiglieri facenti parte di Commissioni consiliari
permanenti: sette accessi.
2. Per ogni giornata di assenza dalle adunanze consiliari o
dalle Commissioni il rimborso di cui al comma 1 sarà
proporzionalmente ridotto di un undicesimo o di un
settimo.".
Articolo 3
(Contenimento della spesa)
1. Il trasferimento a carico del bilancio della Regione a
favore del bilancio del Consiglio è ridotto di euro 300.000 per
l'anno 2012 e di euro 160.000 per l'anno 2013.
Articolo 4
(Disposizione finale)
1. Gli effetti della presente legge decorrono dal 1° gennaio
2012.
Articolo 5
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- Passiamo ora alla proposta di legge n. 171,
presentata dai Consiglieri Alberto Cerise, André Lanièce e Emily
Rini.
Pongo in votazione l'articolo 1:
Consiglieri presenti e votanti: 33
Favorevoli: 26
Contrari: 7
Il Consiglio approva.
Presidente
- All'articolo 2 c'è l'emendamento n. 1 dei
gruppi ALPE e Partito Democratico.
La parola al Consigliere Bertin.
Bertin (ALPE)
- Grazie Presidente.
Questo emendamento riguarda il cosiddetto "rimborso chilometrico
forfettario", ossia la distanza dal luogo di lavoro alla propria
residenza. L'intervento della maggioranza sposta il chilometraggio
rimborsabile da 5 chilometri a 20, il nostro emendamento propone la
cancellazione di questo rimborso perché riteniamo la proposta di
spostamento da 5 a 20 semplicemente ridicola: o si accetta il
principio che il Consigliere regionale non deve percepire un
rimborso forfettario chilometrico nel senso che al lavoro, come gli
altri lavoratori, ci va a spese sue, altrimenti lo si mantiene.
Questa proposta della maggioranza è semplicemente ridicola.
Ne approfitto per esprimere sinteticamente il nostro parere
complessivo sulla legge. Ci pare una legge tardiva, minima,
soprattutto rispetto alle aspettative che ci sono e che avete
creato e che non darà maggiore credibilità a questo Consiglio,
anzi. Oltre che tardiva e minima, è per certi aspetti anche
ridicola, soprattutto questo aspetto legato al rimborso
chilometrico, pertanto votiamo contro questa proposta di legge.
Presidente
- Pongo in votazione l'emendamento n. 1 dei
gruppi ALPE e Partito Democratico, che recita:
Emendamento
L'articolo 2 è sostituito dal seguente:
"Articolo 2
(Abrogazione)
1. L'articolo 9 della 1.r. 33/1995 è abrogato.".
Consiglieri presenti e votanti: 33
Favorevoli: 7
Contrari: 26
Il Consiglio non approva.
Presidente
- Pongo in votazione l'articolo 2:
Consiglieri presenti e votanti: 33
Favorevoli: 26
Contrari: 7
Il Consiglio approva.
Presidente
- All'articolo 3 c'è l'emendamento n. 2 dei
gruppi ALPE e Partito Democratico, che è decaduto; ne do lettura
per il verbale:
Emendamento
L'articolo 3 è sostituito dal seguente:
"Articolo 3
(Contenimento della spesa)
1. Il trasferimento a carico del bilancio della Regione a
favore del bilancio del Consiglio è ridotto di euro 329.000 per
l'anno 2012 e di euro 170.000 per l'anno 2013.".
Pongo in votazione l'articolo 3:
Consiglieri presenti e votanti: 33
Favorevoli: 26
Contrari: 7
Il Consiglio approva.
Presidente
- Articolo 4: stesso risultato. Articolo 5:
stesso risultato.
Pongo in votazione la proposta di legge nel suo complesso:
Consiglieri presenti e votanti: 33
Favorevoli: 26
Contrari: 7
Il Consiglio approva.
Presidente
- Con questa votazione abbiamo concluso i
nostri lavori, chiudiamo qui anche l'adunanza del Consiglio
regionale; colgo l'occasione per formulare a tutti gli auguri
migliori per un sereno Natale e un felice anno nuovo.
La seduta è tolta.
---
L'adunanza termina alle ore 11,27.
