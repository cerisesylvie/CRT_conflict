Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 1822 del 18 maggio 2011 - Resoconto
OGGETTO N. 1822/XIII - Interpellanza: "Accordo stipulato dal
Comune di Aosta e dal Corpo di polizia locale per la
regolamentazione delle attività di monitoraggio di situazioni di
rischio per la cittadinanza".
Interpellanza
Un protocollo recentemente sottoscritto dal Comandante del
Corpo di Polizia locale di Aosta e dai rappresentanti di diverse
associazioni di operatori in congedo delle forze dell'ordine ha
inteso regolare le attività di monitoraggio di situazioni di
rischio e potenziale criticità per la cittadinanza.
L'accordo prevede peraltro che i referenti delle operazioni
"non dovranno essere in alcun modo identificabili dalla
cittadinanza", benché gli stessi siano impegnati in operazioni di
monitoraggio in base a "porzioni di territorio facilmente
identificabili", e che in esito alla rilevazione di eventuali
"situazioni di criticità o potenziale rischio" seguano segnalazioni
che utilizzano "modalità non codificate".
Il 29 aprile scorso il Comune di Aosta ha approvato tale
protocollo auspicando, secondo quanto si legge testualmente,
l'aumento dello standard di sicurezza grazie a questi "Mille occhi
di persone in borghese".
La L.
15-7-2009 n. 94, Disposizioni in materia di
sicurezza pubblica, ha peraltro previsto che i sindaci, previa
intesa con il prefetto, possono avvalersi della collaborazione di
associazioni tra cittadini non armati (utilizzando in via
prioritaria quelle costituite tra gli appartenenti, in congedo,
alle Forze dell'ordine e alle Forze armate) al fine di segnalare
alle Forze di polizia dello Stato o locali eventi che possano
arrecare danno alla sicurezza urbana ovvero situazioni di disagio
sociale. Deve comunque trattarsi di associazioni iscritte in
apposito elenco tenuto a cura del prefetto e rispetto alle quali il
prefetto provvede al periodico monitoraggio.
Il successivo Decreto del Ministro dell'interno 8-8-2009
(Determinazione degli ambiti operativi delle associazioni di
osservatori volontari, requisiti per l'iscrizione nell'elenco
prefettizio e modalità di tenuta dei relativi elenchi) ha fissato
compiti e modalità di svolgimento delle attività delle associazioni
di osservatori volontari, precisando in particolare che "L'attività
di osservazione può essere svolta esclusivamente in nuclei composti
da un numero di persone non superiore a tre, di cui almeno una di
età pari o superiore a 25 anni, senza l'ausilio di animali (....)"
e che "Gli osservatori volontari, durante lo svolgimento delle
attività previste al comma 1, indossano una casacca (....)
contenente la scritta "osservatori volontari", il logo
dell'associazione, il nome del comune ed un numero progressivo
associato al nominativo dell'operatore. È fatto divieto di
utilizzare uniformi, emblemi, simboli, altri segni distintivi o
denominazioni riconducibili, anche indirettamente, ai corpi di
polizia, anche locali, alle forze armate, ai corpi forestali
regionali, agli organi della protezione civile o ad altri corpi
dello Stato, ovvero che contengano riferimenti a partiti o
movimenti politici e sindacali, nonché sponsorizzazioni
private".
Ritenendo lodevole l'impegno di singoli e di organizzazioni
di volontariato, da organizzarsi comunque sempre nel pieno rispetto
delle norme generali in materia di pubblica sicurezza.
I sottoscritti Consiglieri regionali
Interpellano
il Presidente della Regione, anche nella sua veste di
Prefetto, per sapere:
1) per quale ragione le attività di monitoraggio oggetto
dell'accordo stipulato dal Comune di Aosta sopra richiamato siano
svolte in forma dichiaratamente anonima e non
identificabile;
2) per quale ragione la normativa di pubblica sicurezza
dettagliatamente articolata nelle richiamate disposizioni non sia
stata presa in considerazione;
3) se abbia avuto segnalazione o se sia stata svolta alcuna
attività istruttoria o di consultazione in relazione
all'attivazione del servizio oggetto del protocollo in
questione;
4) se abbia inteso o intenda assumere provvedimenti in merito
o se intenda favorire la diffusione del modello ad altre realtà
locali.
F.to: Louvin - Giuseppe Cerise
Presidente
- La parola al Consigliere Louvin.
Louvin (ALPE)
- Grazie Presidente. Siamo ad interrogarci
su una situazione che ha suscitato qualche polemica negli ultimi
tempi, è doveroso guardare a questa vicenda non con l'occhio
dell'amministratore locale, ma con quello dell'Amministrazione
regionale, in particolare con le funzioni che competono al
Presidente di questa Regione anche nella sua funzione di prefetto.
Stiamo parlando di un progetto che ha un nome un po' allarmante:
Mille occhi sulla città
. L'idea di base credo fosse un'idea
sana: quella di avere una forte attenzione nei confronti delle
problematiche di allarme che ci sono e ci sono state di recente, in
relazione al proliferare di piccoli furti, di situazioni anche
inquietanti sotto il profilo della sicurezza dei cittadini, vicende
che hanno avuto grande risalto nella cronaca locale della città
capoluogo e che motivano tutti ad avere un
plus
di
attenzione e di partecipazione al lavoro di sorveglianza.
Guardando approfonditamente il modo in cui ha ritenuto il Comune
di Aosta, in particolare il Comando del Corpo di polizia locale, di
strutturare il lavoro di monitoraggio sulla situazione della
sicurezza locale, sono emersi da più parti degli interrogativi,
perché questo modo di operare non sembra essere in linea con le
modalità di svolgimento di una funzione di monitoraggio. Ci siamo
permessi nell'interpellanza di ricordarle, ma non è al Presidente
della Regione come Prefetto che le dobbiamo ricordare (che le sa
meglio di noi), ossia che le funzioni di collaborazione con
associazioni di cittadini (non armati, naturalmente!) con funzione
di segnalazione passano attraverso delle modalità precise e ne
abbiamo discusso in quest'aula. Il collega La Torre sul fronte
contrapposto era un grande sostenitore di meccanismi di ronde, ci
fu, come tutti ricordano, una vivace discussione, perché questi
temi della sicurezza si ricollegano a sensibilità diverse e devono
essere filtrati con molta attenzione, ma qui sono stati stabiliti,
in seguito a quella vicenda e alla legge n. 94/2009 e al successivo
decreto dell'agosto 2009, sulla determinazione degli ambiti
operativi delle associazioni di osservatori volontari, dei
requisiti precisi, fra cui un elenco prefettizio con tenuta
dell'elenco delle persone che vi operano e delle precisazioni molto
attente ed è questo è il punto centrale della questione per quanto
ci riguarda, non se vengano osservati burocraticamente gli aspetti,
è la questione della visibilità di chi fa il ruolo di sorveglianza.
La legge prescrive che siano visibili, riconoscibili, che abbiano
addirittura delle casacche di osservatori volontari, che portino il
logo dell'associazione e che il cittadino sappia che è presente
vicino a lui una persona che sta svolgendo quella funzione, fra
l'altro lodevole, di collaborazione con le forze dell'ordine per il
mantenimento della sicurezza. Qui non abbiamo trovato nulla di
simile in questa intesa, raggiunta fra il Comando di polizia
municipale e le organizzazioni in questione, che sono delle
organizzazioni note in questa regione e molto apprezzate, di ex
carabinieri, ex componenti dei corpi di polizia di Stato, ex
finanzieri, corpi in congedo che danno il loro apporto.
Siccome l'oggetto di questo apporto è quello previsto dalla
legge, ossia il monitoraggio della vita quotidiana della città,
finalizzato alla segnalazione di situazioni di criticità e
potenziale rischio, è esattamente ciò che troviamo essere il corpo
del "decreto Maroni" del 2009. Qui il compito di monitorare lo
svolgersi della vita cittadina, segnalando queste situazioni, viene
identificato - e la cosa ci ha fatto riflettere - e declinato in
modo particolare: i referenti non dovranno essere in alcun modo
identificabili dalla cittadinanza, ossia non bisogna sapere chi
sono, dove sono, dove vanno, eccetera. Il coordinamento è
assicurato dal Comandante della polizia locale, sulla base, fra
l'altro, di ripartizioni territoriali con zone di monitoraggio, qui
non capiamo come questo possa essere conciliabile con la logica
della perfetta trasparenza di tale lavoro. Aggiungo anche il fatto
che su semplice accordo verbale si possano sostituire, aggiungere o
recedere singoli referenti ci sembra abbastanza singolare.
Presidente, lei avrà la cortesia di illuminarci, non è una
questione che credo abbia promosso lei, non credo sia da attribuire
all'iniziativa della Regione, è un'iniziativa di un Comune; ma,
siccome i fenomeni come questi possono avere un seguito ed essere
emulati da altri Comuni, vorremmo capire se la linea sulla quale ci
si deve muovere in questo momento è una linea di anonimato nelle
funzioni di monitoraggio o se c'è stato qualcosa che non è andato
per il verso giusto. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente. La presentazione di
questa interpellanza ha messo in risalto due aspetti e poi verrò
alle domande puntuali: da una parte, la giusta preoccupazione di
come si interpretano le norme; dall'altra, la valutazione su un
documento che aveva un suo significato di politica attiva o di
sensibilizzazione rispetto all'attenzione, fatta anche da gente che
non è inserita nei corpi di polizia, per sviluppare un certo tipo
di attività.
Vengo alle risposte puntuali. Per quanto riguarda la prima
domanda:
"per quale ragione le attività di monitoraggio oggetto
dell'accordo stipulato dal Comune di Aosta sopra richiamato siano
svolte in forma dichiaratamente anonima..."
, che è una delle
valutazioni che sono state fatte su questo, il Sindaco di Aosta ci
ha comunicato che non si tratta di attività di monitoraggio in
senso stretto, caratterizzato da costanza e continuità al fine di
controllare obiettivi individuali e mirati, ma che quanto previsto
dal protocollo consiste in una pura e semplice segnalazione al
Corpo di polizia locale qualora i soggetti in questione vengano a
conoscenza casualmente o incidentalmente di situazioni che
potenzialmente potrebbero richiedere l'intervento della polizia
locale, a tutela del decoro urbano e della tranquillità dei
cittadini. Considerato che tale collaborazione è prestata a titolo
del tutto volontario e che tali soggetti non assumono nessuna
qualifica o qualità di pubblico ufficiale, né sono inquadrati in un
ordinamento funzionale e gerarchico, il Comune ha ritenuto
opportuno non rivestire formalmente queste persone di alcuna
visibilità particolare che li renda identificabili, trattandosi di
un'attività di tipo non invasivo nei confronti sia del vivere
sociale quotidiano che dei normali rapporti interpretativi e
sociali fra i cittadini.
Per quanto riguarda la seconda domanda:
"per quale ragione la
normativa di pubblica sicurezza dettagliatamente articolata nelle
richiamate disposizioni non sia stata presa in considerazione"
,
questo credo sia uno dei punti dirimenti, perché la legge n. 94, il
decreto di agosto, esplicita in modo chiaro come deve essere
attuata l'eventuale costituzione delle ronde. A questo proposito il
CELVA, quindi tutti i Comuni hanno espresso la loro opposizione
alla costituzione delle ronde dichiarando che le situazioni in
Valle d'Aosta sono gestibili attraverso o il sistema di controlli
telematici in alcune zone, o tramite l'organizzazione che fa capo
alle normali forze di polizia, ivi compresa la polizia locale.
Detto questo, non è stata presa in considerazione la normativa,
perché il protocollo non ha come progetto la tutela della sicurezza
pubblica intesa come attività di prevenzione e repressione dei
reati, attività che avrebbe comportato necessariamente
l'applicazione delle norme qui riferite. Il progetto del Comune di
Aosta, come ha spiegato il Sindaco, ha finalità molto diverse che
riguardano esclusivamente l'educazione, lo stimolo e la
capitalizzazione del senso civico cittadino e la promozione della
legalità.
Terzo punto:
"se abbia avuto segnalazione o se sia stata
svolta alcuna attività istruttoria"
, il Sindaco ha ritenuto che
l'approvazione del protocollo non avesse bisogno di consultazione o
autorizzazione prefettizia in considerazione del fatto che le
competenze prefettizie per quanto attiene alla pubblica sicurezza
non riguardano né la forma, né la sostanza di un progetto come
quello. Credo che il collega abbia visto il progetto da delibera e,
se ha letto, ha notato che ci sono le premesse che potrebbero avere
dei riferimenti fuorvianti. Il protocollo in sé non parla mai di
sicurezza: parla solo di accordi relativi alla possibilità di dare
un contributo alla segnalazione di casi di specie.
Ultima domanda:
"se abbia inteso o intenda assumere
provvedimenti in merito o se intenda favorire la diffusione del
modello ad altre realtà locali"
, l'iniziativa del Comune di
Aosta è stata presentata al Comitato ordine e sicurezza pubblica in
data 11 maggio, rilevato l'ambito proprio dell'iniziativa in
questione che non si configura - lo sottolineo - come attività di
supporto e mantenimento dell'ordine pubblico e non rientra in
quanto previsto dalla normativa in merito alle cosiddette "ronde",
il comitato ne ha preso atto e ha ribadito l'importanza di tutte le
attività che concorrono a diffondere il senso della legalità presso
i cittadini. Il Sindaco provvederà sicuramente ad illustrare i
contenuti e la ragione del protocollo in questione in Consiglio
comunale nei prossimi giorni, 24 e 25, in occasione della
discussione della mozione che il gruppo ALPE ha presentato in
Comune.
Vorrei quindi tranquillizzare sui due punti, che non si tratta
di un'iniziativa relativa alla sicurezza, ma si tratta di
un'iniziativa per sensibilizzare i cittadini a segnalare delle
anomalie; uno dei casi che è stato portato...se un cittadino vede
gente che sta sporcando i muri, scrivendo sui muri o, come è
successo per la Cattedrale di Aosta, che sul frontespizio sono
andati a sporcare, credo che il discorso sia di segnalare alla
polizia locale quanto sta succedendo. Sono fatti molto più
semplici, non certo organizzati, perché ribadisco che, se fosse
qualcosa di organizzato, non potrebbe passare che attraverso
l'ufficialità e la visibilità di corpi che eventualmente
aderiscono. Probabilmente a fuorviare il tutto è il fatto che c'è
stato un coinvolgimento delle ex associazioni d'arma, che può aver
portato a dire:
"ma allora perché andiamo a coinvolgere..."
.
Sono state coinvolte perché sono quelle che normalmente sono più
sensibilizzate a questi temi e che potrebbero aderire, come sembra
abbiano fatto, all'iniziativa, nel senso che il coinvolgimento dei
cittadini normalmente viene visto positivamente. Devo dire che
anche nella riunione che è stata fatta con il COSP le forze
dell'ordine hanno tenuto conto dello spirito con cui questa
proposta è stata fatta. Certamente il
copyright I mille
occhi
era già utilizzato, quindi questa non è una novità,
poteva essere
Cento occhi
o
Qualche occhio
, non so
come tradurla, ma l'importante era il senso e il significato di
questa iniziativa, che va nella direzione di un giusto
coinvolgimento della cittadinanza. Le modalità non possono, né
devono debordare in qualcosa che invece rientra in
un'organizzazione, ma che ha tutt'altra natura, altro contenuto,
altro statuto e altra regolamentazione; questo quindi non potrà mai
debordare in ronde, tanto per dare un nome ad una delle iniziative
che in altri settori hanno provato a portare avanti. Spero di aver
risposto nella sostanza alla preoccupazione del collega, anzitutto
che non ci sia confusione di ruoli e, se ci fosse stata, perché non
si è intervenuti; ribadisco che questo non è stato, quindi non c'è
stato bisogno di intervenire, perché non era in applicazione della
legge n. 94. Grazie.
Presidente
- La parola al Consigliere Louvin.
Louvin (ALPE)
- Grazie Presidente. Lei ha minimizzato la
portata di questa iniziativa dicendo che siamo fuori dall'ambito
della sicurezza, ma che rimarremmo sostanzialmente sul versante del
decoro urbano, di qualche spray mal utilizzato sui muri. Sono
felice di sentire che questi sono gli intenti, ma è stata venduta
in ben altro modo e sta assumendo sempre maggiore importanza il
ruolo dell'Amministrazione comunale come ente produttore di
sicurezza - questa è la prima frase della relazione a tale
deliberazione -, nel senso che il ruolo del Sindaco e di riflesso
della polizia locale in materia di ordine e sicurezza sono in
costante crescita.
"La tranquillità e la sicurezza dei
cittadini"
si dice, non stiamo parlando del decoro urbano,
siamo fuori pista...ma siamo fuori pista anche perché tutto è
strutturato, nel senso di dare una collaborazione che noi
apprezziamo, ma che vorremmo vedere visibile. Le dico...all'opposto
di quello che lei dice:
"no, no, perché è una cosa da poco, è
solo una telefonata qualora qualcuno butti la cicca..."
, no,
evviva, se ci sono persone, organizzazioni che danno questa
disponibilità a collaborare, lo devono fare, ma sotto una casacca
visibile! Questo è un deterrente, questo aiuta a fare in modo che
ci sia minore senso di insicurezza anche nella città! Sono
personalmente contento che ci sia questo coinvolgimento, ma è
totalmente sbagliato l'approccio dal punto di vista esteriore! Non
si può dare luogo ad organizzazioni anonime che telefonano,
ricevono segnali in codice, sto esagerando un poco, ma se vuole
riprendere testualmente anche i punti dell'accordo:
"su semplice
accordo verbale
- eccetera -
i referenti non dovranno in
nessun modo essere identificabili dalla cittadinanza"
, invece
lo siano, Presidente! Glielo dica al Sindaco di Aosta, li renda
visibili, perché questo può dare qualche sicurezza in più! Noi
riteniamo che qui abbiano preso una cantonata, poi lei ha riportato
in un ambito molto più blando tutta la vicenda, ma credo che questa
sia un'operazione mal congegnata dal parte del Comune di Aosta, che
ha tutti gli strumenti e ha a disposizione organizzazioni di
volontariato pulite, serie, che può utilizzare senza metterle sotto
questa condizione di anonimato.
Il nostro invito, Presidente, quindi è che si faccia modificare
questa convenzione e la si faccia riportare anche esteriormente, in
senso formale, nell'ambito della legge, altrimenti lascia un
precedente molto antipatico e io non credo per nulla legale. Sono
andato a leggermi queste indicazioni della legge n. 94, secondo cui
i Sindaci possono avvalersi della collaborazione di associazioni
fra cittadini al fine di segnalare alle forze di polizia eventi che
possono recare danno alla sicurezza urbana o situazioni di disagio
sociale. Siamo esattamente in questo caso come loro lo descrivono,
se è per il decoro, se è per lottare contro i graffiti...lo si
faccia in altro modo, ma non è dando incarichi o avallando delle
operazioni di questo genere che lo si può fare, perché - ripeto -
siamo su un crinale molto delicato. I cittadini hanno diritto di
essere protetti, ma nelle forme che la legge prevede, non in forme
così spontaneistiche e alquanto approssimative! Grazie.
Presidente
- Cari colleghi, vista l'ora, dichiaro
conclusi per questa mattinata i lavori dell'odierna adunanza del
Consiglio regionale. I lavori riprenderanno alle ore 15,30 con la
trattazione del punto n. 21 all'ordine del giorno.
La seduta è tolta.
---
La seduta termina alle ore 13,12.
