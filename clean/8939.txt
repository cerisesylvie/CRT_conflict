Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3440 del 28 gennaio 1988 - Resoconto
OGGETTO N. 3440/VIII - REIEZIONE DELLA PROPOSTA DI LEGGE
CONCERNENTE "NORME URGENTI SULLA CACCIA".
PRESIDENTE:
Ha chiesto di parlare il Consigliere Sandri
per illustrare la legge, ne ha facoltà.
SANDRI - (N.S.):
Siamo al secondo capitolo nella
discussione sull'ambiente. Questa legge,"Norme urgenti sulla
caccia", è una legge che già avevo illustrato in Commissione e poi
in Consiglio e che è stata rinviata ad oggi pur essendo stata
presentata il 17 agosto. Sono sempre in attesa, come tanti altri in
questo Consiglio, della legge sulla caccia, però anche in questo
settore l'esecutivo è latitante e noi siamo ovviamente convinti
che, di qua alla scadenza della legislatura, sulla caccia non
avremo nessuna proposta normativa da parte della Giunta
regionale.
Questo atteggiamento è particolarmente grave perchè è una
abdicazione da parte dell'Amministrazione regionale, quindi è un
altro esempio di non capacità di governo, di non volontà di
governare da parte di questa Giunta nel settore della caccia, che
si protrae ormai da molti anni. È una delle norme dello Statuto,
una delle tante, non applicate da questa maggioranza cosiddetta
autonomista.
Vorrei citare a questo proposito il primo articolo della legge
regionale del 1973, n. 28, recante "Provvedimenti per la protezione
della selvaggina e per l'esercizio della caccia", la quale
demandava ad altra legge la disciplina in materia di caccia. È una
delle cose più penose dal punto di vista normativo, associato a
questa latitanza della Giunta.
Ma perchè la Giunta regionale è latitante in materia di caccia?
Penso che andando a vedere la normativa attuale si capisce
facilmente il problema, perchè l'Assessore, cui competono per legge
le funzioni amministrative, ha demandato l'indirizzo politico in
materia di caccia ai cacciatori; il Comitato caccia della Valle
d'Aosta è l'unico comitato in tutta Italia che non è diretto
dall'Assessore all'Agricoltura, Foreste e Tutela Ambiente Naturale,
ma dal Presidente dei cacciatori. Questa abdicazione è tanto più
grave quanto più è comprensibile l'incentivo che ha a procrastinare
l'adozione di un progetto di legge come quello presentato dalla
Giunta regionale con il n. 343, che giace nel cassetto
sbagliato.
Vorrei fare presente ai Consiglieri cosa ha significato in
questi anni aver messo sempre, in qualità di Presidente del
Comitato caccia, un cacciatore, cioè uno dei rappresentanti di
questa categoria; mi riferisco ad un testo "Fauna e caccia in Valle
d'Aosta", edito da Musumeci, in cui la prefazione è stata fatta dal
signor Carlo Trossello, Presidente del Comitato caccia per parecchi
anni, quindi una persona scelta da questa Amministrazione e
confermata sempre dalla stessa Giunta, a capo del Comitato
caccia.
Questo signore, facendo la presentazione del libro, diceva:
"Molti vecchi cacciatori riconosceranno fra le pagine di questo
libro figure realmente esistite, aneddoti forse personalmente
vissuti, ma ci auguriamo (e questo è l'intento fondamentale
dell'autore) che soprattutto i lettori più giovani sappiano, e
possano, capire lo spirito con cui l'opera è stata esposta,
sappiano far tesoro dell'unico lavoro del genere mai pubblicato in
Valle d'Aosta, possano intendere il piacere con cui l'autore ha
voluto comunicare i suoi ricordi di oltre 50 anni di appassionato
cacciatore".
Questo libro è stato suggerito ai giovani dal Presidente del
Comitato caccia per più di 15 anni, proprio per lo spirito ed il
piacere con cui l'autore parlava della caccia.
Se mi consentite vorrei leggere come ha visto l'autore la caccia
al tasso, un animale per fortuna ancora abbastanza diffuso in Valle
d'Aosta.
"Quando si tratta di tane in cui non può in alcun modo
introdursi il cacciatore" - scrive l'autore del libro - "questi,
chiuso saldamente l'accesso o gli accessi alla tana stessa e
ammesso beninteso che la natura del terreno lo permetta, dovrà
praticare, lavorando di piccone o di badile o con qualche altro
mezzo di fortuna, un'apertura perpendicolare al punto in cui si
presume si trovi l'animale, punto che egli avrà potuto, ponendo
l'orecchio aderente al suolo, individuare in precedenza dalla
provenienza del furioso abbaiare del cane durante la cruenta lotta
con il tasso. Allorché apparirà allo scoperto una parte del corpo
dell'animale, gli darà il colpo di grazia con una schioppettata,
oppure, se ne sarà in possesso, gli conficcherà in corpo, mettendo
in atto un sistema alquanto barbaro, una specie di grossissimo
cavatappi, che, avvitato nel corpo del selvatico, gli permetterà di
estrarre adagio adagio e con ogni precauzione la sua preda. Essendo
poi, comunque, dopo questo trattamento il tasso resistentissimo
alla morte, dovrà finirlo definitivamente a randellate sulla testa,
specie sul muso".
Continua l'autore: "Come si vede la caccia a questo mammifero è
tutt'altro che semplice e generalmente non viene esercitata da uno
solo, ma da almeno due cacciatori. Ignoro se attualmente si caccia
ancora in Valle d'Aosta il tasso in tempo di notte e in piena
campagna adoperando il tridente, con l'aiuto di grossi cani e del
vecchio fanale ad occhio di bue".
Tralascio di leggere come si fa la caccia al tasso con il
tridente, ma ovviamente da parte dell'ex Presidente del comitato
caccia questo è qualcosa di educativo verso le giovani
generazioni....
Noi abbiamo consegnato a questa gente la gestione della caccia
per 40 anni della nostra autonomia. Questo Assessore, come quelli
precedenti, ha rinunciato a svolgere le sue attività: e dov'è
l'autonomia di cui si vanta il movimento dell'Union Valdôtaine e
gli altri movimenti soi-disant régionalistes?
Credo che questa autonomia, quanto meno nel settore della
caccia, sia finita ben lontana dalla realtà, e la dimostrazione è
la legge che i rappresentanti della SVP - che all'autonomia ci
tengono in maniera più seria - hanno approvato nel 1986 al
Suedtirolerlandtag. In tale legge, che prevede norme per la
protezione della selvaggina e per l'esercizio della caccia, è
chiaramente detto: "La Giunta provinciale nomina per la durata di
cinque anni il comitato caccia composto da: 1) l'Assessore
competente in materia in qualità di Presidente". Il politico deve
prendersi le responsabilità di politico, non delegare, non essere
ostaggio dei cacciatori come è l'attuale Assessore. E di qua è
ovviamente la proposta di legge.
Avrei voluto modificare la legge sulla caccia, cioè dare delle
norme, perchè ci sono delle cose veramente incredibili nell'attuale
normativa. Leggendo questo libro interessante, che è la griglia di
analisi del disegno di legge 343, ci si accorge come dal punto di
vista amministrativo l'attuale gestione della caccia sta veramente
molto sul filo del rasoio; i soldi che vengono ritirati per le
concessioni sono dei soldi di competenza regionale, perchè quello
faunistico è un patrimonio indisponibile, per cui i soldi sono
obbligatoriamente un'entrata del bilancio regionale, mentre nel
bilancio regionale non li abbiamo mai visti entrare, perchè vengono
delegati anche questi al Comitato caccia.
Vediamo che tutte le normative che vengono date dall'Assessore
in base alle sue capacità amministrative sono chiaramente
influenzate dai cacciatori. Lo abbiamo dimostrato ieri: sono state
date 58 autorizzazioni di caccia alla volpe in poco più di due mesi
per il divertimento dei cacciatori e non per una esigenza di tipo
faunistico.
(Proteste dai banchi della maggioranza)
Credo che affrontare il tema della caccia tutti insieme sia però
un fatto difficile, come dimostra la cagnara che viene dai banchi
della maggioranza.
Questa proposta di legge vuole essere un tentativo di
identificare un problema che è quello della composizione del
Comitato caccia e di risolverlo, cercando una quadra tra il
cosiddetto partito dei cacciatori e il cosiddetto partito della
selvaggina, perchè così credo possano essere identificati coloro
che come il sottoscritto credono che la caccia in Valle d'Aosta
possa essere esercitata, ma che si debba fare un periodo di
riflessione di almeno cinque anni per capire in che modo e in che
termini.
Nella composizione del Comitato caccia, così come l'ho
presentato in questa proposta di legge, mi sono permesso di non
inserire l'Assessore visto che quest'ultimo aveva deciso di
demandare questo potere a qualcuno che desse un suo stile personale
alla cosa; ho invece inserito, con le qualità di Presidente, il
funzionario addetto al problema, cioè l'Ispettore dirigente del
Servizio Tutela dell'Ambiente Naturale e delle Foreste, o altro
funzionario tecnico da lui delegato.
Per quanto riguarda gli altri componenti, ho semplicemente preso
la proposta di legge della Giunta regionale e l'ho trasferita "tout
court" a livello di composizione; questo perchè nella proposta di
legge della Giunta regionale la composizione non era così male, nel
senso che cercava di dare uno spazio ai cacciatori, agli
agricoltori, ai naturalisti, agli ecologisti. Questo è stato un
tentativo corretto di risolvere il problema, però bisogna
realizzarlo, e questo è uno strumento sicuramente efficace.
Sempre ripartendo dal discorso del Sudtirolo, voglio far
presente che la composizione del comitato caccia di quella regione
è interessante, in quanto c'è una giusta proporzione fra queste
varie forze, al di là dei rappresentanti dell'Ispettorato
dell'Agricoltura, delle Foreste, del Caccia e Pesca e
dell'Assessore. In questo Comitato ci sono: quattro cacciatori, due
agricoltori, un riservista, due ambientalisti e due esperti, per
cui i cacciatori sono cinque, gli ambientalisti sono quattro,
quindi in minoranza, e farebbero l'ago della bilancia gli
agricoltori. Credo che una proposta di questo genere possa essere
tranquillamente la base della discussione nella nostra Regione.
Non c'è molto altro da dire se non che questa normativa, a furia
di lasciarla nel cassetto, sta diventando anche buffa dal punto di
vista lessicale, perchè nella normativa attualmente presente vi
sono riferimenti ovviamente agli uffici e alle funzioni di qualche
anno fa. In questi anni c'è stata la riforma sanitaria, per cui,
per esempio, l'organizzazione dei servizi veterinari nella nostra
Regione ha avuto una determinata evoluzione; esiste una grande
differenza dal punto di vista del peso e della importanza nella
organizzazione della tutela dell'ambiente del corpo forestale che
non è rappresentato nel Comitato caccia, perchè ben lontano stiano
i carabinieri dai ladri e i ladri in questo sono famosi nello stare
alla larga; non esistono ovviamente più associazioni del tipo ENPA
o Pro Natura, o meglio l'ENPA esiste ancora, mentre la Pro Natura
manca come organizzazione locale, ma esiste una "Valle d'Aosta
Ambiente", che è una associazione molto più vasta ed importante dal
punto di vista della concretezza della rappresentatività a livello
locale.
Per questo credo che questa legge possa essere presa in
considerazione; il fatto che non lo sia stata da parte della Giunta
è solo la testimonianza di quanto questa Giunta regionale sia
incapace di governare, e di come in questo caso ceda al ricatto dei
cacciatori, forse perchè hanno i fucili dalla parte del
grilletto.
PRESIDENTE:
È aperta la discussione generale. Ha chiesto
di parlare il Consigliere Cout, ne ha facoltà.
COUT - (P.C.I.):
Non voglio certamente sollevare della
polemica, come mi sembra abbia voluto fare il Consigliere Sandri
nei confronti del mondo venatorio; ci sarebbero anche degli
elementi per rispondere a tono, ma, come dicevo, assolutamente mi
rifiuto di fare questo. Voglio solo fare una osservazione che viene
anche abbastanza comoda: sembra a questo punto che tutti quanti gli
ambientalisti o tutti quanti noi possiamo diventare vegetariani,
nel senso che tutti quanti possiamo rifiutare di mangiare qualche
bella fettina, qualche bella bistecca o qualche bella coscia di
pollo. Mi chiedo a questo punto se gli animali fatti vivere tutta
una vita, invece che in libertà, fra quattro mura o in ambienti
angusti, non sono forse trattati peggio degli animali in libertà
che vivono ancora adesso come negli anni scorsi, andando incontro a
quelle che sono le leggi di selezione naturale cui tutti siamo
stati abituati sinora. E anche l'attività della caccia, se non
fosse per altri aspetti molto più deteriori per l'ambiente e la
fauna stessa, potrebbe benissimo convivere come sempre è convissuta
fino a questo momento. Mi chiedo come molte volte possa dirsi amico
degli animali chi vorrebbe veder vivere gli animali a proprio uso e
consumo, ad esempio nelle città, chiusi negli appartamenti, oppure
al guinzaglio. Mi chiedo se amici degli animali possano essere
considerate queste persone, oppure quelli che fino a prova
contraria non fanno che tramandare, fin quando sarà possibile per
via degli ambienti più o meno compromessi, un'attività che è sempre
stata accettata e che non ha mai stupito nessuno.
Questo per dire che ci sono nell'intervento del Consigliere
Sandri delle imprecisioni: lui dice che è giusto che l'Assessore si
faccia carico del problema, anzi sia presente nella gestione della
caccia, ma con questo non si deve dire che la composizione del
comitato istituito dalla citata legge del Trentino dia ragione, per
ciò che riguarda una certa perequazione fra numero di cacciatori e
numero di ambientalisti, alla tesi del Consigliere Sandri. Nel
Trentino l'Assessore assume direttamente la gestione della caccia,
gestione che avviene nè più nè meno con una composizione che
rispecchia quella attuale che abbiamo in Valle d'Aosta; anzi è
ancora diversa e privilegia forse i cacciatori, anche rispetto alla
proposta di legge su cui abbiamo discusso fino a questo momento.
Fra l'altro il Consigliere Sandri non dice nemmeno che la legge del
Trentino darebbe torto ai ricorsi che i protezionisti hanno fatto
in Valle d'Aosta, perchè prevede che si possa cacciare la marmotta,
e mi sembra anche lo stambecco; prevede addirittura l'apertura
della caccia al 10 di settembre, quando in Valle d'Aosta i
protezionisti hanno fatto ricorso per l'anticipazione di una
settimana, quando si sapeva che l'anticipazione di una settimana
voleva dire in Valle d'Aosta chiudere anche 39 giorni prima
rispetto alle altre Regioni d'Italia.
Questa legge che citavo adesso dà anche ragione alla Valle
d'Aosta per una proposta che viene fatta nella legge e che dovrà
essere la prima cosa ad essere accettata: la selvaggina dovrà
essere considerata un bene indisponibile in gestione alla Regione.
Questa disposizione è stata accettata dal Coordinamento per quanto
riguarda la Regione Trentino e speriamo che sia accettata anche per
noi. Finalmente in quel momento potremo decidere in Valle d'Aosta
di poter gestire l'attività della caccia come ci conviene, nel
senso che fino al momento attuale, a nostro parere, la caccia in
Valle d'Aosta, come nel Trentino, rispetto ad altre Regioni
d'Italia è stata gestita abbastanza bene; dobbiamo continuare a
gestirla in modo corretto, con alcune scelte che in questo momento
sono opportune.
Mi scandalizzo invece quando si vuole mettere la Regione Valle
d'Aosta sullo stesso piano di altre Regioni molto più compromesse,
chiedendo che venga aperta la caccia una settimana dopo in modo da
non permettere la caccia alla marmotta, perchè così si fa secondo
la legge-quadro. Questo secondo me è sbagliato; per esempio, si
decide che non si deve più cacciare la marmotta: cosa facciamo in
questo modo? Marmotte in Valle d'Aosta ce ne sono così tante che
nel breve periodo in cui è stata aperta la caccia in Valle d'Aosta
due anni fa, perchè è stata chiusa molto prima, si sono cacciate
più marmotte di ogni altro tipo di selvaggina. Questo significa che
in Valle d'Aosta marmotte ce ne sono, vuol dire che se noi non
permettiamo di cacciare più la marmotta in Valle d'Aosta spostiamo
l'attività venatoria sull'altra selvaggina che è meno numerosa
ancora; al limite, se è vero che in valle d'Aosta ci sono molte
marmotte, è compromettente chiudere questa caccia.
Non vogliamo sollevare delle polemiche e pensiamo che di queste
cose è necessario discutere, però non in modo separato, andando a
modificare con la proposta del Consigliere Sandri la composizione
del Comitato, ma piuttosto discutendo di chi deve essere la
gestione della caccia in Valle d'Aosta, assieme ad una legge che
dia degli indirizzi precisi su tutta l'attività e poi demandi la
gestione ad un comitato che abbia una composizione equa. Bisognerà
discutere anche di livelli di programmazione e di gestione pratica
dell'attività della caccia, rapportandola ad una legge più
generale.
È tenendo conto di queste considerazioni che come Gruppo
preferiamo che questa discussione avvenga nelle Commissioni;
auspichiamo anche noi che della legge generale sulla caccia si
faccia una discussione approfondita e si voti la legge prima delle
prossime elezioni regionali, proprio per non correre il pericolo
che questa vada spostata ancora di alcuni anni.
Nella votazione di questo disegno di legge ci asterremo per le
ragioni che dicevo adesso, proprio per non fare una discussione
affrettata, ma per permettere alle Commissioni di approfondire la
materia. Mi sembra che molte volte il Consigliere Sandri dia una
grossa importanza alla materia, e poi cerchi invece di
strumentalizzare la cosa cercando di evitare una discussione in
Commissione e cercando di fare passare un progetto di legge che per
alcuni aspetti è molto strumentale; questo non lo accettiamo.
TAMONE - (U.V.) (Fuori microfono):
Come si fa presto a
seppellire una famiglia ...
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Prima di proclamare il De Profundis
della Sinistra si aspetti un attimo!
TAMONE - (U.V.) (Fuori microfono):
... siccome il
Consigliere Torrione stamattina ha fatto il contrario ....
TORRIONE - (P.S.I.):
I due argomenti hanno valenze
diverse e credo che, se sul problema della caccia lasciassimo
liberi tutti i Consiglieri di votare secondo coscienza, il discorso
sarebbe diverso, tanto per essere chiari.
Ogni tanto ci sono delle prese di posizione perchè si parla di
caccia; per evitare queste prese di posizione l'Assessore ha preso
il disegno di legge sulla caccia e l'ha infossato nel suo ben noto
cassetto!
Sarebbe opportuno, al di là delle strumentalizzazioni, riportare
il discorso su quello che è l'argomento della legge; qui non si
tratta di dire: caccia sì, caccia no, perchè sarebbe troppo comodo
da una parte e dall'altra. Il discorso sulla caccia, fino dove è
arrivato in Commissione, ha consentito un confronto molto
approfondito con le associazioni dei cacciatori, senza che si
manifestassero peraltro delle contrapposizioni frontali con chi è
contro la caccia. In effetti sia da una parte che dall'altra si è
affrontato l'argomento con molto buon senso e senza esasperazione,
senza prese di posizione preconcette.
Questo disegno di legge ha il pregio di mettere il dito su una
piaga dell'attuale legislazione sulla caccia, non di quella futura
o futuribile che non arriverà mai, perchè è difficile regolamentare
il problema della caccia. I cacciatori si scandalizzano ogni tanto
quando il Consigliere Sandri prende delle posizioni che possono
anche essere un po' più dure di certe altre, però ricordiamoci che
la legge sulla caccia presentata dall'Assessore non l'hanno
affondata gli ambientalisti, ma l'hanno affondata i cacciatori.
L'Assessore era partito con i distretti, ma li ha dovuti mettere
nel cassetto; poi ha portato avanti una impostazione tutta sua e
sappiamo benissimo che ai cacciatori valdostani l'attuale legge
sulla caccia sta bene e noi ne prendiamo atto; la legge
sull'ambiente stava bene ad una forza politica della maggioranza ma
non stava bene ad un'altra forza politica, sempre della
maggioranza, e così è finita anch'essa nel cassetto.
Per quanto riguarda il discorso di rivedere la composizione del
Comitato - adesso sulla proposta Sandri si potrà discutere se è
bene che ci sia l'Assessore o il dirigente, è un discorso di tipo
politico questo - nella stessa proposta che aveva presentato
l'Assessore era inserita una variazione dei componenti del comitato
caccia. Era un dato di fatto sul quale neanche l'Assessore metteva
in dubbio che ci potesse essere una modifica, e questo credo che
fosse un atto dovuto, perchè sia i cacciatori sia gli ambientalisti
avevano riconosciuto che la presenza massiccia esclusivamente di
cacciatori nel comitato era una cosa insostenibile.
Il merito della proposta Sandri è quello, in attesa della
modifica della legge, di mettere il Comitato... so che il
Consigliere Tamone sta dicendo che del Gruppo socialista sono
rimasto solo io...
TAMONE - (U.V.) (Fuori microfono):
No, no...
TORRIONE - (P.S.I.):
.... se questo discorso della caccia
fosse stato fatto in maniera seria e non strumentale da tutte le
parti, vorrei vedere quanti rimarrebbero in aula dell'Union
Valdôtaine e quanti della D.C. ....
TAMONE - (U.V.) (Fuori microfono):
Tutti.
TORRIONE - (P.S.I.):
.... dell'Union sì, della D.C.
no.
TAMONE - (U.V.) (Fuori microfono):
Anche tutta la
D.C..
TORRIONE - (P.S.I.):
Il Consigliere Tamone garantisce
anche per la D.C.; prendiamo atto.
Devo dire che voterò personalmente a favore di questa legge
perchè mi sembra che sia un voto di sollecitazione a definire un
problema che è quello della caccia, che esiste. Sul discorso della
composizione del comitato ci potevano essere delle varianti
introdotte dall'Assessore, quindi a titolo di sollecitazione voterò
questo provvedimento di legge.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Brevemente. Devo riconoscere la
mia ignoranza perchè non so se l'Union Valdôtaine è un movimento
conservatore, però l'Assessore è un conservatore senz'altro, e lo
pregherei di ospitarmi nei suoi uffici per farmi visitare i suoi
cassetti che hanno una importanza enorme.
Parlavamo prima del provvedimento sull'ambiente; il
provvedimento sulla caccia è sempre chiuso nel cassetto, altri
provvedimenti saranno chiusi nel cassetto. Questo cassetto
diventerà un archivio storico, per cui chiedo all'Assessore di
permettermi di visitarlo: sarebbe in fondo un'apertura alle forze
di minoranza la visita a questo cassetto ....
(Ilarità nell'assemblea)
Per tornare al provvedimento presentato dal Consigliere Sandri,
ritengo che sia un inizio utile, perchè tenta di rivedere la
composizione del Comitato caccia, che oggi mi sembra sia
rappresentato per la maggioranza da cacciatori. Questo è anche un
provvedimento che non dovrebbe trovare ostacoli da parte delle
forze di maggioranza; può essere un avvio concreto a quella che
dovrà essere la legge sulla caccia.
Se questo vuole essere ancora un voto negativo da parte
dell'esecutivo, dobbiamo ripetere (e non ci stancheremo di farlo)
che il ruolo del Consigliere regionale viene mortificato da un
atteggiamento non certo esaltante di questa maggioranza.
Non sono a favore o contro la caccia, quando ci sarà presentato
il provvedimento il mio partito assumerà una posizione favorevole o
contraria, però su questo provvedimento esprimo il mio voto
favorevole; quindi voterò accettando anche le modifiche che
l'Assessore vorrà portare a questo provvedimento di legge.
PRESIDENTE:
È chiusa la discussione generale. Ha chiesto
di parlare l'Assessore all'Agricoltura, Foreste ed Ambiente
Naturale Perrin, ne ha facoltà.
PERRIN - (U.V.):
Pour affirmer, ainsi que nous l'avions
déjà fait dans le passé, quand M. Sandri avait déjà illustré une
fois à peu près entièrement ce projet de loi, que nous voterons
contre ce projet même, puisque nous sommes contraires à arriver à
une modification de la loi par petits morceaux.
Ceci aussi pour éviter une rupture sur les deux fronts que une
modification, telle que celle qui est présentée, pourrait apporter
aux pourparlers pour arriver à définir une fois pour toutes le
problème de la chasse en Vallée d'Aoste.
Je veux démentir, M. Sandri, qu'il y ait une adresse politique
et qu'il y ait une responsabilité politique de la part du
Gouvernement et de la part de l'Assessorat sur le problème de la
chasse. En effet s'il est vrai que la loi régionale sur la chasse a
nommé un représentant de l'Assesseur en tant que Président du
comité de la chasse, il est aussi vrai que ce représentant,
justement en tant que représentant de l'Assessorat, est celui qui
maintient les rapports et qui porte à l'intérieur du comité de la
chasse les adresses politiques du Gouvernement régional et de
l'Assessorat. Adresses politiques qui ont donné leurs effets en
Vallée d'Aoste, parce que je crois que sur ce problème il faudrait
discuter avec sérénité et avec bon sens. Il faudrait faire des
comparaisons entre ce qui se passe en Vallée d'Aoste et ce qui se
passe ailleurs. Si le problème de la chasse existe dans les termes
où souvent il est porté à l'attention du gros public, c'est parce
que dans trop de Régions italiennes il y a une mauvaise gestion de
la chasse, ce qui, je peux affirmer tout en n'étant pas chasseur,
n'existe pas en Vallée d'Aoste.
Si cela s'est avéré, c'est parce qu'il y a eu conscience de la
part de ceux qui exercent la chasse d'un côté et des responsables
administratifs de l'autre, pour arriver à une gestion de la chasse
qui, en sauvegardant celui qui est l'intérêt des chasseurs, a
sauvegardé la présence du gibier en Vallée d'Aoste. Ce rapport
entre Assessorat et comité de la chasse porte chaque année à une
confrontation, par exemple pour déterminer celui qui est l'acte
fondamental pour la chasse en Vallée d'Aoste, c'est-à-dire la
rédaction du calendrier de chasse, qui établit les espèces à
chasser, qui établit certaines règles, qui fixe des normes qui ont
produit leurs effets en ces 40 ans d'autonomie.
Il suffit de voir certaines choses: nous avons le calendrier le
plus bref de toute l'Italie, c'est le calendrier qui fait terminer
la chasse s'il y a la neige, alors il y a la fermeture anticipée;
c'est le calendrier qui a fixé l'abattage de certaines espèces
d'animaux d'après des recensements où d'après des études
scientifiques conduites en collaboration entre Assessorat et comité
de la chasse par M. Bocca, étude qui vient d'être publiée.
C'est la Région qui a le rapport chasseurs-territoire le plus
élevé, puisqu'en Vallée d'Aoste il y a 1 chasseur chaque 124
hectares, contre un rapport extrêmement plus bas dans d'autres
Régions.
C'est la Région qui a protégé environ 30% de son territoire à
travers le parc, à travers les oasis de protection. C'est la Région
qui, sur les 60 espèces dont il est autorisé la chasse par la loi
de l'état, n'en chasse qu'environ la moitié.
Je crois que cette attention au point de vue de la
responsabilité politique de l'Administration régionale a quand même
donné de bons fruits.
Il faut évidemment essayer d'aller de l'avant encore, parce
qu'il n'y a pas de limites à l'amélioration. Le projet de loi que
nous avions proposé va dans ce sens; c'est une loi qui est encore à
la discussion et qui attend maintenant une ultérieure confrontation
avec les chasseurs d'un côté et les associations naturalistes de
l'autre. Je dis pour terminer que pour ne pas gâter ces bons
rapports qui se sont instaurés et qui porteront à améliorer encore
la chasse en Vallée d'Aoste, nous votons contre ce projet.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI - (N.S.):
Sarò molto breve perchè mi sembra di
aver centrato l'obiettivo nella presentazione di questo disegno di
legge e cioè di far capire che in questo Consiglio bisogna
cominciare a discutere non su caccia sì - caccia no, ma sui
problemi legati alla caccia. Mi dispiace che questo discorso non
sia stato capito dal Consigliere Cout, che è rimasto all'antichità
del problema, ed in parte anche dall'Assessore Perrin che ripropone
la questione della caccia che viene così ben condotta in Valle
d'Aosta.
Gli vorrei solo rispondere, senza entrare in polemica, con
quanto pubblicato dal suo stesso Assessorato sull'età dei camosci
abbattuti durante la stagione venatoria (il camoscio è l'animale
fra i più cacciati in Valle): la percentuale degli animali con più
di quattro anni è scesa dall'80% al 50% in cinque anni, mentre
quella da 0 a 3 anni è aumentata dal 20 al 50%. Ciò significa che
oggi si fa una caccia al camoscio da 0 a 3 anni, cioè soprattutto
di quelli da 1 a 2 anni, e questo non è sicuramente un modo di
gestire correttamente la caccia.
Credo che l'Assessore abbia già avuto modo di rendersi conto di
errori nella gestione della caccia sul problema della marmotta e
non voglio continuare su questo. Voglio riprendere invece più
diffusamente l'intervento del Consigliere Torrione, perchè mi pare
abbia centrato proprio questo obiettivo, e cioè che la caccia oggi
deve essere affrontata nei suoi nodi, cercando di scioglierli,
cercando di capire che questa proposta di legge era un tentativo di
mediazione su posizioni che sono chiaramente molto distanti per
fede, ma che sul terreno pratico del confronto razionale possono e
devono trovare una soluzione di mediazione. Che il problema del
Comitato caccia esista perchè esiste la maggioranza dei cacciatori,
questo lo dicono tutti, lo dice anche l'Assessore nella sua
proposta, ma se non si adotta questo metodo di risolvere un
problema uno alla volta, la legge sulla caccia non la farete mai e
sarete ostaggio dei cacciatori.
Ringrazio i Consiglieri Torrione e Baldassarre per aver captato
questo problema e vorrei concludere chiedendo a tutti, al di là di
questa votazione, di meditare sul modo di giungere ad una
regolamentazione della caccia, quindi ad una applicazione dello
statuto; il modo che avete praticato fino ad oggi è a mio parere
privo di possibilità di riuscita.
PRESIDENTE:
Si passa all'esame dell'articolato. Do
lettura dell'art. 1:
ART. 1
1. L'art. 3 della legge regionale 23 maggio 1973 n. 28 è
sostituito con il seguente articolo:
"I componenti del Comitato regionale per la Caccia, che ha
sede nel capoluogo della Regione, sono:
a)
l'Ispettore dirigente del Servizio Tutela
dell'Ambiente Naturale e delle Foreste, od altro funzionario
tecnico da lui delegato, con funzioni di Presidente;
b)
il Dirigente dei Servizi Agrari ed Affari Generali
od altro funzionario da lui delegato;
c)
un funzionario dell'Ufficio regionale per il
Turismo e un suo sostituto nominati dall'Assessore
competente;
d)
il responsabile del servizio veterinario
dell'U.S.L. o altro veterinario dipendente da lui delegato;
e)
due rappresentanti degli agricoltori, designati
dalle associazioni locali degli agricoltori;
f)
due esperti naturalisti o in zoologia o in
biologia, designati dal Consiglio regionale, su proposta
dell'Assessore regionale all'Agricoltura, Foreste ed Ambiente
Naturale;
g)
tre rappresentanti dei cacciatori, designati dalle
Associazioni locali dei cacciatori;
h)
tre rappresentanti delle Associazioni
naturalistiche o protezionistiche, designati dalle Associazioni
locali naturalistiche e protezionistiche;
i)
un rappresentante del Corpo forestale regionale e
un suo sostituto, designati dall'Assemblea del personale
forestale.
2. I rappresentanti di cui alla lettera e) e alla lettera h)
non possono essere titolari di licenza di caccia".
PRESIDENTE:
Pongo in votazione l'articolo 1 testè
letto:
ESITO DELLA VOTAZIONE
Presenti: 27
Votanti: 21
Favorevoli: 4
Contrari: 17
Astenuti: 6 (Bajocco, Cout, Dolchi, Mafrica, Millet e
Tonino)
Il Consiglio non approva
PRESIDENTE:
La legge si intende respinta non avendo il
Consiglio approvato l'articolo 1. Do lettura dei restanti
articoli:
ART. 2
1. L'art. 6 della legge regionale 23 maggio 1973, n. 28 è
così modificato:
- il primo comma è sostituito con il seguente:
"Ai membri del Comitato di cui alle lettere e, f, g e h
dell'articolo 3 è concesso, per ciascuna riunione, un gettone di
presenza, stabilito per decreto dall'Assessore regionale
all'Agricoltura, Foreste ed Ambiente Naturale. Ai membri esperti
sono rimborsate dall'Amministrazione regionale le spese sostenute
per l'espletamento della carica".
- il secondo comma è abrogato.
ART. 3
1. La presente legge è dichiarata urgente ai sensi del terzo
comma dell'articolo 31 dello Statuto Speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione.
IL CONSIGLIO prende atto.
