Classificazione
CONSIGLIO REGIONALE
Attività consiliare d'aula



Oggetto del Consiglio n. 2411 del 26 ottobre 2016 - Resoconto
OGGETTO N. 2411/XIV - Ordine dei lavori.
Rosset (Presidente) -
Con 28 Consiglieri presenti
possiamo riprendere i lavori. Riprendiamo dal punto n. 12 che
avevamo rinviato...ha chiesto la parola il collega Cognetta, ne ha
facoltà.
Cognetta (M5S) -
Mi scuso per l'interruzione dei lavori,
volevo solo portare all'attenzione di quest'aula la notizia apparsa
un attimo fa sui giornali: il fatto che il Consiglio di Stato ha
accolto il ricorso del gruppo consiliare del Movimento Cinque
Stelle, cioè di Ferrero e il mio, rispetto alla famosa negazione
degli atti in riferimento alla sentenza del TAR di Aosta. Da quello
che si apprende...credo che poi il Consiglio riceverà gli atti
direttamente, appena li avrò anche in mio possesso, potremo
finalmente avere risposte di tutti quanti quei 116 a cui non è
stata data risposta in virtù della sentenza del TAR di Aosta, visto
che adesso chiaramente il Consiglio di Stato ci ha dato ragione.
Questa è solo una comunicazione di servizio, mi scuso per
l'interruzione.
Presidente -
Eravamo a conoscenza di questa sentenza. Ha
chiesto la parola il Consigliere Chatrian, ne ha facoltà.
Chatrian (ALPE) -
Per mozione d'ordine per una richiesta,
a nome dei gruppi di minoranza: se gentilmente possiamo sospendere
un momento il Consiglio e chiederei una Conferenza dei Capigruppo
sul bando dei servizi anziani in discussione al Comune di Aosta.
Abbiamo avuto modo di leggere nel merito le
e-mail
, dov'è
direttamente interessata tutta l'Amministrazione regionale,
gradiremmo fare una Conferenza dei Capigruppo al più presto, se ci
concede questa possibilità.
Sono invece molto contento del fatto che il Consiglio di Stato
ci abbia dato la possibilità per un domani di avere tutte le
informazioni per poter avere contezza e dare gambe e corso al
nostro mandato elettivo.
Presidente -
Per quanto riguarda la richiesta di mozione
d'ordine, chiederei prima di completare l'interpellanza e dopo di
fare una sospensione per la Conferenza dei Capigruppo. Ha chiesto
la parola il Consigliere Chatrian, ne ha facoltà.
Chatrian (ALPE) -
Se posso, chiederei a lei, Presidente,
e a tutto il Consiglio, vista la delicata situazione sul bando dei
servizi degli anziani...noi abbiamo avuto modo di avere delle
e-mail
molto delicate, che pregiudicano anche i lavori non
solo di quest'aula, di questo Consiglio, ma del Consiglio del
Comune di Aosta, che in questo momento mi sembra sia in pausa per
valutare il percorso delle ultime ore, degli ultimi minuti, degli
ultimi giorni, mi sembra corretto che in Conferenza dei Capigruppo
si possa discutere serenamente su quanto è avvenuto.
Presidente -
Ribadisco che non ho problemi ad attivare la
Conferenza dei Capigruppo, siccome il Presidente nella sua funzione
di Prefetto è momentaneamente occupato, chiedevo di affrontare il
punto n. 12 all'ordine del giorno, dopodiché di attivare
immediatamente la Conferenza dei Capigruppo. Ha chiesto la parola
il collega Gerandin, ne ha facoltà.
Gerandin (GM) -
Mozione d'ordine. Lei ha fatto una
proposta che mi pare corretta tenuto conto che non c'è il
Presidente che svolge le funzioni prefettizie.
Volevo solo riferirmi brevemente a quanto ha detto il collega
Cognetta in merito alla sentenza. Tenuto conto che in quest'aula
più volte è stato ribadito che lei stesso, in qualità di Presidente
del Consiglio, non poteva fare altro che sollecitare determinate
risposte in merito ai 116, io le chiederei con la stessa solerzia
che ha già avuto nel sollecitare di comunicare a queste società
partecipate i contenuti della sentenza perché tra le righe c'è
scritto che ha piena validità l'articolo 116 del Regolamento. Io
pertanto penso non ci siano più alibi e noi vorremmo che oggi in
giornata venisse comunicato a tutte le società che non ci sono più
alibi nel non rispondere e addirittura di cominciare a rispondere
anche sul pregresso. Grazie.
Presidente -
Come già risposto al collega Chatrian, sono
a conoscenza della sentenza e quindi ovviamente nel mio ruolo
istituzionale affronterò il problema. Io credo che, se lo faccio
domani mattina o al termine dei lavori, non cambi la situazione.
L'impegno è quello, ci mancherebbe ancora, non c'è dubbio su questo
aspetto, non appena possibile informerò e porterò a conoscenza del
dovuto.
