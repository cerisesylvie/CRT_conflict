Classificazione
ORDINE PUBBLICO - FORZE ARMATE
TRASPORTI E VIABILITÀ
Trasporti



Oggetto del Consiglio n. 2035 del 20 aprile 2016 - Resoconto
OGGETTO N. 2035/XIV - Interpellanza: "Condizioni per
l'utilizzo gratuito dei trasporti pubblici da parte degli agenti
delle forze dell'ordine".
Follien (Presidente) -
Punto n. 33 dell'ordine del
giorno. Per l'illustrazione, la parola al Consigliere Ferrero.
Ferrero (M5S) -
È stata diramata di recente dal
Dipartimento regionale dei trasporti una circolare in cui si fa
riferimento alla legge n. 19/2015 con la quale sono state fatte
delle variazioni riguardo alla questione dei trasporti. Tra le
variazioni ce n'è una particolare con una formulazione che riguarda
la gratuità dei trasporti prevista da leggi statali per i
Carabinieri, la Polizia di Stato, la Guardia di finanza, il Corpo
forestale quando utilizzano i mezzi pubblici e che andrebbe a
restringere, per quanto riguarda la Valle d'Aosta, l'ambito di
applicazione delle norme perché all'interno di questa formulazione
sono state inserite le parole: "purché in divisa". Vale a dire che
il rappresentante delle forze dell'ordine che utilizza il mezzo
pubblico non dovrebbe semplicemente esibire il tesserino di
riconoscimento, ma dovrebbe essere materialmente in divisa,
dovrebbe avere l'abbigliamento che contraddistingue la sua Arma di
appartenenza. Questo va ad escludere tutti quei rappresentanti
delle forze dell'ordine, che, per incarichi particolari che
ricoprono - e parlo, ad esempio, della Digos e di tutti gli
ufficiali di polizia giudiziaria che lavorano nelle Procure che
devono viaggiare in borghese proprio in relazione all'attività che
svolgono -, non devono mettersi la divisa perché non è richiesta la
divisa proprio per regolamento, quindi si andrebbe a creare una
discriminazione rispetto a tutti gli altri colleghi per il semplice
fatto che non sono in divisa. Nell'ipotesi in cui sul mezzo
pubblico sul quale viene trasportato l'agente di polizia ci fossero
dei problemi, il fatto però semplice di esibire il tesserino
sarebbe la garanzia che egli possa intervenire; ci sarebbe quindi
un elemento sufficiente per riuscire a capire che c'è questa
presenza da parte dell'autista nel caso in cui ne avesse
bisogno.
Adesso io non so se si tratta di un'interpretazione un
pochettino troppo restrittiva, o magari di un'inesattezza che è
stata riportata nella legge, alla quale in questo caso bisognerebbe
porre rimedio, anche perché la cosa è stata chiarita per quanto
riguarda la Provincia autonoma di Trento. C'era una legge
provinciale di Trento, con una sentenza della Corte di Cassazione
civile, la n. 5135/2001, si era cercato sostanzialmente di fare
quello che è stato fatto con questa circolare e con questa legge in
Valle d'Aosta. Alla fine la Cassazione civile, senza fare lettura
delle sentenze, aveva detto: "attenzione, questa non è materia di
trasporti, ma è materia di sicurezza pubblica, quindi non è di
competenza delle Regioni", sostanzialmente aveva annullando le
disposizioni che erano state approvate da Trento. Peraltro noi
troviamo ancora leggi che sono tranquillamente in vigore, perché
c'è il DPR n. 90/2010, che, per quanto riguarda l'Arma dei
Carabinieri, all'articolo 236 dice: "il personale dell'Arma dei
Carabinieri se in uniforme o munito di tessera di riconoscimento -
quindi in alternativa: o l'uniforme o la tessera di riconoscimento
-, ha diritto di circolare liberamente e sui mezzi di trasporto
pubblico urbano". Lo stesso DPR, per quanto riguarda le forze di
polizia, dice: "al personale delle forze di polizia si applica
l'articolo 236", cioè quello dei Carabinieri, quindi queste sono
normative nazionali che sono in vigore. Se vogliamo andare a vedere
la legge n. 36 del 6 febbraio 2004 per quanto riguarda il Corpo
forestale dello Stato, vediamo che anche qui si parla di "diritto
al libero percorso sulle linee dei mezzi pubblici di trasporto
urbano e metropolitano". Io quindi penso che la svista sia stata
fatta in buona fede, è ovvio che però bisogna rimediare, anche
perché sennò la Valle d'Aosta troverebbe e si troverebbe da sola ad
avere un atteggiamento discriminatorio verso alcuni settori delle
forze dell'ordine che sono impegnati in servizio, ma che non
portano la divisa.
Presidente -
Per la risposta, la parola all'Assessore
Marguerettaz.
Marguerettaz (UV) -
Rispetto a quest'interpellanza,
giustamente il collega fa riferimento ad una legge regionale che
abbiamo approvato nel dicembre 2015 e che non è stata impugnata dal
Consiglio dei ministri. Può essere una svista, questo non vuol dire
che sia sicuramente giusto, però il riferimento normativo è questo,
abbiamo una norma. Semplicemente per rappresentare la
ratio
di questa norma, ovvero in un momento dove comunque l'ordine
pubblico e i fatti di microcriminalità sono in aumento può essere
interessante avere le forze dell'ordine che presidiano e che, in
virtù di essere in divisa, fungono da deterrente. Non c'è nessuna
regola, non è matematico, ma se sul mezzo pubblico si vedono delle
persone in divisa, probabilmente c'è un effetto deterrente nei
confronti degli eventuali malintenzionati: ecco perché nella norma
abbiamo introdotto la necessità di avere la divisa.
Il problema che mi pone il collega Ferrero mi è stato sottoposto
per le vie brevi dai comandanti delle forze dell'ordine e, al fine
di evitare delle discriminazioni, perché mi hanno fatto presente
che nei vari corpi di polizia - il collega Ferrero ha indicato la
Digos, ma vale lo stesso per la Guardia di finanza, così come per
il Corpo dei Carabinieri -, vi è tutta una serie di soggetti che
svolgono un'attività in borghese. L'idea dobbiamo formalizzarla: è
quella di far richiedere dai vari comandanti un numero adeguato di
tessere da rilasciare al comando che possono essere date a tutte
quelle forze dell'ordine che svolgono attività in borghese, in modo
tale che vi sia la responsabilità e la garanzia che questo tipo di
attività si inserisce nella logica del Corpo, per cui sono tessere
ovviamente al "portatore", perché giustamente non deve essere
evidente che il portatore della tessera è un rappresentante delle
forze dell'ordine, che potrebbe essere anche controproducente ai
fini investigativi. L'idea che abbiamo elaborato con alcuni
comandanti quindi è un numero adeguato di tessere al portatore che
vengono rilasciate ai vari comandi delle forze dell'ordine, che
vengono distribuite e vengono gestite; dunque questa può essere una
soluzione e pensiamo di andare verso questa direzione.
Presidente -
La parola al Consigliere Ferrero.
Ferrero (M5S) -
Se questa è la soluzione, è una soluzione
decisamente accettabile. È vero, l'Assessore ha fatto notare che la
divisa rappresenta un deterrente, però d'altro canto c'è chi lavora
in divisa e chi non lavora in divisa. Sono entrambi in servizio e,
di conseguenza, ci sarebbe comunque una disparità di trattamento.
Io contatterò in seguito l'Assessore, però spero che la questione
venga chiarita in tempi ragionevoli, che non andiamo a parlarne
l'anno successivo, nel senso che sia una questione che si risolve
in un tempo ragionevole, anche perché comunque, dal punto di vista
economico, c'è un esborso. Sappiamo bene che in generale i
rappresentanti delle forze dell'ordine non è che siano remunerati
in maniera super, quindi rappresenta anche un problema
semplicemente solo dal punto di vista economico.
