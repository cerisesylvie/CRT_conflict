Classificazione
AMBIENTE


Resoconto integrale del dibattito dell'aula
Oggetto del Consiglio n. 167 del 21 ottobre 1998 - Resoconto
SÉANCE DU 21 OCTOBRE 1998 (APRÈS-MIDI)
OGGETTO N. 167/XI Ritiro della mozione: "Istituzione di un
Servizio per la tutela del paesaggio".
Mozione Rilevato che la Giunta regionale nel definire, con la
deliberazione n. 2552 del 23 luglio 1998 la "revisione della
struttura organizzativa dei servizi della Giunta regionale.
Configurazione delle strutture di primo, secondo e terzo livello"
non ha previsto un Servizio per la tutela del paesaggio;
Evidenziato che la tutela del paesaggio è fondamentale per un
territorio come quello della Valle d'Aosta;
Evidenziato altresì che gli uffici ed il personale che si
occupano di tutela del paesaggio gestiscono ogni anno oltre mille
richieste di autorizzazione, centinaia di domande di condono e
formulano numerosi pareri in materia di pianificazione territoriale
e di ambiti inedificabili;
Sottolinea la necessità di un apposito Servizio che coordini
tale attività le cui ricadute sul territorio sono di enorme
importanza;
il Consiglio regionale
Impegna
la Giunta regionale ad apportare le opportune modifiche alle
strutture organizzative deliberate in modo da prevedere uno
specifico Servizio per la tutela del paesaggio.
F.to: Curtaz - Beneforti - Squarzino Secondina
Président La parole au Conseiller Curtaz.
Curtaz (PVA-cU) La mozione prende atto della circostanza che la
Giunta regionale nel definire con propria deliberazione del 23
luglio 1998 la revisione della struttura organizzativa dei servizi
della Giunta regionale, non ha previsto un Servizio per la tutela
del paesaggio, Servizio che è, a nostro giudizio, fondamentale per
un territorio come quello della nostra Regione.
Evidenziamo anche che gli uffici del personale che si occupano
in effetti della tutela del paesaggio gestiscono ogni anno oltre
1000 richieste di autorizzazione, centinaia di domande di condono e
formano numerosi pareri in materia di pianificazione territoriale e
di ambiti inedificabili.
Quindi crediamo che, nella logica di un'efficace ed efficiente
azione amministrazione nel campo della tutela del paesaggio, ambito
che riteniamo strategico sotto ogni profilo per la nostra Regione,
sia importante riattivare questo Servizio in modo che coordini le
attività del settore le cui ricadute sono evidentemente di enorme
importanza.
Per questo motivo brevemente concludo chiedendo che il Consiglio
regionale impegni la Giunta regionale ad apportare le modifiche
opportune alla struttura organizzativa in modo da prevedere questo
specifico servizio anche nella nostra Regione.
Président Quelqu'un demande la parole? Je ferme la discussion
générale. La parole à l'Assesseur à l'éducation et à la culture,
Pastoret.
Pastoret (UV) Faccio solo una precisazione. Vorrei che questa
chiacchierata che facciamo adesso sulla tutela del paesaggio fosse
scevra da ricordi e reminiscenze del passato, io non ho intenzione
di sollevarne. Dico solo che Curtaz ha illustrato la mozione in
modo corretto, ma se posso permettermi apporterei una leggera
correzione: non è che non sia stato previsto il Servizio, il
Servizio c'è e continua ad esistere; non è stata prevista la figura
del Caposervizio.
In effetti, con deliberazione della Giunta regionale del 23
luglio si è ridefinita la revisione della struttura organizzativa
dei servizi e il Servizio di tutela del paesaggio in questa fase è
stato accorpato alla Direzione del patrimonio culturale. Ciò
rispondeva ad alcune volontà dell'Amministrazione, "in primis"
quella di provvedere a riunire, al di là del fatto che non sia
stato creato il Caposervizio, la tutela del paesaggio alla
Sovrintendenza dei beni culturali. Perché questo? Perché c'era
stata una prima fase sperimentale e transitoria determinata dalla
legge n. 45 che aveva suddiviso in due parti la Sovrintendenza: da
una parte la tutela del paesaggio con il suo Caposervizio,
dall'altra le rimanenti parti della Sovrintendenza.
Ora, questa cosa alla prova dei fatti ha evidenziato alcuni
problemi poiché sovente vi erano competenze che appartenevano ad
entrambe le strutture e queste competenze condivise costringevano
sia i cittadini, sia gli stessi funzionari ad occuparsi due volte
della stessa pratica ed a fare degli equilibrismi che portavano a
perdite di tempo sia da parte del funzionamento della struttura,
sia da parte dei cittadini stessi.
Poi c'è stata un'altra ragione per cui si è proceduto a questo
riaccorpamento. Intanto la Regione, come tutti sapete, ha
competenza primaria in materia urbanistica e di tutela del
paesaggio, mentre ha una competenza integrativa per quanto riguarda
la tutela archeologica e monumentale, ma a parte la ragione prima
esposta, c'è anche un'altra ragione che è quella che da più tempo
sta avanzando a livello nazionale un dibattito che tenderebbe ad
individuare la riunificazione delle sovrintendenze anche
all'interno delle Regioni a Statuto ordinario. Sotto questo punto
di vista l'Amministrazione e la Giunta hanno ritenuto, a parte
tutta una serie di altre considerazioni, opportuno procedere alla
riunificazione delle competenze della Sovrintendenza tutte
all'interno di una stessa direzione e di uno stesso
dipartimento.
Ciò detto, per venire all'aspetto pratico che il Consigliere
Curtaz solleva, al di là di queste ragioni, una pratica e l'altra
invece di tipo più generale e politico, sono state quindi riunite
alle dipendenze di un'unica direzione la tutela del paesaggio, che
come ho detto non aveva e non ha attualmente un Caposervizio e la
tutela archeologica e monumentale.
C'è stata la decisione di provvedere ad un accorpamento
momentaneo, e credo che anche il Consigliere Curtaz ne fosse a
conoscenza, alle dirette dipendenze della Sovrintendenza ai beni
culturali per consentire una prima riorganizzazione degli uffici e
delle attività tenuto anche conto che nella fase del primo riordino
non vi erano figure professionali individuabili che rispondessero,
negli auspici dell'Amministrazione, ai requisiti di una maggiore
razionalizzazione sulla base delle competenze professionali che ad
avviso dell'Assessorato e dell'Amministrazione dovevano essere
proprie di chi doveva occupare questa Direzione.
Per tale ragione, in questa fase transitoria - e dirò poi perché
viene considerata transitoria - il Coordinatore del Dipartimento
della cultura, che è anche il Sovrintendente in Valle d'Aosta, ha
seguito personalmente, e quindi nella piena autonomia e sulla base
delle responsabilità che gli derivano appunto dalla specificità di
tale figura, le attività collegate alla tutela del paesaggio.
Ricordo per inciso che la figura di Sovrintendente ai beni
culturali non è di nomina politica o discrezionale, non è di
competenza né della Giunta né dell'Assessore e che questa figura ha
competenza nelle materie che gli sono proprie ed affidate per
legge.
Questa responsabilità che il Sovrintendente ha avuto nella
gestione del Servizio tutela del paesaggio mirava, oltre a tutto il
resto, alla luce di quell'accorpamento che si è inteso fare nel
riunire all'interno della Sovrintendenza tutte le competenze che le
sono proprie, a ridefinire operativamente quest'unitarietà. In
questi primi mesi, quindi, si è proceduto ad una riorganizzazione
interna delle attività degli uffici, i quali con uno sforzo grande
ed encomiabile e con senso di responsabilità ci hanno portato a
queste considerazioni anche numeriche che illustro.
Ripeto, le illustro con animo scevro da qualsiasi tipo di
polemica perché qui non c'è da attribuire al passato o al futuro o
al presente delle colpe; sono dati che vengono fuori da una
riorganizzazione che poi descriverò. E i dati che abbiamo sono
questi: fino al mese di luglio 1998 le pratiche di autorizzazione
venivano evase con una media temporale di oltre 5 mesi e mezzo dal
loro invio in Regione; in seguito, e lo ribadisco non per merito
dell'Assessore o di chissà chi, ma grazie alla collaborazione del
personale, dell'archivio tecnico, allo spostamento interno e alla
riattribuzione di alcuni compiti a figure professionali che già
esistevano all'interno del Servizio, ad una riorganizzazione con
procedure di lavoro e di suddivisione del territorio regionale in
comunità montane, quindi con attribuzione a figure ben individuate
di certe responsabilità, oggi siamo giunti a rispondere alle
istanze entro tre mesi dal loro inoltro alla Regione.
In particolare, dall'inizio di agosto - e ricordo che il mese di
agosto non è uno dei più felici dal punto di vista della
produttività, non in questo Servizio ma in genere - sono state
esaminate e liquidate 516 pratiche di autorizzazione rispetto al
migliaio che anche nella mozione vengono descritte come pratiche
inoltrate a questo Servizio.
Altre pratiche sono state per così dire messe direttamente agli
atti, quindi istruite dai tecnici e già firmate dal Sovrintendente
per quella che è la sua competenza e autonomia gestionale e quindi
evase oltre alle 516 che sono state citate.
È opportuno spiegare il perché si è giunti a questi risultati
che come ho detto non sono merito dell'Assessore attuale, di quello
precedente o di quello futuro, ma sono merito dell'organizzazione
degli uffici, grazie alla volontà e alla disponibilità dei
dipendenti e dei funzionari. Infatti noi abbiamo degli istruttori
tecnici che in questo momento si stanno facendo carico, al di là
delle loro normali incombenze, di formare il personale tecnico su
tutti gli argomenti che sono oggetto di attività istituzionale
dell'Ufficio, ad esempio: condoni edilizi, sanatorie, eccetera, al
fine di omogeneizzare - perché questa è una richiesta che viene
dall'esterno molto sovente - la preparazione del personale stesso,
di mettere in grado poi questo personale di dare delle risposte che
siano il più possibile univoche e di redistribuire tutte le
pratiche anche in relazione alla suddivisione territoriale che
abbiamo detto prima.
Questo al fine di ottenere delle economie di scala, velocizzando
l'azione amministrativa. Tale impegno occupa peraltro mezza
giornata alla settimana queste persone che stanno facendo
autoformazione all'interno e non lo fanno ovviamente per far
piacere all'Assessore, ma per riorganizzare il loro lavoro.
Sulla base degli elementi che ho appena dato, ritengo che
intanto un passo avanti si sia fatto. Non sto a riassumere
ulteriormente gli elementi che ho citato prima, voglio solo dire
che la mozione giunge a chiedere qualcosa alla quale già stiamo
pensando perché c'era e c'è e ci sarà l'intenzione di creare la
figura del Caposervizio della tutela del paesaggio. Credo che non
in questa settimana, ma in quella successiva, la Giunta provvederà
a tale nomina perché, avendo considerato non esaurito in senso
generale ma completato questo compito di riorganizzazione, il
Sovrintendente agli studi, che è anche Coordinatore e Responsabile
della Direzione, ha provveduto ad avanzare già formalmente
richiesta il 14 ottobre scorso di procedere all'istituzione della
figura di Caposervizio nel Servizio della tutela del paesaggio.
Quindi la mozione mi ha dato modo di illustrare seppure
parzialmente e in modo veloce questa cosa, ma tenuto conto che ci
stiamo avviando verso questo tipo di soluzione, chiedo la
disponibilità ai presentatori della mozione di ritirarla, se
l'intento era quello di creare questa figura, perché in questo
senso stiamo andando.
Président La parole au Conseiller Curtaz.
Curtaz (PVA-cU) L'intento era questo, era anche più ampio perché
il nostro Gruppo ha presentato tutta una serie di iniziative
assembleari in ordine ai problemi ambientali proprio con lo scopo
di stimolare l'Amministrazione su questo punto.
Devo riconoscere che questo nostro martellamento comincia a dare
dei primi frutti, se mi è consentito, perché alcuni dati che
l'Assessore ha riferito non solo mi trovano in atteggiamento
polemico, ma onestamente li apprezzo.
Li apprezzo anche se poi, ma questo lo dico solo in maniera
incidentale e vale per ogni tipo di lavoro, al discorso
quantitativo deve essere sempre associato il lavoro qualitativo,
perché smaltire molte pratiche è una cosa importante e smaltirle
bene è altrettanto importante.
Comunque mi dichiaro parzialmente soddisfatto delle precisazioni
date dall'Assessore e dall'impegno che egli oggi si è preso
ufficialmente, quindi aderisco al suo invito di ritirare la
mozione.
Président La motion dont au point n° 22 est par conséquent
retirée.
