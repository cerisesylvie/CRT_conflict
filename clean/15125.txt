Classificazione
AGRICOLTURA
AMBIENTE
Flora e fauna


Resoconto integrale del dibattito dell'aula
Oggetto del Consiglio n. 1625 del 8 novembre 1995 - Resoconto
SEDUTA ANTIMERIDIANA DELL'8 NOVEMBRE 1995
OGGETTO N. 1625/X Proposta di regolamento: "Regolamento per la
definizione dei criteri per l'accertamento e la valutazione dei
danni provocati dalla fauna selvatica ai sensi dell'articolo 40
della legge regionale 27 agosto 1994, n. 64 (Norme per la tutela e
la gestione della fauna selvatica e per la disciplina dell'attività
venatoria)".
Articolo 1 (Finalità)
1. Il presente regolamento definisce, ai sensi dell'articolo 40
della legge regionale 27 agosto 1994, n. 64 (Norme per la tutela e
la gestione della fauna selvatica e per la disciplina dell'attività
venatoria), i criteri e le procedure per l'accertamento e la
valutazione dei danni arrecati dalla fauna selvatica alle
produzioni agricole ed alle opere approntate sui terreni coltivati
ed a pascolo ed alle aziende che subiscono perdite di
produzione.
Articolo 2 (Danni risarcibili)
1. Il risarcimento è previsto in presenza di:
a) danni subiti dai frutti pendenti;
b) danni arrecati alle coltivazioni agrarie ed alle opere di
miglioramento fondiario, a condizione che il conduttore provveda a
ripristinare l'efficienza produttiva e la coltivabilità dei
terreni;
c) perdita di produzione o danni alle strutture di aziende
agricole non rientranti nei casi previsti alle lettere a) e b).
Articolo 3 (Modalità di presentazione della richiesta di
risarcimento)
1. La richiesta di risarcimento dei danni provocati dalla fauna
selvatica deve essere inoltrata alla stazione forestale competente
per territorio entro quindici giorni dall'evento.
2. Alla richiesta di risarcimento devono essere allegati i
seguenti documenti:
a) planimetria mappale delle particelle interessate;
b) per le superfici in proprietà: certificati catastali
originali o documenti equipollenti comprovanti la proprietà dei
fondi o dichiarazione sostitutiva;
c) per le superfici condotte in affitto: contratto regolarmente
registrato;
d) situazione di famiglia;
e) eventuali perizie o altra documentazione, anche fotografica,
comprovanti i danni rilevati.
3. I titolari di aziende agricole che hanno presentato domanda
presso l'Assessorato dell'agricoltura, forestazione e risorse
naturali al fine di ottenere le agevolazioni previste dai
regolamenti comunitari, statali e regionali in materia di
conservazione dell'ambiente agricolo-montano, in sostituzione dei
documenti di cui al comma 2, lettere b) e c), possono allegare una
dichiarazione di avvenuta presentazione di tali domande.
Articolo 4 (Procedure)
1. La stazione forestale competente per territorio, entro trenta
giorni dal ricevimento della domanda, procede all'accertamento dei
danni e trasmette al competente ufficio dell'Assessorato
dell'agricoltura, forestazione e risorse naturali la domanda,
corredata di una scheda contenente tutti gli elementi necessari
alla valutazione dei danni stessi.
2. L'ufficio competente, entro sessanta giorni dalla recezione
della documentazione di cui al comma 1, procede, sulla base dei
criteri di cui all'articolo 5, alla valutazione dei danni e alla
predisposizione del provvedimento di attribuzione del
risarcimento.
3. Il risarcimento non viene attribuito se l'effettivo ammontare
dei danni subiti, comprensivo delle spese necessarie al ripristino
della situazione preesistente, è inferiore a lire 100.000.
Articolo 5 (Criteri di valutazione del danno)
1. Per la valutazione economica dei danni di cui all'articolo 2
sono utilizzati i parametri predisposti dall'Ufficio produzioni
agricole dei Servizi agrari ed affari generali dell'Assessorato
dell'agricoltura, forestazione e risorse naturali, in applicazione
della legge regionale 6 luglio 1984, n. 30 (Interventi regionali in
materia di agricoltura), e successive modificazioni.
2. In fase di prima applicazione, per l'ammontare dei danni,
comprensivo delle spese necessarie al ripristino della situazione
preesistente, si fa riferimento ai valori di produzione, prezzo e
costi contenuti nell'allegato A al presente regolamento.
Allegato A)
(...omissis...)
Presidente Ha chiesto la parola il relatore, Consigliere
Bionaz.
Bionaz (UV) La lettera c) comma 6 dell'articolo 39 della legge
regionale 27 agosto 1994, n. 64: "Norme per la tutela e la gestione
della fauna selvatica e per la disciplina dell'attività venatoria",
prevede la costituzione di un fondo destinato a contribuire al
risarcimento dei danni provocati dalla fauna selvatica alle
produzioni agricole e alle opere approntate su terreni coltivati e
a pascolo. Tale fondo è pari al 10 percento dei proventi derivanti
dalla tassa di concessione regionale per l'esercizio venatorio.
L'articolo 40 della legge prevede che gli accertamenti e la
valutazione dell'ammontare dei danni venga effettuato dal personale
del Corpo forestale valdostano, in collaborazione con i competenti
uffici dei Servizi agrari e affari generali e dell'Assessorato
all'agricoltura, forestazione e risorse naturali, con modalità di
erogazione stabilite da apposito regolamento, da approvarsi dal
Consiglio regionale.
Pertanto il regolamento in discussione prende in esame le
tipologie di danni soggetti al risarcimento e individua i tempi e i
documenti necessari per istruire le pratiche. Lo stesso prevede
altresì i tempi per la predisposizione del provvedimento di
attribuzione del risarcimento.
Infine, una tabella allegata, che è la tabella A, stabilisce i
criteri di valutazione dei danni, comprensivi delle spese
necessarie al ripristino della situazione preesistente secondo i
parametri predisposti dall'Ufficio produzione agricola dei Servizi
agrari e affari generali dell'Assessorato all'agricoltura, in
applicazione della legge 6 luglio 1984, n. 30.
Presidente E' aperta la discussione generale. Chi chiede la
parola?
Se nessuno chiede la parola, dichiaro chiusa la discussione
generale. Si passa all'esame dell'articolato.
Pongo in votazione l'articolo 1.
Presenti, votanti e favorevoli: 25
Presidente Pongo in votazione l'articolo 2.
Presenti, votanti e favorevoli: 25
Presidente Pongo in votazione l'articolo 3.
Presenti, votanti e favorevoli: 25
Presidente Pongo in votazione l'articolo 4.
Presenti, votanti e favorevoli: 25
Presidente Pongo in votazione l'articolo 5.
Presenti, votanti e favorevoli: 25
Presidente Pongo in votazione l'allegato A.
Presenti, votanti e favorevoli: 25
Presidente Pongo in votazione la legge nel suo complesso.
Presenti, votanti e favorevoli: 25
Il Consiglio approva all'unanimità
