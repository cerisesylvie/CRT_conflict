Classificazione
TURISMO E INDUSTRIA ALBERGHIERA



Oggetto del Consiglio n. 873 del 22 settembre 2021 - Resoconto
OGGETTO N. 873/XVI - Interpellanza: "Interventi per il
posizionamento di apposita segnaletica lungo il percorso della Via
Francigena".
Bertin (Presidente) -
Punto n. 33 dell'ordine del giorno.
Illustra il consigliere Ganis, ne ha facoltà.
Ganis (LEGA VDA) -
La Via Francigena rappresenta insieme
al Cammino di Santiago di Compostela e al Pellegrinaggio di
Gerusalemme uno dei tre grandi pellegrinaggi della devozione
cristiana e rappresenta la più famosa via d'accesso a Roma
dall'Europa. È importante sottolineare che in questi ultimi anni la
Via Francigena sta vivendo una sorta di rinascita con un grande
numero di pellegrini che la percorrono, tant'è che dovrebbe e
potrebbe rappresentare per la nostra Regione una vera e propria
opportunità di crescita economica. Bisogna anche ricordare che
attorno alla Via Francigena è in atto un lavoro finalizzato a
inserire nella lista dei beni i patrimoni dell'Unesco, motivo in
più per valorizzarla al meglio. Lo scopo di questa iniziativa però
non è soltanto quello di sottolineare l'importanza della Via
Francigena, cosa nota a tutti in quest'aula, ma soprattutto quello
di evidenziarne le criticità, criticità legate soprattutto alla
mancanza di una segnaletica efficiente lungo tutto o quasi il
tratto della Via Francigena in territorio regionale. Infatti, da
numerose segnalazioni, risulta che in molti tratti la segnaletica è
pressoché assente. Bisogna ricordare che il primo tratto della Via
Francigena nel territorio italiano passa appunto per la Valle
d'Aosta, infatti la prima tappa del percorso parte dal Gran San
Bernardo attraversando i borghi di Saint-Rhémy, Saint-Léonard,
Saint-Oyen, Etroubles per terminare a Echevennoz. Sono infatti
cinque le tappe che attraversano il territorio valdostano e, come
già evidenziato, lungo il cammino la scarsa segnalazione del
sentiero rende difficoltoso orientarsi.
Detto questo, posso, mio malgrado, abitando a due passi dalla
summenzionata Via, evidenziare questa problematica e a renderla
ancor più visibile è la presenza dei pellegrini che camminano lungo
la Statale disorientati dal fatto che il percorso non è segnalato a
dovere. Proprio pochi giorni fa, intenti a salire in macchina io e
il collega Brunod, siamo stati avvicinati esattamente a Torille,
frazione di Verrès, da un pellegrino in cerca di informazioni e
proprio questo incontro fortuito, per modo di dire, è stato spunto
per questa iniziativa al fine di portare all'attenzione del
Consiglio regionale e della Giunta attuale le problematiche che
persistono relative alla scarsa segnaletica e alle difficoltà
riscontrate nel percorrere il tratto summenzionato da parte dei
viaggiatori. Vorrei inoltre leggere la
mail
che la persona
incontrata in un secondo momento mi ha inviato sempre inerente al
percorso: "buongiorno da Roberto, sto percorrendo con altri due
amici la Francigena. Qualche giorno fa vi ho incontrato a Verrès e
mi avete chiesto di formulare qualche considerazione sul percorso.
Sono partito dal Gran San Bernardo il 31 agosto fino a Echevennoz,
una discesa di circa 17 chilometri, la prima criticità incontrata è
quella di una segnaletica che non distingue la Francigena, infatti
tutti i sentieri presentano la stessa cartellonistica e colore. La
seconda tappa del 1° settembre che ci ha portato da Echevennoz a
Nus, con dei veri e propri sentieri di montagna, per molti tratti
abbastanza impegnativi, segnaletica scarsa all'interno di Aosta,
idem
per Châtillon. Quarta tappa a settembre da Verrès a
Borgofranco d'Ivrea: anche qui fuori da Verrès mancanza di
segnaletica per la Francigena. Noi stiamo percorrendo il Piemonte
fino a Viverone per proseguire nel percorso fino a Santa Maria di
Leuca. Sul Cammino di Santiago la presenza di stemmi e loghi, anche
semplicemente verniciati, ha una frequenza che non supera mai i
cento metri pertanto il suggerimento è di implementare la presenza
di cartelli specifici e loghi in modo speciale nei paesi e
città".
Concludo ricordando che Comuni come quello di Issogne e di
Verrès hanno inviato una mail all'Associazione Vie Francigene
chiedendo che il percorso posso transitare per il centro del paese
al fine di poterli valorizzare al meglio e creare un po' di indotto
per tutte le attività commerciali che vi orbitano attorno.
Evidenziato e rimarcato questo problema direi annoso, si
interpella l'Assessore competente per sapere se sia a conoscenza
dell'insufficiente presenza sul territorio valdostano della
segnaletica che indichi il percorso della Via Francigena. In caso
affermativo, quali siano le possibili soluzioni e con quale
tempistica si intende intervenire anche in vista della stagione
estiva 2023.
Presidente -
Risponde l'assessore Jean-Pierre
Guichardaz.
Guichardaz J. (PCP) -
Grazie collega Ganis perché la sua
iniziativa, tra l'altro, mette il
focus
su un tema che è
utile sicuramente discutere e sul quale è utile aprire, come dicevo
prima, un'attenzione e un dibattito per sensibilizzare chi di
dovere e anche noi compresi, adesso poi le spiegherò
sostanzialmente come funziona la questione della segnaletica.
Anch'io come lei sono convintissimo della grande potenzialità della
Via Francigena, in termini più generali di questi percorsi che sono
legati tanto all'aspetto fisico turistico perché sono percorsi
estremamente impegnativi quanto al profilo turistico come dicevo
prima.
Riguardo alle sue domande: "se sia a conoscenza - quindi prima
domanda - dell'insufficienza sul territorio valdostano, e più
esattamente lungo tutto il territorio, della segnaletica che ne
indichi il percorso", le condizioni di segnaletica e sicurezza
dell'intero tracciato della Via Francigena sono verificate proprio
dall'Associazione Europea delle Vie Francigene che lei ha citato,
l'AEVF, sia raccogliendo le segnalazioni di coloro che percorrono
il cammino, sia con iniziative specifiche. L'Associazione invia poi
eventuali osservazioni sulla segnaletica della Via Francigena alle
Amministrazioni territoriali competenti. Al momento, relativamente
al tratto valdostano del percorso, non vi sono nuove segnalazioni
ancora inevase pervenute dai fruitori del cammino, la sua è una
segnalazione utile, poi le chiedo eventualmente se me la può
inviare. Nei primi giorni dello scorso mese di agosto inoltre, solo
a titolo di informazione, il tratto italiano della Via Francigena è
stato percorso della staffetta Via Francigena "Road to Rome"
organizzata dall'Associazione Europea delle Vie Francigene con il
sostegno dell'Agenzia Italiana per il Turismo, l'ENIT. Uno degli
obiettivi di questa marcia da Canterbury a Roma era proprio quello
di verificare lo stato del percorso con particolare riferimento a
segnaletica e sicurezza. In occasione del "Road to Rome", il
referente dell'AEVF Luca Favanelli ha costatato che il percorso
valdostano è ben segnalato, come lui stesso ha dichiarato in
un'intervista trasmessa il 5 agosto 2021 dal TGR della Valle
d'Aosta, cioè le stesse persone che dovrebbero farsi portatrici
delle esigenze dei pellegrini, poi alla fine, nel corso delle loro
iniziative non riportano o pare che non riportino... insomma noi
non abbiamo segnalazioni di quel genere, siamo un po' noi il
collettore.
Come le dicevo prima, le segnalazioni relative al tratto
valdostano sono poi inoltrate, quando arrivano, dalla struttura del
turismo alla struttura Foreste e sentieristica, che, dopo averle
verificate, contatta, se necessario, l'Amministrazione comunale
territorialmente competente. Infatti la responsabilità del
tracciato della Via Francigena è in capo ai Comuni attraversati dal
percorso. In questo modo negli anni sono state apportate migliorie,
quando necessario, integrazioni alla segnaletica verticale e
orizzontale del tratto valdostano della Via Francigena. Al momento
però, come le dicevo, non risulta che siano necessari nuovi
interventi perché non sono arrivate segnalazioni. Le posso dire
che, essendo io un camminatore, ho avuto modo delle volte di
verificare effettivamente la necessità di rinnovare o comunque di
manutentare un pochettino questa segnaletica, che, le ripeto,
dovrebbe essere in capo ai Comuni e segnalata direttamente
dall'Associazione.
Per quanto riguarda noi, le posso dire che sulla Via Francigena
abbiamo fatto parecchie operazioni di promozione diretta, sia
attraverso servizi sui
media
cartacei, sia con particolare
compartecipazione e sostegni a eventi televisivi,
web
o di
altro genere e anche i libri, quindi a dimostrazione che il tema a
noi interessa molto. Come dicevo, tra l'altro, in risposta a
un'interpellanza fatta dal collega Rollandin, il tema del turismo
religioso è un tema che ha un grandissimo potenziale ed è un tema
sul quale stiamo lavorando e su questo posso rassicurarla.
Lascerei solo all'assessore Sapinet due chiarimenti essendo la
Struttura Sentieristica quella che poi si interfaccia direttamente
con i Comuni.
Presidente -
Per il tempo restante ha chiesto la parola
l'assessore Sapinet, ne ha facoltà.
Sapinet (UV) -
Aggiungo due considerazioni. A differenza
dell'Alta Via o del Cammino Balteo, che sono gestiti direttamente
dall'Assessorato, come ha ben detto il collega Guichardaz, la Via
Francigena prevede degli interventi da parte di cantieri forestali
su segnalazione e su richiesta dei Comuni, interventi che spesso
poi, oltre a essere interventi di lavoro, quindi delle
sistemazioni... nella parte finale vedono coinvolta anche tutta
quella che è sentieristica. Nel dettaglio per il 2021-2022-2023,
quindi nel triennio, sono in previsione tredici interventi in sette
comuni diversi, quindi da Châtillon all'Alta Valle, Saint-Oyen,
Saint-Rhémy-en Bosses, Verrayes e altri ancora per un totale di
circa sessanta giornate di lavoro. Ecco che poi nei confronti che
abbiamo con le Amministrazioni comunali spesso queste richieste ci
vengono proposte direttamente.
Per quello che è nello specifico, anche quel tratto tra Verrès,
Champdepraz e Issogne, anche in seguito a una vostra iniziativa,
una mozione del collega Brunod, se non ricordo male, siamo in
contatto proprio con i Comuni per la loro esigenza di andare a
mettere mano un po' su quel tragitto, nel tratto quindi che vede
coinvolti questi tre comuni per riuscire appunto a risolvere anche
questa criticità.
Presidente -
Per la replica, ha chiesto la parola il
consigliere Ganis.
Ganis (LEGA VDA) -
Una cosa alquanto strana e bizzarra è
constatare che comunque il colore utilizzato sulla segnaletica che
ne indica il percorso lungo tutto il tratto è rosso e bianco, ad
eccezione fatta per la Valle d'Aosta dove la colorazione si
differisce sostituendo il rosso con il giallo, chissà poi perché.
Sarebbe anche opportuno optare magari per un solo colore. Comunque
quello che voglio dire è che si ritiene doveroso e opportuno che
per la prossima stazione estiva e - perché no? - in tempi brevi, la
Regione possa definire finalmente e pianificare un lavoro volto a
sistemare la segnaletica lungo tutto il tratto in modo pragmatico
al fine che il pellegrino, il viandante o il camminatore possa
percorrere tutto il tratto valdostano in tranquillità godendo
appieno delle bellezze e dei paesaggi valdostani.
