Classificazione
TRASPORTI E VIABILITÀ
Aeroporti


Resoconto integrale del dibattito dell'aula
Oggetto del Consiglio n. 2248 del 17 ottobre 2001 - Resoconto
OGGETTO N. 2248/XI Gestione della struttura aeroportuale
della Valle d’Aosta e rapporti con la società "Air
Vallée". (Interpellanza)
Interpellanza Premesso:
- che la Regione partecipa per il 30% nel capitale sociale di
Air Vallée, società nata nel 1987 con lo scopo di dare collegamento
aereo alla Valle d’Aosta;
- che Air Vallée avrebbe intenzione di aumentare
l’attuale capitale sociale, aumentandolo dagli
attuali 4 miliardi a 18;
- che l’aeroporto di Aosta, struttura pubblica di
proprietà regionale, è gestita da Air Vallée in forza di
convenzione;
- che nella ristrutturazione dell’Aeroporto la
Regione Autonoma Valle d’Aosta ha investito ingenti
risorse per conseguire la classificazione di scalo commerciale di
3° livello;
Rilevato che l’ingresso in Air Vallée del nuovo
socio di maggioranza ha determinato un primo decentramento dei
collegamenti dall’aeroporto di Aosta a quello di
Torino;
Appreso che altre compagnie aeree pur avendo richiesto di poter
fruire di spazi permanenti di sosta e di ricovero per gli
aeromobili risulterebbero estromesse dalle infrastrutture
aeroportuali di Aosta;
i sottoscritti Consiglieri regionali
Interpellano
l’Assessore al Turismo per sapere:
1) se la Regione sia intenzionata a sottoscrivere
l’imminente aumento di capitale sociale
preannunciato dagli amministratori di Air Vallée;
2) se corrisponda a verità che l’attuale gestione
della struttura aeroportuale consideri solamente le esigenze di Air
Vallée, escludendo ogni ulteriore realtà societaria;
3) quali siano i principi guida inerenti la gestione della
struttura aeroportuale.
F.to: Frassy - Tibaldi – Lattanzi
PrésidentLa parole au Conseiller Frassy.
Frassy (FI)
Nello scorso Consiglio
l’argomento dell’aeroporto era già
stato sollevato dal gruppo Valle d’Aosta per
l’Ulivo ed era stato sollevato sotto un profilo
diverso, il profilo che riguardava i lavori e le interferenze con i
lavori stessi.
Ci sembra di ricordare che le risposte fornite ai quesiti posti
dai colleghi da parte dell’Assessore al turismo
avessero confermato quali erano gli intendimenti di crescita della
struttura, quelle che erano le tempistiche con le quali i lavori
procedevano verso il conseguimento dei noti obiettivi che
porteranno lo scalo regionale ad avere una maggiore fruibilità
anche in avverse condizioni meteoclimatiche.
Con questa iniziativa torniamo sull’argomento in
quanto abbiamo delle sensazioni e delle preoccupazioni su quello
che sarà il futuro dello scalo aeroportuale regionale, non tanto in
riferimento alle strutture, ma quanto e soprattutto in riferimento
all’utilizzo e a chi avrà nei fatti la possibilità
di usufruirne.
È cronaca di questi giorni, che per certi versi ha già dato una
prima risposta alle domande poste nell'interpellanza, che la
Regione Valle d’Aosta non abbia sottoscritto
l’aumento di capitale che Air Vallée aveva proposto
ai soci e, in conseguenza di questa scelta, la Regione da un 30
percento circa di capitale che aveva nella compagine Air Vallée è
scesa intorno ad un 11 percento.
È evidente che un bacino di utenza come quello della nostra
Regione da un punto di vista commerciale è poco appetibile, almeno
dal punto di vista di quelle che possono essere le convenienze di
una qualsiasi compagnia che abbia la sua base in questa Regione. E
anche se è vero che la nostra forza politica ha sempre sostenuto
che il capitale pubblico debba evitare di essere utilizzato in
quelle iniziative tipicamente imprenditoriali, è altrettanto vero
che nel settore dei trasporti per certi versi può essere
significativa la presenza del pubblico a garanzia del servizio
stesso.
Perché diciamo questo? Diciamo questo perché abbiamo constatato
come le politiche di sviluppo di Air Vallée prendano le distanze da
quella che era la casa originale di Air Vallée ossia
l’aeroporto Corrado Gex. Sappiamo che il secondo
aeromobile è stato stanziato a Caselle, sappiamo che i prossimi
investimenti avranno come punto di partenza
l’aeroporto di Bologna.
Ora, queste sono scelte legittime nell’ambito di
quella che è una politica di tipo imprenditoriale che deve fare i
conti con i bilanci in attivo e che non si può permettere di fare
valutazioni di tipo campanilistico o legate ad altre considerazioni
di altra natura. Abbiamo la sensazione che paradossalmente ci
troveremo con un aeroporto in grado di gestire il traffico
commerciale come non era possibile fino a qualche tempo fa, ma che
molto probabilmente non avremo più nessuno che utilizzi la
struttura stessa. Ci sembra di capire dalle scelte della Regione di
non sottoscrivere l’aumento di capitale? e poi
vorremmo capire quali siano le motivazioni che hanno fatto sì che
la Regione partecipasse alla nascita di Air Vallée e che oggi fanno
sì che la Regione si disimpegni nei fatti da Air Vallée, vorremmo
capire, al di là di queste scelte, se le sensazioni che abbiamo
siano quelle che andranno a concretizzarsi ossia di un
trasferimento della compagnia che operava su questo aeroporto.
Anche perché non vorremmo che disimpegnatisi da una società dove
la Regione aveva sì un ruolo, ma un ruolo subordinato dal punto di
vista delle maggioranze societarie, ci trovassimo in un futuro
prossimo venturo a veder nascere un’altra differente
società dove magari la Regione detenga, se non la totalità del
capitale, quanto meno la maggioranza del capitale.
Allora vorremo capire quali sono gli scenari che la Giunta
ipotizza per i collegamenti di trasporto aereo in questa regione e
in riferimento alla struttura dell’aeroporto e in
riferimento alla compagnia Air Vallée nella quale comunque mantiene
una percentuale di partecipazione societaria intorno e vicino al 10
percento.
Di conseguenza vorremmo capire anche se siano vere le questioni
di cui abbiamo appreso dai giornali: che sino a ieri - perché
probabilmente domani gli scenari saranno diversi -
l’intera struttura girava sulle esigenze di Air
Vallée trascurando le esigenze di altre imprese minori che sono
attive nel trasporto aereo, limitatamente al trasporto con il mezzo
dell’elicottero.
Queste sono le domande che riteniamo chiare alle quali vorremmo
avere risposte altrettanto chiare da parte della Giunta.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Per quanto attiene il primo quesito, come
l’interpellante saprà, l’assemblea
straordinaria della società Air Vallée del 29 giugno 2001 ha
deliberato la conversione in euro e contestualmente un aumento del
capitale sociale da 2 milioni di euro, circa 4 miliardi di lire, a
6 milioni di euro, circa 12 miliardi di lire.
L’Amministrazione regionale, e qui rispondo al
primo quesito, ha deciso di non sottoscrivere questo aumento di
capitale - il diritto di opzione infatti è scaduto il 29 settembre
2001 - considerando di aver adempiuto al proprio ruolo rispetto
alla nascita e al consolidamento dell’azienda.
La Regione quindi è interessata a mantenere la propria presenza
in Air Vallée, ma senza, perlomeno in questa fase, sostenere
ulteriormente la situazione finanziaria della società, in
particolare in relazione ai programmi di sviluppo, nuovi aeromobili
e nuove rotte, illustrati nel corso dell’assemblea
dei soci.
Ciò anche in considerazione del fatto che lo sforzo finanziario
della Regione deve essere finalizzato prevalentemente alla
modernizzazione delle infrastrutture aeroportuali, intervento che
risponde al nostro ruolo istituzionale. Su questo tornerò nella
risposta al terzo quesito.
Su questo penso che anche Forza Italia concordi e lo ha detto
bene prima anche Frassy. È legittima la preoccupazione del
Consigliere su quello a cui servirà questo aeroporto, allora un
conto è la partecipazione della Regione in Air Vallée con quelle
finalità, un conto sono gli interventi fatti
sull’aeroporto che non sono finalizzati solo
all’attività di volo di Air Vallée, le finalità sono
di ben altro spessore e di ben altro respiro.
Per quanto attiene il secondo punto, posso rispondere che
assolutamente è un'affermazione falsa, nel senso che Air Vallée
gestisce, è vero, per conto dell’ente proprietario
che è la Regione autonoma Valle d’Aosta, che non ha
né i requisiti, né i mezzi, né il personale necessario a farlo
direttamente, la struttura aeroportuale per il periodo dal 1°
luglio al 30 giugno 2002 in forza di un contratto stipulato a
seguito di aggiudicazione quale esito di una gara a procedura
aperta, indetta con una delibera del 26 aprile 1999, alla quale
hanno partecipato, presentando ciascuna la propria offerta, la
stessa Air Vallée e la società ARE S.r.l. di Roma, Fiumicino. Il
gestore dell’aeroporto all’atto
dell'aggiudicazione ha assunto quindi il ruolo di:
- impresa aeroportuale per la gestione delle infrastrutture
aeroportuali in relazione all’attività più
strettamente aeronautica (Servizio informazioni voli, servizi di
emergenza e soccorso);
- impresa di servizi accessori per la gestione delle attività di
tipo terziario comprendenti l’attività svolta dal
gestore attraverso esercenti libere professioni legati ad esso da
un rapporto di lavoro autonomo ossia di servizi che il gestore
dell’aeroporto è tenuto a prestare e per i quali ha
predisposto strutture, attrezzature e materiali;
- impresa di "landing" per la gestione dei servizi di assistenza
a terra che riguardano gli aeromobili, i passeggeri e le merci con
particolare riferimento alle prestazioni collegate alle operazioni
di imbarco e di sbarco dei passeggeri, alla custodia, al carico e
al trasporto dei bagagli e delle merci e al rifornimento di
carburante.
È quindi evidente che quanto avviene all’interno
del sedime aeroportuale ricade nella più completa e totale
giurisdizione nonché responsabilità del gestore, il quale risponde
direttamente alla Direzione circoscrizionale di Torino, Caselle, ed
interviene presso gli altri utenti, i fruitori della struttura, al
fine di coordinarne ed armonizzarne le singole attività. Altri
utenti e fruitori della struttura sono stati individuati e
riconosciuti dall’Amministrazione regionale tramite
specifici atti come leggi, convenzioni, disciplinari che in qualche
modo legano detti soggetti alla Regione in ragione
dell’attività da loro svolta.
Volevo anche sottolineare l’ultimo esempio
dell’evento tragico in quel di Linate per capire che
non sempre ci può essere all’interno di una
struttura di questo tipo un rapporto amicale di "embrassons-nous",
ma bisogna far rispettare delle regole ben precise di sicurezza.
Immaginate cosa potrebbe succedere se un aeromobile
dell’Aero Club invade la pista nel momento in cui
atterra o decolla un aereo di Air Vallée o di altra compagnia in
futuro. Quindi un conto è la convivenza, un conto è il rispetto
delle regole della sicurezza che, tra l’altro,
saranno da oggi in poi senz’altro inasprite in base
alle note vicende che sottolineavo prima.
Ma, per quanto attiene il rapporto con questi altri soggetti, la
Regione Valle d’Aosta con legge regionale n.
14/1991, concernente l'erogazione di contributo annuo
all’Aero Club Valle d’Aosta per
l’esercizio di attività turistico-sportive di
interesse regionale, ha riconosciuto ad esempio al sodalizio un
ruolo rilevante ai fini della promozione della cultura delle
attività sportive ed aeronautiche, nonché
dell’attività turistica e di volontariato nella
prevenzione degli incendi boschivi e nel monitoraggio ambientale e
faunistico, e disciplina i rapporti con il medesimo tramite
apposita convenzione.
Quindi con l’Aero Club c’è una
legge regionale che prevede un contributo e c’è una
convenzione che ne regolamenta i rapporti, come peraltro i rapporti
che sono regolamentati con Air Vallée fanno parte di un tavolo
comune, dove vengono verificate tutte le interferenze e le
possibilità di convivenza e diciamo che c’è un
monitoraggio costante delle problematiche di volta in volta
emergenti. Altro soggetto è la scuola regionale di paracadutismo
sportivo; qui c’è una delibera di Giunta n.
5.737/1975, facente riferimento alla legge regionale n. 35/1974,
che è stata poi sostituita dalla n. 85/1987; anche qui i rapporti
con detta associazione sono regolamentati da apposita
convenzione.
Un altro fruitore della struttura aeroportuale, ovviamente
riconosciuto dalla Regione, è rappresentato dalla Direzione della
Protezione civile che, oltre ad avere la propria sede nella
palazzina aeroportuale, impiega per le operazioni di soccorso e per
interventi di protezione civile mezzi e personale del
raggruppamento di imprese Air Green e Air Vallée, costituitosi in
occasione della partecipazione alla gara per
l’affidamento di detti servizi. Gli aeromobili
adibiti ai servizi di cui sopra necessitano
anch’essi di spazi coperti per le operazioni di
manutenzione e di rimessaggio.
Va inoltre sottolineato che, per il personale, le attrezzature,
i mezzi e gli impianti necessari a tutte le attività che sono state
elencate, le infrastrutture coperte e gli spazi in generale
attualmente disponibili non sono sufficienti per il contemporaneo
svolgimento di questa attività, prova ne è che i progetti di
allungamento della pista, di illuminazione e di aerostazione
prevedono anche la costruzione di hangar e in particolare una
localizzazione per l’Aero Club concordata con
l’Aero Club stesso che si dovrebbe individuare
nell’area dove c’è il semaforo per il
bivio verso Pollein in modo che non interferisca nelle aree normali
di traffico dell’aeroporto, se non nelle condizioni
dove queste non vanno a pregiudicare la regolarità e la sicurezza
dei voli.
Quindi tutto ciò è stato concordato ed è stato esaminato in modo
da rendere chiaramente più funzionale la convivenza di tutti questi
soggetti. È ovvio che nella fase di interventi strutturali come
quelli in atto, oltre a creare dei problemi alla normale attività
di Air Vallée, ci possono essere anche dei problemi contingenti per
gli altri soggetti. Voglio anche sottolineare però che
l’obiettivo principale è il rispetto totale delle
norme di sicurezza che sono poi quelle che maggiormente interessano
anche gli utenti.
Sul terzo punto possiamo affermare che i principi guida che
hanno spinto la Regione a concentrare i propri sforzi nei confronti
dello sviluppo aeroportuale sono stati e sono tuttora i
seguenti.
Il primo: tutti gli studi fatti in merito alla possibilità di
sviluppo della struttura aeroportuale hanno sottolineato ai
responsabili dell’Amministrazione regionale che è
necessario concentrare gli sforzi per far raggiungere allo scalo la
categoria 3C del codice di riferimento ICAO.
Questo è il primo obiettivo importante che tende a rendere
l’aeroporto, con gli interventi che stiamo
realizzando, idoneo al traffico commerciale. L’altro
principio guida è il raggiungimento di caratteristiche definitive
che si potranno raggiungere solo fra qualche anno in seguito ai
sostanziali interventi che stiamo realizzando sulle infrastrutture
esistenti.
Questi interventi consentiranno di ampliare i requisiti di
sicurezza e migliorare il servizio a terra. Comunque anche in
maniera ridotta già nell’ultimo biennio si è
assistito ad una notevole evoluzione del traffico da e per la Valle
d’Aosta; altre imprese hanno iniziato a dotarsi di
aeromobili più capienti e più rispettosi
dell’ambiente in grado di fornire alte performances
abbinate a un più alto grado di confort rendendo appetibile lo
scalo a compagnie anche diverse da Air Vallée.
Va sottolineato infatti che gli interventi che stiamo facendo
non sono finalizzati alle esigenze della compagnia Air Vallée e la
compagnia Air Vallée non necessariamente - lo ha sottolineato bene
anche l’interpellante - deve concentrare le sue
iniziative imprenditoriali in funzione di quelle che possono essere
le esigenze sia commerciali che turistiche
dell’aeroporto di Aosta.
Questo è anche il motivo per cui la Regione in questo momento
non ha sottoscritto e non intende probabilmente sottoscrivere altri
aumenti di capitale di una compagnia aerea che può sviluppare a
livello nazionale o internazionale la sua attività. Ma nulla hanno
a che vedere questi interventi, anche se condivisibili dal punto di
vista imprenditoriale, con quelli che possono essere gli obiettivi
dell’Amministrazione regionale, sottolineando sempre
poi gli aspetti più volte perorati da Forza Italia, che è bene che
il pubblico abbia una funzione di controllo e di
infrastrutturazione e lasci all’imprenditore lo
sviluppo dell’attività imprenditoriale. In
conclusione gli interventi sinora realizzati e quelli in programma
hanno come scopo quello di attirare traffico aereo, non solo di Air
Vallée; altra cosa è invece la realizzazione della base operativa
per società che operano nel settore e che gradirebbero disporre di
infrastrutture a loro dedicate e per loro appositamente
costruite.
Anche in questo senso le risposte vengono date dal progetto
complessivo di organizzazione dell’aeroporto che sia
l’Aero Club sia gli altri soggetti conoscono bene. È
chiaro che in questo momento ci può essere qualche disagio e
qualche inconveniente legato al fatto che stiamo realizzando questi
interventi.
Président
La parole au Conseiller Frassy.
Frassy (FI)
Abbiamo ascoltato la risposta che lei ci ha
fornito e penso che sulle premesse concordiamo. Dove probabilmente
non concordiamo e dove manteniamo forti perplessità sono le
conclusioni delle sue risposte, la sostanza del problema. Vorrei
cercare di riassumere i motivi delle nostre perplessità.
L’Assessore dice, e noi condividiamo, che la Regione
aveva un compito guida: di far decollare il trasporto aereo in
questa Regione, che abbiamo compiuto questa missione e che al
compimento di questa missione facciamo dei passi indietro.
Riteniamo che forse non siano stati ben identificati i momenti
in cui questa missione possa considerarsi compiuta.
La struttura dell’aeroporto è ancora in fase di
ultimazione, di più: deve ancora conseguire quel risultato minimo
che ci consenta di dire che abbiamo un aeroporto che non è più
l’Aero Club, ma è un aeroporto di tipo commerciale.
La Regione è proprietaria della struttura aeroportuale, la Regione
ha investito decine di miliardi perché ha creduto in questa
scommessa: trasformare un aeroporto rinomato a livello di amanti
dell’Aero Club, del paracadutismo in un aeroporto di
tipo commerciale. Potevamo limitarci ad avere una struttura
contenuta che attirava appassionati soprattutto del volo a vela da
mezza Europa e rinunciare alla suggestione di portare 30-40-100
persone alla volta in Valle d’Aosta con il trasporto
aereo.
È stata fatta una scommessa e sulla base di questa scommessa
sono stati fatti degli investimenti. La Regione in questi ultimi
anni ha investito risorse ingenti, significative, decine di
miliardi. Oggi la Regione si ferma di fronte a una cifra inferiore
a 2,5 miliardi perché in sostanza era l’importo che
ci veniva chiesto dal socio privato per sottoscrivere
l’aumento di capitale.
Abbiamo una preoccupazione, Assessore, e gliela diciamo adesso
in tempi non sospetti anche perché lei ha preso degli impegni in
Consiglio e ci auguriamo che lei sia in grado di mantenerli: non
vorremmo che alla scadenza della convenzione, luglio 2002, Air
Vallée mettesse le ali e abbandonasse l’aeroporto
del Corrado Gex.
Oggi come oggi Air Vallée garantisce e dà un senso ai lavori di
ampliamento di questo aeroporto; non vorrei che
nell’estate o magari anche
nell’autunno del 2002 il Presidente Viérin battendo
la mano sulla cassa dell’Assessore Agnesod dicesse:
"Abbiamo speso decine di miliardi in questo aeroporto, Air
Vallée non c’è più, cosa facciamo? Facciamo una
compagnia".
Mi auguro, Presidente Viérin, che Air Vallée non si trasformi,
come mi suggeriscono i miei colleghi, in "Air Lavoyer"; mi auguro
che nel 2002-2003 non si faccia la considerazione di dire:
"L’aeroporto è pronto, il terzo livello lo
abbiamo conseguito, non c’è più nessuno che vola,
facciamo volare qualcuno".
Abbiamo il timore però che ci siano tutti i presupposti affinché
ciò si verifichi perché Air Vallée si sta disimpegnando ed è
evidente che si stia disimpegnando perché non c’è
una logica commerciale che vincoli Air Vallée a questa Regione
perché non ci sono sinergie con l’amministrazione
pubblica che portino Air Vallée a rimanere in questa Regione.
Assessore, il nostro gruppo, la nostra forza politica è soddisfatta
della sua risposta; ci auguriamo soltanto che sia una risposta che
non venga smentita dai fatti da qua a qualche stagione.
