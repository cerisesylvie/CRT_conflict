Classificazione
ATTIVITÀ CULTURALI
ISTRUZIONE PUBBLICA
Istituzioni scolastiche



Oggetto del Consiglio n. 968 del 2 ottobre 2019 - Resoconto
OGGETTO N. 968/XV - Approvazione di mozione: "Impegno per la
realizzazione di un progetto di riorganizzazione dell'offerta
musicale in Valle d'Aosta".
Rini (Presidente) -
Possiamo passare al punto n. 5
dell'ordine del giorno. Per l'illustrazione, la parola alla collega
Pulz.
Pulz (ADU VDA)
- La Valle d'Aosta, per nostra fortuna,
risuona abbondantemente di note musicali, che sono fra le fonti
della vera ricchezza per il territorio valdostano. Godiamo infatti
dalla presenza di tre grandi enti di formazione musicale
rappresentati dall'Istituto musicale pareggiato della Valle d'Aosta
Conservatoire de la Vallée d'Aoste
, dalla Scuola di
Formazione e Orientamento Musicale della Fondazione Maria Ida
Viglino (SFOM) e il Liceo musicale, poi non vogliamo dimenticare le
scuole medie a indirizzo musicale, nonché i ricchi mondi delle
corali e delle bande di cui la Valle d'Aosta abbonda. Mi piace
sottolineare in apertura che a questo meraviglioso mondo della
musica e al suo peculiare linguaggio a cui sono sempre stata molto
sensibile che mi sono avvicinata grazie a mia figlia, perché,
quando era una bimbetta di cinque anni, ha cominciato a suonare il
contrabbasso e lo ha suonato poi per i successivi nove anni. Questa
è veramente un'esperienza che consiglio caldamente a tutti i
genitori che scoprono nei propri figli una propensione alla musica
ed è proprio sulla base di questo felice vissuto di cui sono molto
grata alla scuola Suzuki di Aosta, che ho avuto modo di fare alcune
riflessioni, penso importanti, sulla Commissione musica, quella
Commissione che era stata costituita con delibera di Giunta del
2016 "
con l'incarico
- cito testualmente -
in via
preliminare di analizzare dettagliatamente l'offerta musicale
attualmente esistente in Valle d'Aosta e successivamente di
presentare in materia proposte di riorganizzazione al fine di
ottenere la migliore efficienza e il rilancio del sistema
complessivo della medesima offerta musicale sia a livello
amatoriale che universitario, nonché di assicurare il migliore
utilizzo delle risorse finanziarie disponibili
". Questa
Commissione musica ha lavorato poi molto proficuamente formulando
delle proposte generali e specifiche proprio di riorganizzazione
del sistema formativo musicale in Valle d'Aosta di ordine sia
didattico che, appunto, organizzativo; proposte che potrebbero fare
sinceramente della nostra regione un fiore all'occhiello e crediamo
anche che ce lo meriteremmo pure nel contesto nazionale proprio per
il livello delle produzioni e delle esecuzioni musicali. Le
criticità che sono state riscontrate da questa Commissione sono
legate in particolare alle inutili sovrapposizioni, come, per
esempio, i corsi di avvicinamento alla musica per l'infanzia e la
prima adolescenza che, anziché valorizzare le specificità
innegabili importanti di ogni ente, finiscono di fatto per
ostacolare l'utilizzo più corretto delle risorse disponibili e
pensiamo sia alle risorse umane, sia a quelle professionali che a
quelle finanziarie. Questo è, secondo noi, il nocciolo del
problema, problema che in vari momenti è tornato sotto i riflettori
anche perché spesso i genitori si sono dichiarati preoccupati di
fronte alla possibilità di perdere queste occasioni di crescita, di
educazione musicale non solo per i loro figli. Noi crediamo che sia
proprio questo il momento giusto per riparlare della questione, per
via della richiesta di statizzazione da parte del Collegio docenti
dell'Istituto musicale pareggiato della Valle d'Aosta a cui però
poi non si è inteso dare seguito, perché si è scelto di mantenerne
la regionalizzazione, scelta che tuttavia deve essere maggiormente
approfondita e anche chiarita con una certa urgenza proprio nel suo
quadro d'insieme che ancora sfugge.
Noi crediamo davvero che il patrimonio musicale valdostano
meriti tutti gli sforzi dei soggetti che, a diverso titolo, sono
interessati perché, se continuiamo di questo passo, verranno
probabilmente di nuovo a mancare presto anche delle risorse
finanziarie. Qui chiederei conferma a chi è più fresco di bilancio,
non vorrei dire stupidaggini, ma mi pare che il costo totale per la
collettività si aggiri sui quattro milioni e mezzo di euro solo per
i due istituti maggiori, lo dico con un certo dubbio, chiedo
appunto conferma. In ogni caso la situazione attuale, anche se la
cifra non fosse proprio quella, è un lusso che abbiamo già
rischiato di perdere, quindi ci vuole un'idea di riorganizzazione e
poi anche molta disponibilità ad attuarla e ci sembra che questa
disponibilità fino ad adesso sia mancata.
Allora cosa chiediamo con questa mozione? Chiediamo che il
Consiglio regionale impegni il Governo a voler rimettere mano alla
realizzazione di un ampio e ambizioso progetto di organizzazione
dell'offerta musicale in Valle d'Aosta appunto allo scopo di
evitare inutili sovrapposizioni e per assicurare un proficuo
utilizzo delle risorse umane e finanziarie mantenendo l'elevato
livello, perché questo è il punto: l'elevata qualità formativa.
Questo progetto, sia per la sua complessità che per le troppe
resistenze al cambiamento, deve implicare, secondo noi, la
creazione di un organismo ufficiale
super partes
che curi il
dialogo, perché questo dialogo è sempre stato molto difficile e
quindi sostenga la collaborazione e la sinergia di tutte le agenzie
di formazione musicale in Valle d'Aosta al fine di ottenere il
rilancio del sistema complessivo dell'offerta musicale sia a
livello di
hobby
e livello amatoriale che universitario per
ottenere la migliore efficienza possibile e continuare la
diffusione della cultura musicale sul territorio valdostano e, ci
permettiamo di aggiungere, una ancora più significativa ricaduta
sulla popolazione residente, nonché sui turisti in collaborazione
con gli assessorati regionali, come sta già avvenendo e anche con
les Unités des Communes
.
L'organismo di cui sopra, quindi questo organismo
super
partes
, nella nostra proposta sarebbe un comitato
tecnico-scientifico formato chiaramente dai dirigenti delle diverse
istituzioni o dai loro presidenti, o dai loro delegati e da,
pensiamo, due rappresentanti: uno per l'Assessorato dell'istruzione
università e ricerca politiche giovanili e l'altro per
l'Assessorato della cultura visto che ormai cultura e istruzione
sono scisse. Questo comitato dovrebbe nella nostra immaginazione
lavorare in stretta sinergia con la V Commissione consiliare
permanente a un disegno di legge che integri la vecchia legge
regionale: la n. 18 dell'agosto 2016 e pensiamo che tutto questo
dovrebbe avvenire con una certa urgenza. Anche la nostra mozione
era stata presentata prima della pausa estiva, adesso è cominciato
un altro anno scolastico, l'anno accademico non so se è già stato
avviato ma siamo molto vicini in ogni caso. Questa è la nostra
proposta e speriamo che vi piaccia.
Dalle ore 16:21 assume la presidenza il vicepresidente
Distort.
Distort (Presidente) -
Siamo in apertura del dibattito
generale. Qualcuno intende prendere la parola? Ha chiesto la parola
il collega Sammaritani.
Sammaritani (LEGA VDA)
- È un tema che abbiamo in parte
quanto meno sfiorato nello scorso Consiglio e avevo anticipato che
poi ne avremmo parlato ancora in occasione della discussione di
questa iniziativa della collega Pulz. Conosciamo la relazione del
2016, che era proprio nata appositamente per rivedere un po' la
situazione complessiva del sistema educativo musicale della Valle
d'Aosta e quale poteva essere lo sviluppo, cioè in quale direzione
andare. Sicuramente è apprezzabile questa iniziativa perché
effettivamente ci sono queste criticità, la commissione ne ha
parlato esplicitamente, in particolare c'è stata... Diciamo che
tutto nasce dal peccato originale che probabilmente era quella
grande confusione che c'è stata nel passaggio fra le fondazioni
private e il rendere invece pubblico questo tipo di educazione
musicale, quindi con tutte le componenti anche di criticità
contrattuali e via dicendo. Sicuramente c'è stata tutta una
confusione che deriva anche da questo passaggio, che probabilmente
poteva essere fatto meglio ma ormai questo è e così ci troviamo
ancora a fare i conti adesso con delle criticità, faccio un esempio
fra i tanti: nella ricostruzione anche degli insegnanti che ha
creato delle grosse difficoltà.
Lo accennavo già nello scorso Consiglio, ci sono dei problemi
purtroppo per la convivenza fra le diverse scuole musicali, cioè la
SFOM in particolare e il Conservatorio. Mi pareva che fossimo sulla
strada giusta con gli organismi così come erano composti fino a
poco tempo fa, perché c'era stata quest'apertura, il cercare di
trovare delle sinergie e di non accavallarsi in queste iniziative,
anche perché bisogna considerare che l'Istituto musicale è il
Conservatorio, il Conservatorio è scuola di alta formazione; non
compete al Conservatorio l'avviamento all'educazione musicale,
compete alla SFOM semmai, compete a organi diversi, che non sono
quelli di alta formazione. Sicuramente le criticità ci sono,
bisogna forse fare di nuovo un piccolo riassunto delle varie
criticità a partire dal lavoro fatto nel 2016, come la collega ha
fatto, ma approfondire.
Un unico dubbio che permane, almeno a me, è la composizione
della commissione, perché, così come ragionamento che avevamo fatto
a suo tempo quando eravamo al Governo con la collega Spelgatti e in
altre situazioni analoghe, sarebbe meglio creare un elemento di
terzietà. Qui, purtroppo, non lo vedo tanto, nel senso che mi
piacerebbe, magari ne parliamo, mettere almeno uno o più componenti
che abbiano meno coinvolgimento diretto in modo da dare anche
quell'aspetto di terzietà, di criticità che magari manca ma anche
non in malafede naturalmente, ma perché coinvolti ai soggetti che
invece sono dentro le istituzioni, che siano i dirigenti delle
istituzioni interessate che siano i rappresentanti
dell'assessorato, comunque sono più coinvolti di chi invece
dall'esterno può avere un occhio un pochino più asettico, questo io
proporrei, pertanto magari si potrebbe fare una modifica a questa
indicazione. Per il resto, come gruppo, invece siamo favorevoli
proprio perché è necessario mettere mano a questo settore, che vive
di notevoli criticità in questo momento e temo che, senza un'azione
di questo genere, probabilmente ci trascineremmo ancora avanti
questi problemi a lungo, a discapito naturalmente di tutto il
settore musicale valdostano.
Presidente -
Siamo in discussione generale. Qualcuno ha
intenzione di intervenire? Ne ha facoltà. In assenza di altri
interventi, preso atto della proposta di modifica della mozione
proposta dal collega Sammaritani, ritengo che sia opportuno un
dialogo tra le parti in attesa di dare spazio all'intervento da
parte del Governo. Le parti si sono parlate in maniera informale.
Ha chiesto la parola l'assessore Certan. Rimane sempre in
discussione generale.
Certan (AV)
- Intervengo in questo momento solo perché,
nel caso in cui si volesse arrivare a delle modifiche, dobbiamo
farlo in discussione generale. La proposta che le farei, proprio
per la complessità ma anche per quanto è stato detto anche dal
collega Sammaritani, è di aspettare che si costituiscano gli organi
soprattutto del
Conservatoire
, che in questo momento non ci
sono. Le chiederei quindi il rinvio
tout court
della
mozione, ma perché in questo momento, proprio per arrivare a una
commissione
super partes
di terzietà, a mio avviso, devono
esserci le basi almeno nelle due scuole di formazione, cioè i due
organismi istituiti. Dopodiché noi siamo d'accordo in questo
periodo di venire in commissione e lavorare con la commissione
anche sul gruppo di lavoro ed eventualmente poi di costituire un
ente, direi anche un gruppo di controllo e di condivisione più
largo. Chiederei solo di non farlo in questo momento perché è vero
che questa mozione è già stata proposta nello scorso Consiglio, i
tempi erano anche diversi, adesso è chiaro che tutta una serie di
cose sono da modificare. Da parte nostra non c'è una volontà di
opporci alla costituzione di un gruppo di lavoro, che, a mio
avviso, va nella direzione di terzietà. Credo che la terzietà sia
un po' quello che lei ha inteso nel deliberato, nell'impegno
super partes
, anche se poi bisognerà andare a vedere
l'impegno anche di spesa che questo gruppo può implicare. Le
chiederei quindi il ritiro, anche perché, mi permetto di dire, lei
ha citato la delibera n. 629/2016; da allora devo dire che una
serie di elementi sono stati in qualche modo già presi in carico
sia da parte della scuola SFOM che da parte dell'Istituto musicale,
tutta una serie di problematiche che venivano evidenziate in questa
relazione che lei ha avuto, credo, nel mese di agosto, quando ci ha
fatto la richiesta 116, le abbiamo trasmesso tutto, quindi lei ha
potuto leggere, eravamo nel 2016, oggi tutta una serie di cose sono
state modificate. Vado velocemente per dirle che l'entità dei
trasferimenti annuali assegnati all'IMP, dopo alcuni anni di
riduzione, sono stati riportati alle ordinarie misure precedenti di
circa due milioni e sei, scesi poi a due milioni e
cinquecentocinquanta per questo anno come da bilancio preventivo
dell'IMP. Il ruolo di direttore amministrativo a partire dal mese
di maggio dell'anno 2017, con personale assunto a seguito di
selezione pubblica, è stato occupato e non ha più coinciso con
quello del Presidente dell'IMP, che erano problematiche che erano
sorte in questa relazione. È stato possibile assegnare docenti
operanti presso l'IMP al Liceo musicale per insegnamento delle
relative materie ed è stata ultimata la verifica - e questo lo ha
ripreso anche il collega Sammaritani - dello stato di servizio dei
docenti assunti a tempo indeterminato presso l'IMP ai fini della
ricostruzione delle rispettive carriere e del riconoscimento del
conseguente trattamento economico. Mi permetto di dire che questo
lavoro è stato sia all'interno dell'IMP, sia all'interno della
SFOM, quindi i due organi che stanno lavorando in questo senso
veramente hanno fatto un ottimo lavoro, anche per quanto riguarda i
corsi per l'infanzia e l'adolescenza in qualche modo in questi anni
si era comunque cercato di non fare più sovrapposizioni.
Lei lo ha ricordato
en passant
, vorrei sottolinearlo
nuovamente: la Valle d'Aosta è una delle poche Regioni che ha
davvero tutta la filiera di certificazione di istruzione musicale,
perché parte dalla SMIM con insegnanti delle scuole medie che
scendono anche sulla scuola primaria in quarta e quinta, poi c'è il
Liceo musicale e c'è poi il Conservatorio con la certificazione
AFAM, che è una certificazione universitaria, quindi abbiamo la
filiera completa. Vicino a quella c'è poi, come lei ha ricordato,
tutta una serie di altri enti fra i quali naturalmente l'attività
della SFOM spicca in modo sicuramente maggiore, però c'è tutta la
serie di bande, di gruppi folkloristici, di corali, di scuole di
danza, che comunque in questo settore artistico stanno operando.
Noi nel 2017 avevamo provato a mettere insieme tutti questi enti
per cercare anche proprio di lavorare in modo sinergico e quindi
direi che una parte di quel lavoro... io non andrei in questo
momento a ricostituire una commissione di quel tipo ma siamo
disponibili invece a venire in commissione a ragionare, anche
perché penso sia interesse anche adesso della V Commissione sentire
quali sono le strategie e le linee future del nuovo Direttore
dell'IMP e, quando ci sarà, anche del nuovo CdA. Credo che sarebbe
opportuno fare quindi questo primo passaggio in commissione, dove
noi siamo disponibili a essere presenti ma invitiamo anche la V
Commissione a sentire anche i nuovi organi dell'IMP; dopodiché, a
mio avviso, mi prendo l'impegno di costituire questo gruppo di
lavoro, che a questo punto, mi viene da dire, andremo a definire
con la prossima programmazione di bilancio perché potrebbe essere
entro il mese di dicembre. Ricordo tra le altre cose che domani,
per chi volesse presentare la propria candidatura per il CdA del
Conservatorio, scade il termine per la presentazione del curriculum
e delle domande, quindi credo che insomma da lì poi la Giunta
regionale prenderà in carico quello.
Collega, io mi fermerei qui, poi eventualmente integro alcuni
altri passaggi anche riguardanti la regionalizzazione e la
statizzazione, che non è proprio come per le altre Regioni perché
la Regione Valle d'Aosta - questo è un passaggio che con il MIUR
abbiamo definito e anche con l'Ufficio legislativo del MIUR era già
in qualche modo stabilizzato - ha la delega per quanto riguarda
l'educazione musicale con una norma di attuazione. Non è quindi a
scelta dei collegi docenti, ad esempio, del Conservatorio se
statizzarsi o rimanere regionalizzati. È molto diversa la cosa
perché, comunque sia, anche avessimo voluto o avessimo scelto di
entrare nel discorso statizzazione, avremmo comunque dovuto fare
delle modifiche alla norma di attuazione, perché in questo momento
la delega lo Stato l'ha data alla Regione Valle d'Aosta,
all'Amministrazione regionale, quindi in questo senso comunque sia
era un discorso che dovevamo affrontare e lo stiamo riprendendo.
Chiaramente devo dire che durante l'estate pensavamo poi di
riprendere a settembre in modo un po' più celere, adesso lo
riprendiamo. Eravamo comunque arrivati già a una concertazione con
il MIUR di una modifica della norma di attuazione, che avremmo
passato, avremmo dovuto adesso passare e passeremo insomma nel giro
di qualche settimana, appena sarà di nuovo costituita la
Commissione paritetica, per poi discuterla. Non so, collega, quali
sono le sue intenzioni. Ripeto: da parte nostra, da parte del
Governo regionale e da parte della maggioranza non c'è nessuna
criticità o problematicità a costituire questo gruppo. Le
chiederemmo solo di non farlo in questo momento per le motivazioni
che le ho detto.
Presidente -
La parola alla collega Pulz.
Pulz (ADU VDA)
- Ringrazio chi è intervenuto con i ricchi
apporti e all'Assessora per tutte le precisazioni. Sono molto
d'accordo su queste figure terze che potrebbero avere un occhio,
tra virgolette, esterno e chiederei quindi una breve sospensione
per poter approfondire il discorso nel più breve tempo possibile
col collega Sammaritani in modo da concordare il testo, perché,
infatti, non condivido che sia opportuno il ritiro della mozione
perché ho capito bene il discorso dell'Assessora, però questi
organi dirigenziali nei vari enti ci sono e ci saranno al di là
delle persone che li dirigeranno. Io credo che sia fondamentale
questo sforzo da parte del Consiglio per creare quel dialogo tra le
parti che da troppi anni risulta difficile e poi puntualmente ogni
autunno ci ritroviamo con il rischio di chiusura, con corsi che
vengono rinviati, non si sa mai bene come andrà a finire l'anno
scolastico, l'anno accademico. Rinviare ancora questo discorso,
secondo me, secondo noi, è rischioso e anche un po' poco
responsabile. Credo che non si possa addossare tutto alla V
Commissione, che comunque ha già - non so cosa pensi il Presidente
della V Commissione - tanti lavori programmati. Rischiamo di
rinviare ancora e l'anno intanto procede. Chiederei quindi questa
sospensione e mi piacerebbe parlare sia con il collega Sammaritani
che è intervenuto e anche con l'Assessore, se è possibile, un
attimino per concordare questo testo, perché, appunto, non credo
che sia opportuno rinviare ancora con il ritiro della mozione.
Presidente -
È concesso un momento di sospensione per
approfondire il testo della mozione tra gli attori definiti.
La seduta è sospesa dalle ore 16:41 alle ore 17:14.
Rini (Presidente) -
Colleghi, possiamo riprendere i
lavori. La proponente mi comunica che sono arrivati a un accordo.
Bene, allora la parola per la risposta da parte del Governo
all'assessore Certan. Chiedo silenzio in aula.
Certan (AV)
- Nella pausa richiesta dalla proponente
Pulz, insieme al collega Sammaritani, abbiamo visto un testo, che
poi abbiamo in qualche modo condiviso con tutti i gruppi, nel quale
manteniamo la costituzione di un gruppo di lavoro che in qualche
modo valorizzi e riorganizzi anche l'attività di formazione
musicale in Valle d'Aosta, ma quello che abbiamo chiesto è di
costituirlo entro la fine dell'anno ma di prenderci un po' di tempo
per poter lavorare anche in V Commissione, quindi il testo lo
leggerei, così rimane anche agli atti. Abbiamo cambiato
l'impegnativa, le premesse le abbiamo date per condivise.
Presidente -
Prego, dia lettura dell'impegnativa.
Certan (AV)
- "
Impegna il Governo regionale a creare,
entro la fine del corrente anno, un gruppo di lavoro costituito da
rappresentanti dei vari enti e organizzazioni che si occupano di
educazione e formazione musicale in Valle d'Aosta e da due soggetti
esterni ed esperti nel settore artistico-musicale, al fine di
valorizzare e riorganizzare l'offerta formativa musicale
valdostana, a tutti i livelli. Tale gruppo dovrà lavorare in
sinergia con gli Assessorati competenti e con la V
Commissione
". Questo è il testo condiviso.
Presidente -
Assessore, la ringrazio. Chiedo di poter
avere in visione il testo. Per quanto riguarda la proponente della
mozione, ci sono osservazioni? Vi è accettazione? Per la replica,
la parola alla collega Pulz.
Pulz (ADU VDA)
- Volevo solo ringraziare ed esprimere
soddisfazione e sperare che il nuovo testo piaccia a tutti e ci
impegni per un lavoro comune e proficuo, perché davvero il
patrimonio musicale valdostano merita tutto il nostro impegno.
Presidente -
Prendiamo quindi atto dell'accoglienza e
della condivisione di questo testo con l'impegnativa così come
descritto dall'assessore Certan a voce. Apro pertanto la votazione
sul testo modificato come da lettura dell'assessore Certan, prego
votate. La votazione è chiusa.
Presenti, votanti e favorevoli: 32
La mozione è approvata all'unanimità.
