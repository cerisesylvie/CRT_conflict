Classificazione
DEMANIO E PATRIMONIO REGIONALE
FORESTE E TERRITORI MONTANI
Corpo forestale valdostano e relative strutture
TRASPORTI E VIABILITÀ
Viabilità



Oggetto del Consiglio n. 2024 del 20 aprile 2016 - Resoconto
OGGETTO N. 2024/XIV - Interpellanza: "Circolazione sulla
strada di accesso agli uffici regionali del Corpo forestale nel
comune di Saint-Christophe".
Rosset (Presidente) -
Punto n. 21 dell'ordine del giorno.
Per l'illustrazione ha chiesto la parola il Consigliere Ferrero; ne
ha facoltà.
Ferrero (M5S) -
Qui la situazione è abbastanza
paradossale. La strada che porta agli uffici regionali che ospitano
il Comando della Forestale nel comune di Saint-Christophe è di
proprietà per un terzo della Regione e per il resto di privati,
quindi è una strada privata. Da alcuni anni questa strada viene
normalmente utilizzata da migliaia di utenti che accedono ad un
centro commerciale adiacente a Saint-Christophe, quindi migliaia di
persone transitano su una strada che è sostanzialmente privata. Gli
effetti di questo transito si vedono, perché da un sopralluogo
effettuato ci sono delle buche che in alcuni casi raggiungono anche
i 15-20 centimetri di profondità, sono dei buchi in cui se si
finisce dentro si rischia di far fuori un ammortizzatore o comunque
un pneumatico della macchina. Addirittura il Comune, ma penso la
Comunità montana, ha autorizzato i titolari del centro commerciale
a mettere dei pannelli con l'indicazione degli esercizi commerciali
che sono all'interno del centro commerciale, indicando di passare
proprio per la strada privata. Non si riesce a capire a questo
punto come mai questo sia possibile, perché ovviamente questo
transito comporta un'usura della strada, degli oneri di
straordinaria manutenzione e il fatto che qualcuno potrebbe avere
anche degli incidenti su questa strada. Allora alla fine la
responsabilità di chi è? Come al solito non si trova un
responsabile? L'interpellanza vuole quindi chiarire, anche perché
nell'ambito della Regione - che è interessata da questa strada -
c'è un riordino complessivo della circolazione della Statale 26, e
allora all'interno di questo riordino sarebbe bene pensare a queste
situazioni che sono anomale che magari possono venire regolarizzate
con un altro tipo di ingresso, ma non su una strada privata
regionale. Aspetto chiarimenti per poi fare la replica.
Presidente
- Per la risposta ha chiesto la parola
l'Assessore Perron; ne ha facoltà.
Perron (UV) -
Collega, lei sa che questo argomento è già
stato oggetto di una richiesta di accesso agli atti alla quale le è
stata data risposta. Per provare a fotografare in modo un po' più
puntuale la questione, la Regione è proprietaria per la quota di
296 millesimi; la parte restante (704) è di proprietà dell'impresa
Virando e Pignataro. Esiste tutta una serie di servitù di passaggio
che non le elenco ma le fornisco, così ha un quadro dettagliato
della questione. Sul resto, certamente siamo al corrente che la
strada viene utilizzata anche per l'accesso al centro
commerciale.
Per puntualizzare, il diritto ad utilizzare questo accesso
deriva dal fatto che il centro commerciale comprende anche l'ex
proprietà Vaccarono, consistente in un capannone di anni fa
utilizzato all'epoca dal corriere Mussino. Quindi esiste una
servitù regolarmente costituita - le darò gli atti - che si
manifestava all'epoca con il passaggio di numerosi mezzi pesanti
per l'accesso ad una proprietà che allora non disponeva di altri
ingressi. L'attuale servitù è sicuramente più pesante rispetto a
quella costituita a favore dell'allora corriere Mussino. In termini
giuridici dovremmo parlare di un aggravamento dell'attuale servitù
per la quale non vi è stata alcuna richiesta di formalizzazione da
parte di tutti i proprietari che lei conosce. Ai fini di una
valutazione di quello che può essere l'eventuale aggravamento di
servitù, occorre quindi considerare che se è vero che il fondo
dominante, il centro commerciale, si è ingrandito rispetto a quello
avente diritto alla servitù originaria, d'altra parte è altrettanto
vero che lo stesso centro dispone anche di altri due ingressi, e
lei sa dove. Voglio evidenziarle che, rispetto alla situazione
precedente (il capannone utilizzato dal corriere Mussino),
nell'attuale situazione risulta praticamente assente il traffico
pesante all'epoca rappresentato dagli autocarri.
Non risulta pertanto che la Regione abbia sostenuto oneri di
manutenzione straordinaria per la strada in questione, salvo lo
sgombero neve effettuato con i mezzi della Regione anche in quel
tratto. Il relativo costo di quantificazione diventa per quel pezzo
di strada molto difficile da quantificare, perché la prestazione,
oltre a non essere continuativa, rappresenta una piccolissima
porzione del servizio di quell'appalto che è sulle proprietà
regionali. Alla Regione non può quindi essere attribuita - questa
mi pare la parte di sostanza - alcuna altra responsabilità diversa
da quella di uno qualsiasi degli utilizzatori.
La Regione, già in passato, aveva assunto l'iniziativa di
proporre agli altri utilizzatori della strada una regolamentazione
della stessa, con l'individuazione dei conseguenti millesimi in
base ai quali provare a ripartire le spese di manutenzione sia
ordinarie che straordinarie. Questa iniziativa nel tempo non si è
concretizzata purtroppo in alcun modo per l'indisponibilità di
altri utilizzatori. Recentemente uno dei proprietari ha ripreso
l'argomento, e in questa occasione l'Amministrazione regionale ha
fatto presente la propria disponibilità ad appoggiare eventuali
iniziative che andassero nella direzione di trovare una
regolamentazione condivisa per ripartire anche le spese. C'è
l'interesse a disporre di una strada funzionale ordinata, questo
rappresenta un obiettivo sul quale ragionavamo, che però non ha
tutti i titoli su di sé sufficienti per imporre una
regolamentazione, e quindi con suddivisione delle spese a tutti gli
altri utilizzatori, viste le "quote di minoranza" che abbiamo su
quel tratto di strada, sia come proprietario che come
utilizzatore.
Una possibile alternativa potrebbe essere che questa strada
venga transitata nelle proprietà del Comune. Abbiamo già scritto al
Comune chiedendogli - perché questo andava a regolamentare in modo
diverso la questione - se fosse disponibile ad assumerla su di sé e
a transitare quindi il passaggio di proprietà dalla Regione. È in
corso un carteggio. Abbiamo ribadito che noi saremmo anche
favorevoli a cedere gratuitamente la nostra quota di proprietà al
Comune affinché questa strada possa essere classificata tra quelle
comunali, per cui ne deriverebbe una gestione un po' più agevole.
Questa è un po' la fotografia in corso; stiamo seguendo la pratica
e, se ci saranno novità, anche per le vie brevi, prendo l'impegno
di riferire.
Presidente
- Chiede la parola il Consigliere Ferrero; ne
ha facoltà.
Ferrero (M5S) -
Ringrazio l'Assessore per la risposta. La
preoccupazione era quella intanto di non gravare in maniera
arbitraria sulle casse dell'Amministrazione regionale, perché è
vero che lo sgombero neve è pur sempre fatto su 150 metri di
strada, però sappiamo bene che anche la Corte dei conti è molto
attenta a queste cose e potrebbe individuare un danno erariale,
dato che effettivamente si va a fare la pulizia di una strada che
solo per i 296 millesimi è di proprietà della Regione. Il giorno
che ci fossero delle buche che non rendono più transitabile la
strada chi andrà a metterci l'asfalto? Andrà a metterci l'asfalto
la Regione, perché lì il Corpo forestale ci deve arrivare in
qualche maniera. È quindi buona la soluzione di intraprendere la
strada con il Comune di Saint-Christophe per farla diventare strada
comunale, tanto ci sono già anche i cartelli, quindi ci sono tutti
i presupposti anche per chi transita per far capire che è una
strada comunale. Effettivamente anch'io, che ci transito, la prima
volta ho pensato che fosse una strada comunale, e di collegamento,
perché ci sono addirittura i pannelli che indicano il centro
commerciale. Cercherò poi gli aggiornamenti, però non abbandonerei
la questione perché è, sì, di poco conto, ma fino ad un certo
punto, poiché secondo me il giorno che arrivasse una contestazione
dalla Corte dei conti qualcuno dell'Amministrazione sarebbe poi
chiamato a pagare qui.
