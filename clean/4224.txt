Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 566 del 11 novembre 1981 - Resoconto
OGGETTO N. 566/81 - INIZIATIVE PER LA VALUTAZIONE ED IL
RIPRISTINO DEI DANNI CAUSATI DALLE RECENTI PIOGGE TORRENZIALI.
(Interpellanza)
Presidente
- Do lettura dell'interpellanza presentata dal
Consigliere Minuzzo:
INTERPELLANZA
VISTI i danni causati dalla alluvione della primavera che ha
provocato ingenti danni ai quali si sono aggiunti quelli provocati
dalle recenti piogge torrenziali;
CONSIDERATO che i lavori di ripristino di opere pubbliche
danneggiate dalle citate alluvioni in numerosi casi sono fermi
quando addirittura non sono stati iniziati per conflitti di
competenza dei vari enti;
TENUTO CONTO che a sopportare i disagi di queste
conflittualità burocratiche sono i nostri valligiani che si trovano
in molti casi privati di appezzamenti di terreno in quanto non sono
coltivabili fino a che non sono stati eseguiti i lavori di
ripristino delle opere danneggiate;
INTERPELLA
l'Assessore competente per conoscere:
1) se è già stata fatta una valutazione dei danni causati
dalle recenti piogge, se si, a quanto ammontano;
2) come intende intervenire per il ripristino delle opere
danneggiate;
3) come e dove intende reperire i fondi necessari;
4) se non ritiene opportuno promuovere un incontro con i
sindaci per predisporre un piano di intervento tale da consentire
il superamento delle conflittualità burocratiche per dare un rapido
avvio agli interventi, con particolare attenzione per i danni
causati dalle piogge della scorsa primavera.
Minuzzo (PSDI) -
L'Assessore all'Agricoltura e Foreste,
Marcoz, ha già dovuto rispondere nella passata adunanza ad una
interpellanza in questo senso, ma ritengo che questa ponga
l'accento su un aspetto diverso. Mi risulta che per conflitti di
competenza certe opere danneggiate dalle alluvioni siano rimaste da
ripristinare, il che crea grossi problemi ad alcuni agricoltori che
non hanno la possibilità di continuare a coltivare quegli
appezzamenti ai quali le alluvioni hanno fatto cadere i muri di
sostegno. Quindi la interpellanza ha lo scopo di sapere
dall'Assessore competente e dalla Giunta come intendano risolvere
questi problemi di conflittualità, e non avrei alcun problema a
fare un giro con l'Assessore o gli Assessori competenti nei luoghi
in cui le cose stanno come denunciate, in questa interpellanza.
Il problema delle competenze si pone in particolare dove sono
franati i muri: sembra che in qualche caso dovrebbe intervenire il
Comune, che però ritiene che i muri di contenimento a monte della
strada non siano di sua competenza ma di competenza della Regione;
fatto sta che fino ad oggi non è ancora stato fatto niente.
Chiedo pertanto all'Assessore se è già stata fatta una
valutazione globale - questo a titolo di informazione - dei danni
che sono stati causati; come si intende procedere per il ripristino
delle opere danneggiate; dove si pensa di reperire i fondi e se non
si ritiene opportuno di promuovere, se non è già stato fatto, un
incontro con i vari Sindaci maggiormente interessati a questo
problema, per risolvere i problemi denunciati
nell'interpellanza.
Presidente -
Risponde l'Assessore all'Agricoltura e
Foreste, Marcoz; ne ha facoltà.
Marcoz (UV)
- Comincio a rispondere dall'ultima domanda
rivoltami. Come Assessorato abbiamo già provveduto a fare una
riunione nella Bassa Valle con tutti i Sindaci del Lys, nella quale
abbiamo concordato un piano di azione che andando avanti; non mi
risulta che attualmente ci siano dei reclami per la mancanza di
interventi, in quanto i Sindaci mi hanno segnalato gli interventi
prioritari, ai quali abbiamo provveduto con una squadra forestale.
Ultimamente mi sono arrivati gli ultimi preventivi per la pulizia
dei terreni agricoli delle zone alluvionate di Donnas e di Antey, e
quindi si procede in questo modo.
Per quanto riguarda la prima domanda del Consigliere Minuzzo,
abbiamo chiesto ai Ministeri dei Lavori Pubblici e dell'Agricoltura
l'intervento per una spesa complessiva di 8 miliardi e 388
milioni.
Per quanto riguarda l'agricoltura, abbiamo provveduto
direttamente a ripristinare quella poca arginatura che era stata
asportata dall'alluvione con l'impresa che aveva già lavorato
all'inizio dell'opera, e quindi siamo intervenuti direttamente con
fondi in parte regionali e in parte che dovranno provenire dal
Ministero.
Sarò lieto di concordare con il Consigliere Minuzzo la data per
un giro di ricognizione da effettuarsi nella Bassa Valle o nei
luoghi alluvionati, per prendere visione di eventuali esigenze che
non fossero state fatte presenti dai Sindaci interessati.
Come ripeto, per quanto mi concerne e mi risulta le riunioni con
i Sindaci le abbiamo fatte e alle richieste prioritarie che ci sono
state presentate stiamo provvedendo con interventi diretti da parte
della Regione, sia con le squadre forestali, sia con imprese a
cottimo fiduciario.
Presidente -
Ha chiesto di parlare l'Assessore ai Lavori
Pubblici, Borbey; ne ha facoltà.
Borbey (DC)
- Il Consigliere Minuzzo ha detto che la sua
interpellanza è stata fatta in modo particolare perché ritiene che
ci siano dei conflitti di competenza. È chiaro che la competenza se
è a livello di competenza legale, spetta alla Regione nel caso ci
siano opere danneggiate dall'alluvione di proprietà regionale e
quindi i muri delle strade regionale; le competenze sulle
arginature sono per determinate aste torrentizie. Infatti una
arginatura sulla Dora Baltea, per esempio è di competenza regionale
per un tratto e per un altro tratto di competenza regionale e
statale, perché entra dentro anche il Magistrato del Po. Se invece
la proprietà è comunale, per forza la competenza è comunale. Quindi
il muro di una strada comunale è di competenza comunale, un muro
privato è di competenza del privato; che poi la Regione subentri
nel fare direttamente determinate opere e si assuma per esempio
l'onere del rifacimento del muro di una strada comunale, nel caso
che il Comune non abbia i fondi, e la faccia direttamente con un
appalto, con pronto intervento; o, nel caso che l'opera danneggiata
sia di un privato, per esempio muri di sostegno, fossero delle
vigne, prati ecc.., che la Regione dia, tramite l'Agricoltura e
Foreste, un contributo al privato, è un altro discorso. Non c'è
conflitto di competenza. Con questo però, siamo a disposizione per
chiarire con il Consigliere Minuzzo e anche assieme ai Sindaci o a
dei privati.
Presidente
- La parola al Consigliere Minuzzo per la
replica.
Minuzzo (PSDI)
- Mi dichiaro soddisfatto della riposta.
La finalità di questa interpellanza era solo quella di essere messo
a conoscenza pubblicamente di come stavano effettivamente le cose,
perché da un po' di tempo a questa parte è invalsa in alcuni
amministratori della nostra Regione l'abitudine di fare lo scarica
barile tra Ente comunale ed Ente regione.
Sentite le dichiarazioni fornitemi dagli Assessori, e in
particolare quella dell'Assessore ai Lavori Pubblici Borbey che era
quella che in fondo maggiormente interessava, è chiaro che a questo
punto non c'è alcun problema a fare un giro anche conoscitivo
nell'eventualità dovessero arrivare delle domande di contributo
straordinario per il ripristino di queste opere, perché così
possono essere già a conoscenza del problema; ma è chiaro anche che
a questo punto il mio partito promuoverà delle azioni in quei
Comuni ove appunto c'erano state queste dichiarazioni di
conflittualità tra Ente comunale ed Ente regione per il ripristino
di certe opere che si dicevano di competenza regionale.
Sentite le dichiarazioni dell'Assessore Borbey, nei confronti
dei Sindaci e in particolare di quello di Aosta - perché il
problema riguarda in modo particolare la Collina di Aosta - il mio
partito prenderà tutte quelle iniziative che riterrà utili per
andare ad una definizione di questo problema. Non è concepibile
infatti che vi siano ancora dei muri di sostegno danneggiati a
causa delle alluvioni di questa primavera e che i contadini non
possano utilizzare alcuni dei loro appezzamenti di terreno perché
appunto, non essendoci muri di sostegno, tutto quanto è franato, e
che il Comune si sia limitato a ripristinare con una pala meccanica
la viabilità sulla strada senza peraltro ripristinare le opere
danneggiate.
