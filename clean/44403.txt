Classificazione
ASSISTENZA SANITARIA E OSPEDALIERA



Oggetto del Consiglio n. 1415 del 24 marzo 2022 - Resoconto
OGGETTO N. 1415/XVI - Interpellanza: "Verifica del rispetto
delle convenzioni vigenti tra Azienda USL e Croce Rossa
Anpas-Federazione per l'espletamento dei servizi sanitari".
Bertin (Presidente) -
Punto n. 40. Consigliere Manfrin ne
ha facoltà.
Manfrin (LEGA VDA) -
Quest'interpellanza arriva a seguito
di una prima iniziativa che abbiamo presentato e che è stata poi
corroborata da alcuni dati relativi a questa convenzione.
Questa convenzione, lo ricordo, nasce a seguito della
deliberazione del direttore generale n. 162 del 19 aprile 2021 ed è
un progetto che coinvolge l'Anpas, l'Azienda USL e l'Unité des
Communes Grand-Paradis.
Non dimentichiamoci questo: Unité des Communes Grand-Paradis,
perché sarà importante nella presentazione di quest'iniziativa.
Questo progetto che cosa prevedeva? Prevedeva una serie di
attività in capo ad Anpas e alla Federazione del soccorso, più
precisamente, questo è quello che viene stabilito: la presenza di
due autisti soccorritori H12 in ognuna delle postazioni di
Saint-Pierre e Cogne, e quindi l'assunzione di otto autisti
soccorritori dipendenti e otto volontari della Anpas Federazione,
per un massimo riconoscibile di 696 mila euro; l'acquisto di due
ambulanze completamente attrezzate per 150 mila euro; un corso
professionale per autista soccorritore per 19.550 euro e un'unità
amministrativa in regime orario di part-time per una cifra massima
di 33.750 euro. L'intero importo finanziato da un progetto SNAI
pari a euro 1.519.143,50 previsto per la realizzazione della scheda
SN1.
Siamo tutti felicissimi che questo progetto sia stato accettato,
mi rimangono dei dubbi, l'ho già detto, sul fatto che sia
un'associazione di volontariato che assume del personale e sia
un'associazione di volontariato che acquista delle ambulanze di cui
poi rimarrà proprietaria una volta terminato il percorso, ma credo
sia utile andare a rileggere su cosa s'incentra l'intervento SN1
sul quale vengono erogati dei fondi, che non sono chiaramente fondi
propri della Regione, ma sono fondi che arrivano invece
dall'esterno.
Che cosa dice l'intervento SN1? Ci dice che l'intervento è
diretto a migliorare il livello di assistenza sanitaria nell'area
interna, in particolare riducendo i tempi d'intervento in
emergenza/urgenza considerato che per alcune aree delle testate
delle valli laterali, parliamo sempre di comunità montana
Grand-Paradis, i tempi di trasporto verso l'Ospedale capoluogo
regionale sono eccessivamente alti.
Preso atto che tali tempi sono difficilmente comprimibili e che
non è possibile creare un presidio di soccorso adeguatamente
attrezzato, l'obiettivo è quello di arrivare a poter accorciare
questi tempi d'intervento.
A tal fine si prevede la creazione di un sistema d'intervento su
due livelli: il primo livello laico con due postazioni sul
territorio, il secondo livello professionale, con l'avvicinamento -
e sottolineo l'avvicinamento - al territorio dell'area del
Grand-Paradis dei medici dell'Azienda.
Quindi cosa succede? Che vengono create presso l'attuale sede
dei volontari di soccorso di Cogne e Saint-Pierre due vere e
proprie postazioni di soccorso locali verso le quali operano
volontari e dipendenti della Federazione regionale del soccorso,
nonché si procede all'avvicinamento del personale sanitario.
La prima cosa curiosa è che ho chiesto innanzitutto di avere il
report dei servizi effettuati da questo servizio sanitario legato
al progetto e di avere informazioni su eventuali incidenti occorsi
ai mezzi che sono stati acquistati con questi fondi esterni e che
vengono utilizzati.
Mi viene detto che una di queste ambulanze, dopo una settimana,
è stata distrutta completamente e nella relazione in cui si cita
quest'incidente si dice che è stato completamente distrutto il
paraurti anteriore, il parafango anteriore destro, la porta
anteriore destra, la ruota anteriore destra ed è scoppiato
l'airbag.
Quello che è accaduto però ha dell'incredibile, perché è
accaduto urtando una fioriera in calcestruzzo. Ora io non so
esattamente a che velocità andasse l'ambulanza quando ha urtato
questa fioriera in calcestruzzo ma per fare quest'elenco di danni,
credo che fosse per lo meno molto elevata.
Ma ci fa venire un dubbio però quello che viene dichiarato come
luogo in cui è accaduto l'incidente: l'incidente è accaduto in
località Les Iles Saint-Christophe aeroporto il 6 gennaio 2021 alle
ore 12:00.
Se il progetto è incentrato sull'area del Grand-Paradis,
esattamente, quest'ambulanza a Saint-Christophe all'aeroporto che
cosa stava facendo? Non si sa. Credo che sia importante esaminare
effettivamente quello che avviene nello specifico dei servizi,
perché la tabella dei servizi ci dice una cosa, e l'ho voluta
suddividere; ringrazio ovviamente la USL per i dati che sono stati
forniti.
Viene fatto un report delle attività dei mezzi giorno per
giorno, differenziandoli.
Per esempio il mezzo 724 di Saint-Pierre... tengo a fare una
premessa: questi mezzi chiaramente devono operare nell'area della
Grand-Paradis, quest'area è inserita nell'ambito territoriale del
distretto 1 a livello sanitario, il che significa che sono
ricompresi sia i Comuni che fanno parte della Comunità montana
Grand-Paradis ma anche Courmayeur, La Salle, La Thuile, Morgex e
Pré-Saint-Didier. Qui vengono forniti i dati aggregati per
distretto sanitario.
Possiamo vedere che per il mezzo 724, che è di stanza a
Saint-Pierre, sono stati effettuati dal primo al 21 di gennaio
centoquaranta interventi di cui trentaquattro nel distretto di
appartenenza, quindi di centoquaranta solo trentaquattro vengono
svolti nel distretto in cui, in teoria, sono stati pagati per
personale, mezzi, formazione, coordinamento e quant'altro. Poi ci
sono trentasei trasporti secondari non programmati di cui soltanto
quattordici nell'Unité, delle novantacinque missioni di soccorso
nel distretto di Aosta ce ne sono quarantacinque fuori dalla
Grand-Paradis.
Nel mezzo invece che è di stanza a Cogne, il n. 725, ci sono
trenta interventi di cui due nel distretto di Morgex, diciotto
trasporti secondari non programmati, di cui sei nell'Unité e
ventisette missioni di soccorso nel distretto di Aosta, di cui
ventiquattro nell'Unité.
Il mezzo 726, che è andato distrutto, ha fatto ventiquattro
interventi di cui quattro nel distretto 1 di Morgex, in cui è
inserita anche l'Unité des Communes; undici trasporti secondari non
programmati, di cui due nell'Unité e quindici missioni di soccorso
nel distretto di Aosta, di cui tre nell'Unité.
Qui vediamo che c'è veramente un profluvio d'interventi da parte
di queste ambulanze al di fuori della zona in cui dovrebbero
operare, ma non è soltanto così semplice: noi abbiamo percepito, e
questo progetto ha percepito dei fondi europei, perché doveva
migliorare la sanità in quella specifica zona, cioè la zona della
Grand-Paradis.
Adesso vediamo che gli interventi vengono fatti in larga parte
fuori da quell'area della Grand-Paradis. Chiaramente, gli uffici
rendendosi conto, immagino, che mi trasmettevano dei dati che
avevano poco senso e che probabilmente erano forieri di qualche
problematica, cosa specificavano? Mi scrivevano che le missioni di
soccorso - suddivise in base alla gravità di codici verdi, gialli e
rossi - sono state riportate in base ai distretti. Gli interventi
fuori distretto sono stati giustificati in quanto unici mezzi
disponibili - gli altri mezzi di soccorso erano già impegnati - e
dall'impennata delle richieste di soccorso dovuto alla pandemia del
mese di gennaio.
Io posso anche comprenderlo, al di là che non comprendo come mai
un mezzo che è di stanza a Saint-Pierre debba andare alla micro di
Challand-Saint-Anselme l'undici di gennaio e ci sono altre località
più esotiche in questo elenco e veramente non comprendo come mai
effettivamente si arrivi ad avere questo tipo di servizio, però
quello che mi dico è: va bene, non c'erano altre ambulanze in
servizio, ma ammettiamo che questo servizio e questo progetto non
avessero mai visto la luce in Valle d'Aosta, questi 140 più 30 più
24 servizi sarebbero rimasti inevasi? Le persone che sono state
male - 140 più 30 più 24 che hanno avuto necessità di trasporto -
sarebbero rimaste a casa o sarebbero rimaste nei luoghi in cui si
sono sentite male e non sarebbero state trasportate da nessuna
parte?
Non lo so, è una domanda che mi faccio, perché obiettivamente
credo che quando si tratterà di rendicontare come si sono spesi i
soldi e per quali interventi, sarà difficile spiegare a chi deve
pagare che questi soldi si sono utilizzati per fare una cosa invece
che per farne un'altra e non credo che due righe, dicendo che tutti
gli altri mezzi di soccorso erano già impegnati, possano essere
sufficienti.
Qual è il punto? Io la prego, Assessore, di fare delle sue
valutazioni in questo caso e di non limitarsi a quello che possono
averle riportato, perché quando io ho depositato quest'iniziativa,
ho ricevuto due tipi di spiegazione. Succede sempre così: deposito
un'iniziativa ispettiva e quando presento queste iniziative di
solito poi ricevo delle reazioni.
Da una parte mi è stato detto dai detrattori del servizio,
potremmo dire delle Associazioni: "Ma no, guarda che questi servizi
sono stati utilizzati in questa maniera perché le associazioni sono
già pagate per fare dei servizi e con quelle ambulanze che erano
ferme coprono quei servizi che dovrebbero fare".
Altri invece, che sono detrattori della sanità, dicono che in
realtà è la sanità regionale che utilizza le ambulanze come le pare
e piace.
Io non so dove sia la verità, non so se sia vera una, l'altra
versione, se siano vere entrambe o se non sia vera nessuna, però
ritengo che a fronte di questi dati probabilmente uno sguardo e una
luce su quanto le ho esposto vada data.
Presidente -
Risponde l'assessore Barmasse.
Barmasse (UV) -
Le domande esplicitate sono quattro. La
prima "Se il descritto utilizzo della convenzione, con ripetuti
interventi al di fuori dell'area Grand-Paradis, possa essere
giustificata": da quanto dichiarato nella risposta alla richiesta
di accesso agli atti, con riferimento a questi interventi delle
ambulanze, va anzitutto premesso che tutte le postazioni presenti
sul territorio regionale sono al servizio dell'intero sistema di
emergenza/urgenza regionale.
A proposito dell'utilizzo delle ambulanze di cui al progetto
"Aree interne", durante le interlocuzioni con il Ministero, si è
pertanto precisato che le stesse entrano come parte integrante del
sistema emergenza/urgenza della Regione.
Con riferimento all'utilizzo dei mezzi, il medesimo va altresì
contestualizzato in un momento pandemico drammatico per l'Ospedale,
dovuto alla carenza di posti letto a causa del Covid, dove è stato
prioritario ed emergenziale dare risposte anche in tal senso,
procedendo con il trasferimento di pazienti dall'Ospedale verso le
strutture socio sanitarie territoriali attivate per
l'emergenza.
Sempre con riferimento all'utilizzo dei mezzi di soccorso, è
inoltre doveroso riferire circa la recente produzione
giurisprudenziale che è intervenuta in materia: la Corte di
giustizia dell'Unione Europea ha affermato che rientra nella
fattispecie del trasporto di emergenza e urgenza anche il
cosiddetto trasporto in ambulanza qualificato, ossia l'assistenza
prestata in ambulanza da parte di personale appositamente formato
in materia di Pronto Soccorso a pazienti per i quali esiste un
rischio oggettivo e concreto di peggioramento dello stato di salute
durante il trasporto, tale da giustificare la presenza a bordo di
personale adeguatamente qualificato per assicurare le relative cure
- sentenza della Corte di giustizia dell'Unione Europea n. 475/2017
FAL C 424/2018 - pertanto, nonostante l'articolo 57 del codice del
terzo settore non ne faccia specifica menzione, è possibile darne
una lettura che in chiave europea ricomprenda anche
quest'ipotesi.
Nello stesso senso anche il Consiglio di Stato ha affermato che
non necessariamente l'emergenza deve esistere all'inizio quale
finalità del trasporto in atto e ravvisabile a priori, ma può
concretizzarsi secondo una ragionevole valutazione prognostica nel
corso dello stesso trasporto, improntandone, quindi, fin
dall'inizio della sua esecuzione, l'aspetto funzionale e imponendo
di conseguenza l'impiego di idonei mezzi materiali e personali.
In una recente consultazione ANAC, in tema di affidamento dei
servizi sociali, è stata peraltro proposta un'ulteriore estensione
al trasporto finalizzato al trapianto di organi e alla trasfusione
di sangue o emoderivati e alla somministrazione di farmaci
antidoti, qualora risultino indispensabili a salvaguardare le
fondamentali funzioni vitali dei pazienti e richiedano quindi
imprevedibilità e somma urgenza nell'esecuzione.
L'emergenza/urgenza si riferisce in questo caso non tanto al
paziente bensì all'oggetto trasportato e alla missione
espletata.
Seconda domanda, "Se tale utilizzo all'atto della
rendicontazione non rischi di risultare difforme rispetto a quanto
previsto, e quindi se vi è la possibilità di perdere il
summenzionato finanziamento": alla luce di quanto illustrato,
l'utilizzo dei mezzi risulta coerente con la peculiarità del
sistema dell'emergenza/urgenza regionale. Circa la rendicontazione
da prodursi, va precisato che tutte le attività del progetto sono
valutate e monitorate dal tavolo di monitoraggio di cui
all'articolo 6 della convenzione; del tavolo fa parte l'Unité
Grand-Paradis, la quale è capofila della strategia aree interne,
firmataria dell'accordo quadro di programma e beneficiaria del
finanziamento. La principale titolarità dei controlli sulla
conformità degli interventi alla scheda è, quindi, dell'Unité,
considerato che trattasi di un progetto della strategia aree
interne Grand-Paradis.
Si precisa, comunque, che sia l'Unité sia l'Azienda USL sono in
continuo contatto con il Dipartimento affari europei, autorità di
gestione della strategia, per garantire il buon andamento del
progetto, coerente con gli obiettivi della strategia dell'area e
conseguentemente regionali.
Si rileva, altresì, che le spese sostenute dall'attuatore ANPAS
del progetto SN1, devono rispettare le indicazioni del SIGECO,
sistema di gestione e controllo, e che sono oggetto di controllo di
primo livello dei servizi di controllo regionali.
Pertanto, prima di essere validate, sono sottoposte a più fasi
di controllo di merito e amministrativo.
La terza domanda, "In quale intervento fosse coinvolto il mezzo
incidentato presso l'aeroporto di Saint-Christophe al momento del
sinistro": l'incidente è avvenuto in modo autonomo all'interno
dell'aeroporto il giorno 6 gennaio 2022, l'ambulanza era stata
utilizzata per il rendez-vous con elicottero presso l'aeroporto. In
quel periodo, per fronteggiare le richieste dovute all'aumento del
flusso turistico, gli elicotteri previsti erano due e le uscite
totali giornaliere di soccorso dei due mezzi hanno sempre superato
la ventina, concentrate per lo più nelle ore di tarda mattinata e a
metà pomeriggio.
Nella maggior parte dei casi, i tempi d'intervento
dell'elicottero, considerando la morfologia del nostro territorio,
sono ristretti nell'ordine dei venti minuti - massimo trenta - con
un conseguente elevato turn-over di mezzi per il rendez-vous.
Secondo la procedura, l'ambulanza deve già essere presente nelle
sedi aeroportuali all'atterraggio dell'eliambulanza. L'elicottero
deve essere immediatamente disponibile per un successivo intervento
il più delle volte già previsto in coda. I tempi di attesa per il
rendez-vous, tra ambulanza ed elicottero, devono essere i più brevi
possibili e limitati a pochi minuti. L'eliambulanza non può, per
nessun motivo, aspettare, per tutti questi motivi la USL 118 ha
dovuto utilizzare tutti i mezzi a disposizione per garantire
l'operatività del sistema.
La quarta domanda, "Se sia intenzione dell'Assessore verificare
il puntuale rispetto delle convenzioni e prevenire eventuali
difformità": le attività di controllo sull'Azienda USL della Valle
d'Aosta, posta in capo all'Assessorato della Sanità, salute e
politiche sociali, sono disciplinate dal capo quinto rubricato
appunto "Controlli" della legge regionale 25 gennaio 2000 n. 5,
"Norme per la razionalizzazione dell'organizzazione del servizio
socio sanitario regionale e per il miglioramento della qualità
dell'appropriatezza delle prestazioni sanitarie, socio-sanitarie e
socio-assistenziali prodotte ed erogate nella Regione".
Per quanto attiene più specificatamente ai controlli sul
progetto della strategia area interna di cui alla presente
interpellanza, come premesso tale compito è posto in capo ai
soggetti che vi sono preposti nell'ambito della disciplina del
progetto medesimo, come già precisato in risposta al quesito 2,
senza con ciò nulla togliere alle ordinarie attività di verifica e
monitoraggio che l'Assessorato svolge regolarmente su tutte le
attività poste in essere dall'Azienda sanitaria.
Presidente -
Per replica il consigliere Manfrin.
Manfrin (LEGA VDA) -
La sorprenderò dicendole che mi
aspettavo esattamente una risposta di questo tipo, cioè una
giustificazione generica nella quale lei mi dice che un progetto
che prevede il fatto che venga speso un milione e mezzo di euro e
il conseguente acquisto di due ambulanze completamente attrezzate,
l'assunzione di otto unità di personale di un'associazione di
volontariato, l'assunzione di un coordinatore di un'associazione di
volontariato, il pagamento delle attività di formazione - a cui è
specificamente dedicata un'area, in questo caso la Grand-Paradis, e
che si svolge in gran parte al di fuori dell'area Grand-Paradis - è
perfettamente normale perché è un sistema di emergenza; il che
equivale a dire, Assessore, che se questo progetto che chiaramente
non è obbligatorio ma è un'eventualità a cui si è aderito non ci
fosse stato, noi ci saremmo trovati con centoquaranta più trenta
più ventiquattro persone che avrebbero dovuto arrangiarsi da sole,
si sarebbero fatte portare all'Ospedale o dove dovevano andare dal
cugino, dallo zio, dall'amico, perché le ambulanze non c'erano.
Lei forse potrà probabilmente nascondersi dietro a queste
affermazioni generiche, io credo che saranno poco spiegabili quando
si faranno i dovuti approfondimenti.
Dopodiché sa che c'è, Assessore? Io credo di averle segnalato
per tempo e debitamente. Lei mi dice che c'era l'emergenza, c'era
il Coronavirus, c'era il Covid, bisognava correre, c'era il sistema
sanitario sotto stress. Benissimo, faremo dei begli accessi agli
atti sugli interventi successivi.
Intanto vedremo quelli che ci sono già stati, poi vedremo se si
modificheranno nel tempo o se continueranno così, poi, sulla base
di questo, tireremo le somme e vedremo a quel punto se andare a
distruggere un'ambulanza all'aeroporto di Saint-Christophe è
perfettamente legittimo oppure forse quelle due ambulanze dovevano
rimanere dove dovevano rimanere, anche perché le dirò, Assessore,
una cosa molto semplice: se io in questo intervento alla micro di
Challand-Saint-Anselme prendo un'ambulanza, che è distante, da
Saint-Pierre e sguarnisco una postazione e una persona dell'area
della Grand-Paradis si sente male, ha bisogno di un trasporto e non
c'è trasporto e accade un problema con questa persona che ha dei
danni per il ritardo con cui viene trasportata in Ospedale, la
responsabilità di chi è? Di chi le ha composto la risposta e di lei
che l'ha letta? Delle associazioni che sono state chiamate? Di chi
coordina gli interventi e ha deciso di disporne come
preferisce?
Non lo so ma probabilmente qualcuno lo approfondirà.
