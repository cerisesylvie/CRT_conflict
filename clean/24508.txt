Classificazione
TRASPORTI E VIABILITÀ
Trasporti



Oggetto del Consiglio n. 3412 del 3 aprile 2008 - Resoconto
OGGETTO N. 3412/XII - Interrogazione: "Modalità di trasporto
di animali nella Regione".
Interrogazione
Vista la DGR n° 235 del 01/02/2008, concernente
l'approvazione delle "modalità di trasporto di animali nella
Regione autonoma Valle d'Aosta";
Atteso che la disciplina adottata in materia fa riferimento
alle norme previste dal Regolamento CE n. 1/2005, nell'ambito delle
deroghe di cui all'articolo 1, comma 2;
Osservato che a livello nazionale non sono ancora state
emanate le linee guida "per un'omogenea ed adeguata applicazione
del Regolamento CE 1/2005 sul territorio nazionale";
Considerato che le prescrizioni adottate per la nostra
Regione accrescono le già notevoli difficoltà subite dai nostri
allevatori, ponendo ulteriori obblighi e vincoli a loro carico,
tenendo anche conto delle esigue dimensioni della maggioranza delle
aziende interessate;
Considerato che molte disposizioni puntano prevalentemente su
adempimenti di carattere burocratico-formale (autorizzazioni,
certificazioni, iscrizioni eccetera) e contemporaneamente
prescrizioni suscettibili di diverse interpretazioni da parte delle
autorità di controllo (per esempio: strutture di carico e scarico e
mezzi di trasporto "adeguatamente" progettati e costruiti;
personale "idoneo", altezza interna del cassone "adeguata", il
trasporto deve essere effettuato "senza indugio", agli animali deve
essere garantito "un sufficiente spazio e un'altezza sufficiente",
"protezione efficace" contro le intemperie, il cassone deve avere
una ventilazione che assicuri una qualità e quantità d'aria
"appropriata", eccetera);
il sottoscritto Consigliere regionale
Interroga
l'Assessore competente per conoscere:
1) se a giudizio dell'Amministrazione la precedente normativa
presentava vistose carenze o difetti tali da dover anticipare la
normativa nazionale;
2) quali effettivi miglioramenti sono stati introdotti con la
presente nuova disciplina, a parere dell'Amministrazione regionale,
rispetto alle preesistenti norme igienico-sanitarie;
3) se nelle prospettive di conservazione e sviluppo delle
attività zootecniche della nostra Regione si ritiene prioritario un
inasprimento dei livelli di osservanza formale rispetto alle
innumerevoli problematiche di sopravvivenza del settore;
4) se non è preferibile, infine, impegnare energie e risorse
per il miglioramento delle condizioni di lavoro e di produzione di
un settore che mostra sempre più segnali di invecchiamento e di
declino.
F.to: Bortot
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- L'interrogazione riguarda il trasporto
di animali vivi sulla base di una deliberazione di Giunta n.
235/2008.
Per quel che riguarda i quesiti,
"se a giudizio
dell'Amministrazione la precedente normativa presentava vistose
carenze o difetti tali da dover anticipare la normativa
nazionale"
, la ragione per cui si è dovuto adottare la
normativa sul trasporto non dipende da volontà dell'Amministrazione
regionale, ma dal fatto che i regolamenti comunitari sono
immediatamente esecutivi in tutti i 27 Stati membri. Il regolamento
comunitario n. 1/2005, protezione animali durante il trasporto, è
entrato in vigore dal 5 febbraio 2007, ad eccezione dell'obbligo
del certificato di idoneità per i conducenti e i guardiani
applicabile dal 5 febbraio 2008. Dalla data del 5 febbraio 2007 il
regolamento comunitario n. 1/2005 risulta in vigore in tutti i 27
Stati dell'Unione europea, introducendo nuove norme riguardanti in
particolare un'adeguata formazione dei conducenti e nuovi requisiti
tecnici degli automezzi, finalizzati alla maggiore tutela del
benessere degli animali durante il trasporto; di conseguenza
risulta decaduta automaticamente la precedente normativa nazionale
sul trasporto degli animali vivi, d.lg. n. 388/1998, ad eccezione
del regolamento di polizia veterinaria DPR n. 320/1954. La
deliberazione di Giunta n. 235/2008 è stata emanata per adattare le
deroghe concesse dal regolamento comunitario, trasporto dei propri
animali con proprio mezzo entro i 50 km. per transumanza, eccetera,
al trasporto degli animali sul territorio regionale. Questo è stato
l'obiettivo della deliberazione: per adattare alla nostra
situazione questo regolamento.
Punto n. 2: dal punto di vista igienico-sanitario la
deliberazione citata non introduce ulteriori obblighi, a differenza
di quanto riportato nelle considerazioni dell'interrogazione, ma si
fa carico di rendere più organico quanto previsto dal regolamento
comunitario per i trasporti in deroga, trasporto dei propri animali
con proprio mezzo entro i 50 km. per transumanza, eccetera, e
quanto ancora vigente a norma del DPR n. 320/1954. Le frasi
considerate da voi poco chiare e quindi soggette ad interpretazione
da parte dell'autorità di controllo sono riconducibili al dettato
dell'articolo 3 del regolamento comunitario: "Condizioni generali
per il trasporto di animali", che devono comunque essere rispettate
anche dai trasporti in deroga. Si fa presente che, dal punto di
vista burocratico, l'intenzione della deliberazione di Giunta
citata è stata quella di snellire le incombenze formali, evitando
al richiedente il rinnovo annuale dell'autorizzazione in Comune da
parte del Sindaco, come previsto nella vecchia normativa,
riconoscendo al nulla osta annuale del veterinario ufficiale valore
di proroga periodica fino allo scadere dei 5 anni (quindi c'è stato
uno sgravio). Dal punto di vista logistico, al fine di rispondere
al meglio alle esigenze degli allevatori che trasportano i propri
animali con i propri mezzi per attività zootecniche, e qui cito le
rassegne comunitarie, manifestazioni quali: batailles de reines,
des chèvres, concorsi zootecnici, eccetera, nonché per trasporto
per transumanza, salita in alpeggio, viste le caratteristiche
geografiche valdostane, i limiti dei 59 km. sono stati estesi ai
confini dell'intero territorio regionale, visto che comunque le
nostre dimensioni sono più o meno corrispondenti.
Al punto n. 3 si può rispondere che l'applicazione dei
regolamenti comunitari è un obbligo che deriva dall'appartenenza
alla CE dell'Italia, i finanziamenti comunitari sono sempre più
vincolati al rispetto delle norme sanitarie e del benessere degli
animali in produzione zootecnica, per cui fra le prospettive di
sviluppo delle attività zootecniche regionali va senza dubbio
incluso il rispetto della normativa comunitaria. Si ribadisce
inoltre quanto detto al punto n. 2: non vi sono stati assolutamente
inasprimenti dei livelli di osservanza formale della normativa in
oggetto.
Punto n. 4: la risposta esula da qualsiasi considerazione di
tipo tecnico, l'impegno di energie e risorse per il miglioramento
delle condizioni di lavoro e di produzione del sistema zootecnico
regionale c'è stato e continuerà ad esserci, ma dovrà sempre tener
conto del rispetto dei regolamenti comunitari.
Président
- La parole au Conseiller Bortot.
Bortot (Arc-VA)
- Chiedo all'Assessore se poi può farmi
avere la nota.
Volevo fare un intervento più complessivo. Ci troviamo in poco
tempo a recepire - io dico anche in modo abbastanza acritico -
tutte queste normative europee, sono anni che insisto che rispetto
all'Europa le prerogative del nostro Statuto, la conformità dl
nostro territorio, agricoltura di montagna perché in questo caso
parliamo di trasporto di animali soprattutto per il settore
agricolo, dovremmo avere un rapporto più conflittuale. Abbiamo
aperto un megaufficio a Bruxelles per quanto riguarda i rapporti
con l'UE...
(interruzione dell'Assessore Isabellon, fuori
microfono)
... Assessore, se comincia a fare le battute allora le faccio
anch'io! Noi siamo in Valle d'Aosta, non in Unione europea, e se
vogliamo salvaguardare, sì, siamo in UE, ma non credo che l'UE
possa "fare il bello e il cattivo tempo" sul territorio che è
gestito da altre persone, con insediamenti di tipo culturale ed
economico, non dico millenari, ma secolari, e questi decidono
dentro un ufficio come dobbiamo comportarci! Chi le prende queste
decisioni? Lei lo sa che ci sono 15.000 "lobbies" che hanno gli
uffici a Bruxelles per far pressione sull'UE perché vengano emanate
queste "direttive capestro" per tutti gli operatori periferici
dell'UE, dato che siamo operatori periferici; non so neanche bene
se questi dirigenti o commissari, perché queste direttive manco le
emana il Parlamento, ma la Commissione, sanno dove sia la Valle
d'Aosta, ma la responsabilità non è dei Commissari europei, siamo
noi che non siamo in grado di farci rispettare...
Caveri
(fuori microfono)
- ... parli di argomenti
che non conosci...
Bortot (Arc-VA)
- ... continuo a dire che abbiamo una
cultura e una civiltà da far rispettare, che non possiamo accettare
pedestremente le direttive dell'UE, che bisogna aprire una
trattativa per quanto riguarda l'agricoltura di montagna in tutta
Europa! Andiamo a spasso per tutta Europa, per tutte le montagne e
Regioni di questo mondo non capisco a fare cosa, se non siamo in
grado di metterci assieme un coordinamento politico per difendere
nella nostra Regione e nell'arco alpino le nostre prerogative di
agricoltura di montagna! Tutta questa burocratizzazione, mi
riferisco ai trasporti animali... ma le leggi approvate negli
ultimi 2 scorsi Consigli sono vessazioni che introduciamo in un
settore che è già in crisi di per sé! Non so come farvela
capire!
L'unica cosa che siete capaci di fare è di dirmi che non
capisco, e fino lì niente di grave, ma se andate in giro vi rendete
conto che, traducendo pedestremente queste direttive nel comparto
agricolo della nostra Regione, i danni che si creano dal punto di
vista dell'identità della cultura e della civiltà e di un'economia
delle aziende, forse vi sognereste di reagire un po' di più! Se
volete, andiamo assieme a Bruxelles, può darsi che cambino idea; è
quello che continuo a dire da quando siamo qui dentro. Allora o c'è
un rapporto dialettico fra i popoli dell'UE su questi problemi e
c'è un rispetto delle prerogative statutarie che ci sono state date
prima della nascita dell'UE, sennò cancelliamo lo Statuto e andiamo
a casa, perché basta interloquire a livello di categorie con l'UE,
non si capisce cosa ci stiamo a fare qui dentro se l'unica cosa che
siamo capaci a fare è il passacarte e poi allargando le braccia:
"ma è l'Unione Europea!"... non ci sente, Assessore... ho finito il
tempo?
Questa partita comunque, per quanto mi riguarda, non finisce qui
e continua, è incredibile che una Regione che "tuona" ogni 3 minuti
contro Roma - e non si sa bene per quale motivo abbiamo visto la
tirata di ieri rispetto a Bruxelles - l'unica cosa è allargare le
braccia, prendere atto che non si può fare niente per difendere la
nostra agricoltura!
