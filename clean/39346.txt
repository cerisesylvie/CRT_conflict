Classificazione
AMMINISTRAZIONE REGIONALE
Amministrazione della giustizia
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2588 del 7 febbraio 2017 - Resoconto
OGGETTO N. 2588/XIV - Interrogazione a risposta immediata:
"Notizie emerse dagli organi di informazione relative alla recente
inchiesta della Procura di Milano".
Rosset (Presidente) -
Punto n. 3.02 all'ordine del
giorno. Ha chiesto la parola la consigliera Morelli, ne ha
facoltà.
Morelli (ALPE) -
L'interrogazione che abbiamo voluto
presentare come ALPE e con il collega Gerandin del Gruppo misto,
prende spunto da fatti che hanno turbato profondamente la comunità
valdostana, fatti che sono emersi durante la Fiera di Sant'Orso, in
un momento in cui la comunità è riunita in un clima festoso, fatti
che lasciano intravedere scenari assolutamente preoccupanti e
inquietanti. Dalle notizie apparse sui giornali, abbiamo appreso
quanto ha ricordato anche il collega Cognetta, cioè - leggo
testualmente quanto è comparso sul quotidiano principale - di "un
ufficiale dell'Arma che dipinge l'amico di Longarini, il signor
Cuomo, come titolare di un'azienda con importanti rapporti con la
pubblica amministrazione. Vi è, ad esempio, una conversazione dove
dice di trovarsi in auto con il Presidente della Regione". Sono
frasi che, contestualizzate in questa inchiesta, diventano parole
pesanti. Così come, dal nostro punto di vista, sono parole pesanti
le dichiarazioni del presidente Rollandin, comparse anche quelle su
La Stampa, il quale a una domanda di un giornalista avrebbe
risposto che non aveva niente da commentare.
Noi riteniamo che, al di là del ruolo di Prefetto o di
Presidente della Regione, la più alta autorità della nostra Regione
non possa lasciare nel dubbio la comunità. Non è possibile che il
presidente di una Regione non si senta di dire che bisogna andare a
fondo, che non si senta di commentare una notizia di questo genere.
Quindi la nostra interrogazione va proprio nel senso di dare
l'occasione al Presidente della Regione, intanto di rispondere
puntualmente a questa domanda, alla quale peraltro ha già risposto
al collega Cognetta, ma anche di esprimersi pubblicamente.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Ribadisco che rispetto all'inchiesta in
corso non ho nulla da commentare e ribadisco, per quanto riguarda
la domanda, quanto ho già detto in precedenza: non lo posso
escludere, ma visto come sono riportate le circostanze, non ho la
possibilità di dire di più.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Semplicemente per dire che noi non
abbiamo di certo il ruolo di giudicare. La nostra era una
preoccupazione legata al fatto che una vicenda così spiacevole ha
preso per giorni interi i primi titoli degli organi di stampa e
delle televisioni, mentre a noi piacerebbe che la Valle d'Aosta
fosse conosciuta per altri motivi. Detto questo, ognuno dovrà e
avrà modo di confrontarsi con la propria coscienza:
in
primis
i cittadini, noi in quanto consiglieri e anche lei
Presidente, in qualità di Prefetto.
