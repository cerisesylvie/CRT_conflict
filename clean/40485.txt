Classificazione
CASA DA GIOCO



Oggetto del Consiglio n. 3274 del 7 marzo 2018 - Resoconto
OGGETTO N. 3274/XIV - Interrogazione: "Risposta fornita da un
dirigente della Casa da gioco alla richiesta di incontro avanzata
dalle organizzazioni sindacali".
Grosjean (Président) -
Point n° 6 à l'ordre du jour. La
parole à l'Assesseur Testolin pour la réponse.
Testolin (UV) -
Solo una riflessione in merito
all'evidenziato delle premesse riportate nell'interrogazione,
laddove si afferma che l'incontro organizzato dall'Assessore doveva
servire per stemperare i toni tra azienda e sindacati. A mio
avviso, a tale riguardo, è corretto precisare che l'incontro era
stato in realtà organizzato e concordato sia con il
management
che con i sindacati per un opportuno
aggiornamento in merito alla situazione finanziaria, da un lato, e
quello della situazione degli esodi dall'altro. A margine degli
argomenti principali è poi stata evidenziata l'opportunità di un
dialogo costruttivo tra le parti, in modo da creare i presupposti
per un lavoro sinergico a favore della Casa da gioco senza che si
sia affrontato nello specifico il tema delle agitazioni sindacali
dei lavoratori, che già si erano verificate prima di questa
riunione e la cui gestione, afferendo alla disciplina dei rapporti
di lavoro, rientra nelle competenze datoriali della società ed
evidentemente non in quelle della Regione.
In ordine al primo quesito, si sottolinea come la proclamazione
dello sciopero sia stata comunicata all'Assessorato, senza
ulteriori dettagli rispetto a quelli contenuti nella nota ufficiale
dei sindacati, nella serata di venerdì 23 febbraio scorso.
In ordine al secondo quesito, "ai provvedimenti da adottare", si
ribadisce che in linea generale si tratta di questioni riguardanti
la gestione del rapporto di lavoro e l'esercizio dei diritti
sindacali, i quali afferiscono alle competenze del datore di
lavoro, fermo restando evidentemente l'interesse da parte della
Regione a favorire un dialogo tra le parti. Ciò è quanto si è
verificato anche nel caso di specie, considerato che, grazie anche
a successive riunioni tra azienda e lavoratori, la situazione
sembra essersi evoluta in maniera positiva nei giorni seguenti,
portando addirittura alla sospensione dello sciopero, che penso sia
il punto di arrivo auspicato un po' da tutti.
Président -
La parole au collègue Padovani pour la
réplique.
Padovani (CC-MOUV) -
Grazie Assessore per la
risposta.
Effettivamente nell'evidenziato mancava un "anche", perché è
vero che l'assemblea era stata convocata per tenere un
aggiornamento sulla situazione finanziaria ed economica della Casa
da gioco e per aggiornare su questi dati le organizzazioni
sindacali, ma è anche vero però che - come lei ben sa - serviva
pure per risolvere alcune questioni di rapporti tra azienda e
sindacati venutesi a creare in questo periodo. So che l'agitazione
è stata temporaneamente ritirata, che c'è stato un incontro in
questi giorni tra le organizzazioni sindacali che hanno indetto lo
stato di agitazione chiedendo, tra l'altro, il licenziamento di
questa persona (della quale ovviamente non farò il nome), ma so
anche, da fonti interne della Casa da gioco, che il confronto tra
questa persona e le organizzazioni sindacali non è ancora avvenuto
e che questa persona non si è fatta trovare.
A me sembra opportuno che la proprietà si faccia ambasciatore. È
vero che i rapporti sindacali sono materia dell'azienda, però è
anche vero che la proprietà - in questo caso la politica - dovrebbe
agevolare il buon andamento di questi rapporti. Era questo lo scopo
della nostra iniziativa. Sono d'accordo con lei: i rapporti
sindacali riguardano l'azienda. Credo però che la proprietà (la
politica) debba far sì che questi buoni rapporti arrivino a
compimento. Se è vero quanto è avvenuto e che si legge dalla
dichiarazione di stato di agitazione, credo che la politica debba
farsi ambasciatore e punto d'incontro tra azienda e sindacati, se
l'azienda non riuscirà ad arrivare ad una soluzione (perché lo
stato di agitazione è sospeso, non è ancora ritirato, e l'incontro
con questa persona non è ancora avvenuto).
Spero pertanto che questa situazione si risolva in un modo o in
un altro, ma che i rapporti all'interno della Casa da gioco tra
azienda e sindacati tornino ad essere proficui, chiari e direi
anche educati per il buon andamento della Casa da gioco, cosa della
quale ci auguriamo tutti.
