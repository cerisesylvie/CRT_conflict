Classificazione
BILANCIO E CONTABILITA' REGIONALE



Oggetto del Consiglio n. 2744 del 27 settembre 2023 - Resoconto
OGGETTO N. 2744/XVI - Relazione annuale sull'attuazione del
Titolo II "Principi in materia di controllo strategico e di
controllo di gestione" della legge regionale 4 agosto 2009, n. 30,
relativa all'anno 2022.
Bertin (Presidente) -
Punto n. 6. Su questo punto ci sono
interventi? Ha chiesto la parola il consigliere Aggravi, ne ha
facoltà.
Aggravi (RV) -
Ho appreso con piacere l'iscrizione di
questo punto all'ordine del giorno, che era, tra l'altro, anche
stato oggetto, se non erro, di una mia richiesta di delucidazioni
nel penultimo Consiglio prima della pausa. Con una lettera datata
28 giugno 2023 chiedevo per l'appunto al Presidente del Consiglio
di avere copia delle relazioni sull'attività condotta in tema di
controllo strategico e controllo di gestione che eventualmente
fossero state trasmesse all'attenzione del Consiglio regionale.
Chiedevo questo perché l'articolo 78 della legge 30/2009 - articolo
facente parte del Titolo II "Principi in materia di controllo
strategico e di controllo di gestione"- prevede che il Presidente
della Regione presenti al Consiglio regionale una relazione annuale
sull'attuazione di questo titolo.
Andando a vedere - e ringrazio per questo il supporto che gli
uffici del Consiglio mi hanno dato - le rendicontazioni nel tempo,
l'ultima che abbiamo ritrovato riguarda il 20 giugno 2017,
allorquando appunto fu presentata la relazione annuale all'epoca
relativa all'anno 2016. Ci è stata trasmessa la relazione relativa
all'anno 2022, perché giustamente è un anno per l'altro e su questa
mi permetto di fare soltanto alcune considerazioni, nel senso che
effettivamente l'articolo 78 che ho citato prima parla
esclusivamente di due elementi importanti di controllo. Faccio un
inciso: è ovvio che il controllo non è mai qualcosa di piacevole
per chi viene controllato, però spesso e volentieri, soprattutto
nelle organizzazioni complesse come quella della Regione Autonoma,
dovrebbe essere almeno prima di tutto visto come una forma anche di
presidio al rischio e presidio anche a quelli che possono essere
gli errori. Come anche dicono le Istituzioni che si occupano di
controllo, in particolare, per quello che ci riguarda, la Corte dei
conti, il corretto funzionamento dei controlli interni rappresenta
un indispensabile supporto per le scelte decisionali e
programmatiche, perché ovviamente c'è un tempo per programmare, c'è
un tempo per eseguire e c'è un tempo appunto per controllare se
quello che è stato programmato è stato rispettato nell'esecuzione e
se quello che è stato eseguito è stato fatto in maniera
puntuale.
Non voglio dilungarmi sul punto perché è qualcosa di
estremamente tecnico, ma ci tengo a fare questo tipo di
considerazione: questa relazione è una quota parte di un'altra
relazione un po' più complessa prevista da una legge nazionale che
il Presidente è tenuto annualmente a trasmettere all'attenzione
della Corte dei Conti. La prima sezione del questionario suggerito
dalla Corte è quella che può essere definito il "campo di gioco",
il perimetro, che riguarda non soltanto il controllo strategico di
gestione bensì anche la regolarità amministrativa e contabile, la
valutazione del personaggio con incarico dirigenziale e va detto
che effettivamente c'è, seppur sintetica, una parte che riguarda la
parte delle
performance
per la relazione 2022 sia l'ultima
che era disponibile, sulla qualità dei servizi, sulla qualità della
legislazione e l'impatto della regolamentazione. Dico questo perché
molto probabilmente la legge del 2009 aveva una sua validità, se
vogliamo dire, nel 2009 e forse qualcosa oggi deve essere cambiato,
anche perché abbiamo una situazione un po' più complessa. Citiamo
il grande pozzo di San Patrizio della nostra epoca, che è il PNRR:
ovviamente nel 2009 una cosa di questo genere non c'era, quindi
determinati presidi di controllo non erano previsti.
Io penso che si debba fare una valutazione magari più ampia e
che può anche essere gestita nell'ambito della revisione
dell'organizzazione dell'Amministrazione regionale; in parte ne
abbiamo già parlato e vorrei ribadire che a questo proposito forse
è il caso di fare nuovamente una duplice riflessione: da una parte
sulla struttura che non ha avuto il tempo di concretizzarsi, di
strutturarsi e di dimostrare la sua validità, cioè la struttura di
audit interno, che non è da confondere con il Collegio dei
revisori, che, tra l'altro, è stato giustamente citato dal
Presidente nella presentazione del bilancio consolidato, che fa un
certo tipo di controllo. L'audit interno a livello di
Amministrazione regionale potrebbe essere non soltanto visto come
un presidio al rischio delle procedure e i servizi che vengono
erogati, ma soprattutto una prevenzione e un utilizzo funzionale
anche a efficientare le procedure dell'Amministrazione, che non
sono una cosa noiosa e burocratica, perché poi sono un costo per il
cittadino e quindi, in fin dei conti, è giusto tenerne conto.
La seconda riflessione che, secondo me, andrebbe fatta è quella
citata nella terza sezione della più complessa relazione sul
sistema dei controlli interni che riguarda la valutazione e
soprattutto il monitoraggio nel continuo delle società partecipate.
Su questo si sa già che ho un'opinione diversa da quella che poi è
stata la concretizzazione nella nuova struttura e articolazione
dell'Amministrazione regionale e del Governo regionale. Lo voglio
ribadire: abbiamo un sistema di partecipate estremamente complesso
e complicato che deve essere ben governato e deve soprattutto
mettere in condizioni il socio, che può essere come in alcuni casi
socio unico, oppure il socio partecipante di poter prendere le
giuste decisioni e soprattutto monitorare nel tempo la vita di
queste società, che, ripeto, per una realtà come la nostra
rappresentano sicuramente un'importante parte dell'attività non
soltanto economica ma anche istituzionale o anche
in house
della Regione. Queste società ovviamente hanno poi la necessità di
essere sempre al passo con i tempi e soprattutto devono mettere in
condizioni chi è l'amministratore e chi ne è la dirigenza di poter
agire in maniera efficace, efficiente e anche economica, perché
alla fine, come il bilancio consolidato ci dimostra, fanno parte di
un unico grande gruppo di cui l'azionista principale è la Regione
Autonoma Valle d'Aosta.
Mi auguro che, al di là - mi si passi il termine - della forma,
del rispetto di questo comma dell'articolo 78, si possa fare una
riflessione più ampia che possa finalmente portare beneficio
soprattutto degli uffici e dei soggetti decisori, dei presidi a
rischio che non devono essere visti come mera esecuzione di
obblighi normativi ma come strutture che possono dare la
possibilità di cambiare una macchina, che purtroppo sappiamo ha la
sua età, le sue complicazioni e i suoi costi.
Presidente -
Altri sulla discussione del punto? Non vedo
altre richieste. Il Presidente della Regione si prenota per
rispondere.
Testolin (UV) -
Solo per rispondere brevemente alle
considerazioni del collega Aggravi, che, per la maggior parte, sono
assolutamente condivise ma ci tengo a intervenire perché alcune
trovano corrispondenza con le riflessioni, che, al di là del
compitino che viene imposto dalla normativa vigente, hanno
caratterizzato il confronto anche con gli uffici in questa fase di
analisi e di disamina.
Al netto di considerazioni sul PNRR, che penso che sia già
oltremodo controllato, verificato e, per certi versi, credo che la
sommatoria dei controlli rallenti persino lo sviluppo di
un'attività corretta e nei tempi prescritti dalla normativa stessa,
penso invece che sull'aspetto dei controlli interni, soprattutto
interni all'Amministrazione regionale, ci siano degli spazi di
miglioramento che sono stati valutati e che verranno analizzati e
tradotti anche in qualcosa  a beneficio e a garanzia di chi
lavora e di come si lavora nel prossimo futuro con valutazioni,
anche da un punto di vista tecnico, per capire dove queste
modifiche possano essere introdotte. Quindi approfittando anche del
percorso amministrativo che stiamo gestendo in questo momento,
sicuramente l'aspetto dei controlli interni e dei controlli
gestionali sarà attenzionato.
Penso invece che, rispetto alle attività svolte dalle società
partecipate per la loro struttura molte volte anche di società per
azioni, abbiano al loro interno delle situazioni di verifica e di
controllo che sono stabilite con norme molto più puntuali e, anche
da un punto di vista aziendale, molto più radicate. Radicate in
quel tipo di attività rispetto a quella amministrativa della
Regione, che invece, nel tempo si è più fossilizzata sull'aspetto
meramente applicativo di alcune normative, che però non danno
contezza completa e una visione anche prospettica e un sostegno e
un aiuto al percorso che vogliamo portare avanti. Solo per dare
contezza che questo tipo di riflessione è stata fatta ed è
assolutamente condivisibile.
Presidente -
Se non vi sono altri interventi, prendiamo
atto della relazione e passiamo al punto successivo dell'ordine del
giorno.
