Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 910 del 14 novembre 1984 - Resoconto
OGGETTO N. 910/VIII - DISEGNO DI LEGGE CONCERNENTE:
"MODIFICAZIONI E INTEGRAZIONI ALLA L.R. 11 AGOSTO 1975, N. 39, E
SUCCESSIVE MODIFICAZIONI E INTEGRAZIONI, CONCERNENTE: ORDINAMENTO
DELLE GUIDE E ASPIRANTI GUIDE ALPINE LA VALLE D'AOSTA'..
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Ritengo di non dover illustrare il
disegno di legge anche perché la relazione allegata specifica,
articolo per articolo, quali sono le modificazioni alla legge
precedente.
Pur non avendo potuto partecipare ai lavori della Commissione,
sono stato informato dal Dott. Tambosco che questa ha esaminato a
fondo questo disegno di legge e che si è espressa favorevolmente
con la richiesta di due emendamenti. Questi riguardano l'articolo
1, dove si chiede di sopprimere le parole "anche con l'uso di
aeromobili", e l'art. 18 che verrebbe soppresso.
Siamo anche noi favorevoli a questi emendamenti, ma vorrei
chiedere al Presidente della I
-
Commissione se
l'emendamento all'art. 1 è da intendersi come invito all'esecutivo
di legiferare in merito, poiché parecchio sci alpinismo viene fatto
adesso con l'uso dell'elicottero. Se così fosse, sono favorevole a
proporre in futuro una legge del genere.
PRESIDENTE:
Ha chiesto di parlare il Consigliere
Pollicini, ne ha facoltà.
POLLICINI - (A.D.P.):
Abbiamo espresso, come Commissione,
parere favorevole sul provvedimento, pur avendo alcune perplessità.
Visto che il discorso è stato iniziato con una proposta avanzata
dalla I^ Commissione, dico che personalmente sono contrario
all'emendamento perché ritengo che, opportunamente regolamentato,
lo sci alpinismo attraverso l'elicottero possa diventare uno degli
elementi che rendono completa l'offerta turistica di questa
Regione. C'è un Comune, Valgrisenche, che ha avuto un grossissimo
impulso turistico nel periodo marzo, aprile, maggio, dovuto allo
sci alpinismo con l'elicottero. Quindi dilazionare il tutto nel
tempo, ma intanto abrogare, direi che è inopportuno; a mio avviso
invece è opportuno che sia regolamentato l'uso dell'aeromobile.
Superato questo aspetto contingente al discorso legato alla
proposta della I^ Commissione, le mie perplessità insorgono quando
si dice che la legge ha lo scopo di introdurre talune modifiche in
modo da rendere meglio rispondente l'esigenza di una più attuale e
moderna regolamentazione del mestiere di guida alpina. Ci sono una
serie di introduzioni nuove, ma uno degli aspetti che mi paiono più
importanti, è quello dell'istituzione delle scuole di alpinismo, un
po' sulla scia delle scuole dei maestri di sci. Ho delle grosse
perplessità in ordine a questo tipo di proposta, che non penso
risolverebbe il problema. Sarebbe invece opportuno valutare
l'istituzione nella nostra Regione di una scuola di alpinismo di
alta montagna, sulla falsariga della più famosa nel mondo, quella
di Chamonix, che ha saputo creare un'immagine molto positiva di sè.
Istituire tante piccole scuole, come quelle dei maestri di sci,
secondo me non contribuirebbe a creare una scuola di alpinismo
regionale nel suo complesso, perché si fa riferimento a tante
piccole realtà locali, molto limitate anche nella capacità
operativa, mentre invece studiare, sia pure a tempi medio-lunghi,
l'istituzione della scuola di alta montagna (una scuola regionale o
addirittura una scuola nazionale, in quanto possiamo disporre delle
più belle e importanti montagne in Europa, che sono anche le più
ricercate) può essere un obiettivo importante.
Bisognerebbe poi superare certe strutture chiuse delle società
locali delle guide di alta montagna. Faccio un esempio: una guida
alpina, anche bravissima, per iscriversi alla Società delle guide
di Courmayeur deve pagare, se risiede a Courmayeur, 1 milione e
mezzo, ma se risiede a Pré-Saint-Didier deve pagare ben 3 milioni
per accedervi! Questo può portare a perdere certe energie,
specialmente se sono energie giovani, che non sempre possono
disporre di queste somme da versare in una unica soluzione. Siccome
è una professione che sta lentamente riducendosi, è necessario
questo impulso per cercare di recuperarla, ma con queste tariffe
delle scuole di alpinismo locali rischiamo di non raggiungere
l'obiettivo che ci siamo preposti. In sostanza sarebbe opportuno
creare le condizioni per una unica grossa scuola di alpinismo nella
Valle d'Aosta.
Ritengo valido il corso obbligatorio di aggiornamento, ogni tre
anni, delle guide di alta montagna: questo per la garanzia che
diamo ai turisti, come pure valida è la nuova figura di guida
alpina istruttore; infatti attualmente si verifica che il classico
istruttore del CAI era l'"alpinista della domenica" che per gli
altri sei giorni lavorava in città, per cui il livello medio era
nettamente inferiore al livello basso delle nostre guide di alta
montagna.
Un discorso che va fatto in ogni occasione è che sarebbe
opportuno che ci fosse con una iniziativa regionale, un
coordinamento di queste varie attività e professioni, altrimenti
ognuno fa il turismo per proprio conto. Non bisogna far gestire
singolarmente le offerte turistiche dai gruppi troppo piccoli per
affrontare un mercato tanto vivace, com'è oggi quello della
concorrenza in questo campo.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Brevemente perché ho già
espresso in Commissione il mio parere favorevole a questo progetto
di legge.
Non sono d'accordo sull'emendamento presentato dalla I^
Commissione, di cui faccio parte, e avevo già espresso in
quell'occasione il mio parere contrario. Ritengo che abolire con
l'uso dell'aeromobile lo sci in montagna sia anacronistico in una
società di libera concorrenza com'è l'Italia. Se il discorso invece
si può allargare ad una legge organica sull'uso dell'elicottero in
montagna, su questo posso essere anche d'accordo.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Credo che bisogna intendersi sul
significato dell'emendamento all'art. 1 proposto dalla I^
Commissione, di cui sono stato uno dei promotori.
Proponendo di sopprimere l'inciso "anche con l'uso di
aeromobili" non significa che si vuole impedire l'uso degli
elicotteri per pratica di sci alpinismo o che le guide non possono
accompagnare dei clienti a fare dello sci alpinismo con l'uso
dell'elicottero; significa non inserire questo elemento come uno
degli elementi caratterizzanti, così come risulterebbe con questa
formulazione dell'art. 1 che indica quali sono le caratteristiche
fondamentali di una guida alpina. Al limite un operatore potrebbe
fare solo questo ed essere definito guida alpina, quindi mi sembra
una sottolineatura controproducente.
Inoltre la Commissione ha fatto una raccomandazione a questo
proposito, che è inserita a verbale, in cui chiede - ma questo è un
altro tipo di discorso - al Consiglio regionale, attraverso una
legge regionale, di giungere a disciplinare l'uso dell'elicottero
in alta montagna a fine di turismo, svago e tempo libero. E' un
invito a definire una normativa come esiste già in paesi vicini
(Svizzera e Francia) dove sono state stabilite delle norme
abbastanza rigorose sull'uso dell'elicottero in alta montagna.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Avevamo sollevato il problema
dell'uso dell'elicottero anche per escursioni sci alpinistiche.
Vorrei ribadire questo concetto e mi sembra che l'emendamento della
Commissione e la proposta successiva vadano in questo senso: la
nostra Regione è diventata un po' una Regione di conquista, anche
sul piano dell'inquinamento da rumore per il passaggio di
elicotteri. Non c'è assolutamente la minima disciplina che eviti
questo modo dissennato di usare un mezzo che va considerato per i
benefici che può apportare ad una regione turistica come la Valle
d'Aosta. Mi viene in mente un intervento regionale che ha
proiettato l'uso dell'elicottero per venire incontro alle esigenze
legittime dell'agricoltura: la cosa mi sembra lodevole.
A questo punto non possiamo continuare a far finta di niente e a
considerare la nostra Regione come una Regione dove tutto è
possibile. Ha ragione il Consigliere Pollicini quando dice che per
esempio una località come Valgrisenche vive soprattutto in funzione
di sci alpinismo fatto con l'uso dell'elicottero. Lo strano è che
gli elicotteri anziché essere nostri, provengono per la maggior
parte dalla Francia e portano in Valle d'Aosta dei turisti che
utilizzano sovente guide che non sono italiane ma che sono
addirittura francesi. Questo dà la misura di come la mancanza di
una regolamentazione porti poi ad un uso non corretto di questo
mezzo, che invece dovrebbe essere disciplinato in termini
diversi.
Quando noi abbiamo sollevato questo problema, il Presidente
della Giunta ci ha detto - e noi non condividiamo questa
impostazione - che la Regione non ha competenza per legiferare in
materia. Senza voler citare l'esempio, che ha già ricordato il
Consigliere Riccarand, della Francia e della Svizzera, in effetti
una Regione a Statuto speciale che ha competenze analoghe alle
nostre ha regolamentato la materia in termini diversi, facendo una
legge regionale e disciplinando l'uso dell'elicottero secondo
quelle che erano le effettive connotazioni della Regione, sulla
base anche di quelle esigenze protezionistiche che credo debbano
essere tenute in debito conto, valutando anche questo aspetto del
problema.
Non ritengo quindi che la Regione non possa legiferare. Devo
aggiungere che in materia si scontrano due tesi contrapposte, che
sono la tesi cosiddetta francese e quella svizzera: le restrizioni
sono più ferree nel caso della Francia e molto più accettabili in
Svizzera, consentendo un uso più corretto dell'elicottero.
Tornando a questo emendamento, e l'Assessore suggeriva di
legiferare in materia, ha ragione allora il Consigliere Riccarand:
fra le caratteristiche delle guide non mi sembra ci sia quella di
colui che accompagna le persone in escursioni sciistiche
alpinistiche anche con l'uso di aeromobili. Vista invece in
un'altra prospettiva, che si diceva prima, allora la guida potrebbe
fare anche questo, però il nodo che deve sciogliere il Consiglio è
se la Regione ha la possibilità di legiferare in materia o no.
PRESIDENTE:
Ha chiesto di parlare il Consigliere
Maquignaz, ne ha facoltà.
MAQUIGNAZ - (A.D.P.):
Intervengo oggi perché purtroppo
non ero presente ai lavori della I^ Commissione, quando c'è stata
questa discussione. Comunque lo faccio qui brevemente per
riprendere il discorso sia dell'Assessore Borbey che del
Consigliere Pollicini, nel senso che siamo contrari a togliere la
frase "anche con l'uso di aeromobili", e spiego il perché. Leggendo
l'articolo, al punto 2 si dice che fra le caratteristiche della
guida alpina vi è quello di accompagnamento di persone in
escursioni sciistiche anche con l'uso di aeromobili: ciò significa
che in questo caso c'è la possibilità di avere una copertura
assicurativa perché la guida che si trova in elicottero in quel
momento esercita la professione di guida alpina.
In secondo luogo, questa è una mia opinione personale, bisogna
dire una volta per tutte che ad alta quota, nelle zone pericolose,
è estremamente imprudente permettere agli elicotteri di trasportare
delle persone senza l'accompagnamento di una guida. Quindi il fatto
di lasciare questa frase può significare la volontà del Consiglio
di affrontare anche questo argomento.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Vorrei ribadire questo concetto
perché mi sembra così semplice e chiaro che mi stupisce che non
venga accolto. All'art. l, punto 2, l'aggiunta "anche con l'uso di
aeromobili" non ha nessun significato se non una sottolineatura
inopportuna, perché noi dovremmo aggiungere allora anche con l'uso
di funivie o di automobili, perché non è una guida per il fatto di
andare in elicottero, ma lo è in quanto accompagna un gruppo che
arriva in alta montagna con l'elicottero e poi scende facendo un
percorso sci - alpinistico.
PRESIDENTE:
Ha chiesto di parlare l'Assessore alla
Pubblica Istruzione Faval, ne ha facoltà.
FAVAL - (U.V.):
Secondo me il concetto espresso dal
Consigliere Riccarand deve essere formulato in modo diverso, nel
senso che qui si vuole limitare, per esigenze messe in evidenza
anche dal Consigliere Maquignaz, l'accompagnamento dei clienti in
certe zone con l'elicottero, nel senso che questo possa essere
fatto unicamente dalle guide e non dai maestri di sci, proprio
perché le guide garantiscono la conoscenza tecnica necessaria per
poter consentire che la gita si svolga nel modo dovuto.
PRESIDENTE:
E' chiusa la discussione generale. Ha chiesto
di parlare l'Assessore al Turismo, Urbanistica e Beni Culturali
Borbey, ne ha facoltà.
BORBEY - (D.C.):
Mi auguro che in futuro la Regione possa
legiferare in qualche maniera per l'uso dell'elicottero, almeno per
vietare specificatamente di fare un certo tipo di sci alpinismo in
certe zone, motivando queste restrizioni con a salvaguardia della
natura; comunque qualcosa si farà!
Le guide lo hanno chiesto perché c'è stata una diatriba a
livello dei maestri di sci, però ritengo che chiamando il direttivo
dei maestri e delle guide si possa sanare la questione e quindi, in
attesa che l'esecutivo possa in futuro legiferare in merito,
ritengo che sia una forzatura scrivere espressamente che la guida
può accompagnare il turista in gite di sci alpinismo anche con
l'uso dell'aeromobile, essendo già sottinteso. Penso che per la
questione dell'assicurazione, quando il cliente decide di prendere
la guida, come assicura lui stesso, paghi anche per la guida
l'assicurazione per il viaggio in elicottero.
Per quanto riguarda il discorso che ha fatto il Consigliere
Pollicini, devo riprendere un'osservazione che condivido e che, a
titolo personale, è anche una preoccupazione. Questa è una legge
che ho sottoposto alla Giunta regionale e mi sembra una forzatura
ritirarla in questo momento, ma non è detto che, approfondendo la
questione all'interno della Società delle guide, non possa venire
al più presto una variazione per il discorso delle scuole. Sembra
anche a me un po' spinto che con decreto dell'Assessore competente
chiunque possa fare domanda di aprire una scuola, perché questo
potrebbe facilitare una proliferazione di scuole per insegnare
l'alpinismo in Valle con conseguente diminuzione di capacità ed
insegnamento a livello di questa professione.
Inviterei il Consigliere Pollicini perché, prima di emettere un
qualunque decreto, si venga di nuovo in Commissione per riprendere
un po' questo discorso.
PRESIDENTE:
Si passa all'esame dell'articolato. Do
lettura dell'articolo 1:
ART. 1
Alla L.R. 11.8.1975, n. 39, e successive modificazioni e
integrazioni, è aggiunto il seguente nuovo articolo:
"ART. 1 bis
(Guida alpina e aspirante guida alpina)
E' guida alpina chi esercita professionalmente le seguenti
attività:
1)
accompagnamento di persone in escursione ed
ascensioni alpine, sia su roccia, sia su ghiaccio, sia su
misto;
2)
accompagnamento di persone in escursioni sciistiche
e sci-alpinistiche, anche con l'uso di aeromobili;
3)
insegnamento delle tecniche di ascensione su
roccia, ghiaccio, e misto e delle tecniche
sci-alpinistiche.
E' aspirante guida alpina chi esercita le attività di cui ai
punti 1) e 2) del precedente comma entro i limiti stabiliti con
decreto dell'Assessore regionale al Turismo, Urbanistica e Beni
Culturali, sentito il parere dell'unione valdostana guide di alta
montagna.
L'aspirante guida alpina può svolgere altresì l'attività di
cui al precedente punto 3) del presente articolo in qualità di
collaboratore di una guida alpina regolarmente
autorizzata".
PRESIDENTE:
All'art. 1, punto 2), vi è un emendamento
proposto dalla I^ Commissione che riguarda la soppressione delle
parole: "anche con l'uso di aeromobili".
Ha chiesto di parlare il Consigliere Tonino, per dichiarazione
di voto, ne ha facoltà.
TONINO - (P.C.I.):
Siamo convinti come Gruppo che la
questione debba essere regolamentata, perciò non abbiamo posizioni
pregiudiziali contro l'uso dell'elicottero; condividiamo quanto
affermato dal Consigliere Pollicini, cioè che l'elicottero può
costituire un elemento importante per il rilancio turistico di
alcune zone.
Tuttavia nel merito siamo d'accordo con la soppressione per le
ragioni prima indicate dal Consigliere Riccarand, nel senso che
questa sottolineatura è perlomeno inopportuna, in quanto oggi è
possibile l'uso dell'elicottero da parte delle guide finche non
sarà diversamente regolamentato. Per inserirlo oggi nella legge
bisognerebbe almeno aggiungere "anche con l'uso di aeromobili, là
dove è autorizzato", salvaguardando così la possibilità di
escludere, se la cosa sarà possibile nel futuro, alcune zone dal
raggiungimento via elicottero. In ogni caso siamo d'accordo
sull'emendamento.
PRESIDENTE:
Ha chiesto di parlare il Consigliere
Baldassarre, per dichiarazione di voto, ne ha facoltà.
BALDASSARRE - (P.S.D.I.):
Sono contrario all'emendamento
presentato dal Consigliere Riccarand, perché è vero che nel disegno
di legge ci si riferisce alla guida alpina, ma se noi limitiamo i
compiti della guida alpina, limitiamo anche l'uso dell'elicottero.
Ribadisco invece la necessità che la Regione metta a punto una
legge organica che regolarizzi l'uso dell'elicottero.
Quindi voterò contro l'emendamento del Consigliere
Riccarand.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Anche noi siamo favorevoli
all'emendamento proposto dal Consigliere Riccarand. Non è per
rifarci ad un concetto romantico della guida alpina, però volerlo
inserire in una legge regionale può costituire un'immagine distorta
della stessa guida. Sappiamo che il mondo dell'alpinismo è diviso
in correnti: coloro che difendono un alpinismo puro da quelli one
accettano una evoluzione anche in questo campo; però mi sembra
strano il voler codificare, come elemento caratterizzante della
professione della guida alpina, il fatto che accompagni con l'uso
dell'elicottero clienti in escursioni sciistiche e
sci-alpinistiche. Oltretutto mi sembra limitativo e in contrasto
con quanto previsto dai punti 1 e 3, che sono diversi e danno una
connotazione di tale professione più consona al concetto che noi
abbiamo di guida alpina, senza sconfinare in una professione più
vicina a quella del maestro di sci.
PRESIDENTE:
Ha chiesto di parlare il Consigliere
Pollicini, ne ha facoltà.
POLLICINI - (A.D.P.):
Mi pare che la motivazione più
puntuale per giustificare il permanere di questo capoverso l'abbia
data l'Assessore alla Pubblica Istruzione Faval, quando sostiene
che mantenere quel capoverso significa rafforzare e chiarire le
specifiche competenze delle guide alpine rispetto a quelle dei
maestri di sci. A nome anche del mio collega dico che siamo
contrari all'emendamento proposto.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Forse non mi sono spiegato bene; a nome
dell'esecutivo accettavamo l'emendamento proprio perché era più
relativo alla forma che alla sostanza. Poi ognuno la pensa come
vuole, non è una questione politica.
PRESIDENTE:
Metto in approvazione l'emendamento
soppressivo presentato dal Consigliere Riccarand:
ESITO DELLA VOTAZIONE
Presenti: 28
Votanti: 28
Favorevoli: 23
Contrari: 5
Il Consiglio approva
PRESIDENTE:
Metto in approvazione l'articolo 1 nel testo
così emendato:
ART. 1
Alla L.R. 11.8.1975, n. 39, e successive modificazioni e
integrazioni, è aggiunto il seguente nuovo articolo:
"ART. 1 bis
(Guida alpina e aspirante guida alpina)
E' guida alpina chi esercita professionalmente le seguenti
attività:
1)
accompagnamento di persone in escursione ed
ascensioni alpine, sia su roccia, sia su ghiaccio, sia su
misto;
2)
accompagnamento di persone in escursioni sciistiche
e sci-alpinistiche;
3)
insegnamento delle tecniche di ascensione su
roccia, ghiaccio e misto e delle tecniche sci-alpinistiche.
E' aspirante guida alpina chi esercita le attività di cui ai
punti 1) e 2) del precedente comma entro i limiti stabiliti con
decreto dell'Assessore regionale al Turismo, Urbanistica e Beni
Culturali, sentito il parere dell'unione valdostana guide di alta
montagna.
L'aspirante guida alpina può svolgere altresì l'attività di
cui al precedente punto 3) del presente articolo in qualità di
collaboratore di una guida alpina regolarmente
autorizzata".
ESITO DELLA VOTAZIONE
Presenti: 28
Votanti: 28
Favorevoli: 24
Astenuti: 4 (Aloisi, Baldassarre, Maquignaz, Pollicini)
Il Consiglio approva
PRESIDENTE:
Do lettura dell'articolo 2:
ART. 2
L'art. 3 della L.R. 11.8.1975, n. 39 e successive modificazioni
e integrazioni, è sostituito dal seguente:
"L'autorizzazione di cui all'art. 2 è concessa a coloro che
siano in possesso dei seguenti requisiti:
a)
cittadinanza italiana o di altro Stato appartenente
alla CEE;
b) non aver riportato le condanne e non essere sottoposti alle
misure di cui agli artt. 11, 1° comma, e 23, 2° comma, del R.D.
18.6.1931, n. 773 e successive modificazioni;
c) capacità tecnica e buona conoscenza della zona in cui il
richiedente aspira ad esercitare la professione comprovata dalla
frequenza dei corsi e dal superamento degli esami tecnico-pratici
organizzati dalla Regione a norma del successivo art. 9, 2° comma,
lettera a);
d) idoneità psico-fisica comprovata da apposito certificato
rilasciato da un medico dipendente dell'U.S.L. regionale, in data
non anteriore a quattro mesi;
e)
possesso della licenza di scuola secondaria di 1°
grado o della licenza elementare per i nati in data anteriore al 1°
gennaio 1957;
f)
età minima di 18 anni per le aspiranti guide, di 23
per le guide.
PRESIDENTE:
Metto in approvazione l'articolo 2:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 3:
ART. 3
Alla L.R. 11.8.1975, n. 39 e successive modificazioni e
integrazioni, è aggiunto il seguente articolo:
"ART. 3 bis
(titolare di autorizzazione rilasciata in altra Regione)
I titolari di autorizzazioni o licenze all'esercizio della
professione di guida alpina o aspirante guida alpina rilasciate
dalle competenti autorità in altre Regioni o Province autonome, e
che intendono esercitare stabilmente la professione in Valle
d'Aosta, possono ottenere l'autorizzazione di cui al
l'art. 2, purché siano in possesso dei requisiti di cui alle
lettere a), b), d), e) ed f) del precedente art. 3, e dimostrino
una buona conoscenza della zona in cui intendono esercitare la
professione, comprovata dall'esito favorevole di apposito esame
sostenuto di fronte ad una Commissione nominata e presieduta
dall'Assessore regionale al Turismo, Urbanistica e Beni Culturali e
composta da due guide, designate una dall'unione valdostana guide
di alta montagna, di cui al successivo art. 8, e l'altra
dall'Associazione guide alpine italiane".
PRESIDENTE:
Metto in approvazione l'articolo 3:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 4:
ART. 4
All'art. 4 ter della L.R. 11.8.1975, n. 39, e successive
modificazioni e integrazioni, è aggiunto dopo il 2°, il seguente
comma: "Per ottenere la vidimazione biennale della tessera
personale la guida o l'aspirante guida devono aver frequentato i
corsi di aggiornamento obbligatori a norma del successivo art. 7
bis della presente legge".
PRESIDENTE:
Metto in approvazione l'articolo 4:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 5:
ART. 5
Il primo comma dell'art. 7 della L.R. 11.8.1975, n. 39 e
successive integrazioni, è modificato come segue:
"Le guide e aspiranti guide alpine che si rendano colpevoli
di trasgressione alle norme di cui ai precedenti artt. 5 e 6 della
presente legge sono condannati con decreto motivato dal Presidente
della Giunta regionale, su proposta dell'Assessore regionale al
Turismo, Urbanistica e Beni Culturali, a un versamento di una
somma, da un minimo pari alla tariffa di una giornata di guida, ad
un massimo pari al quintuplo della tariffa predetta, o fino al
decuplo in caso di recidiva, a favore della Regione Valle
d'Aosta".
PRESIDENTE:
Metto in approvazione l'articolo 5:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 6:
ART. 6
Alla L.R. 11.8.1975, n. 39 e successive modificazioni ed
integrazioni, è aggiunto il seguente nuovo articolo:
"ART. 7 bis
(Aggiornamento)
Le guide e aspiranti guide alpine sono tenute a frequentare,
almeno ogni tre anni, uno dei corsi di aggiornamento. organizzati
dall'unione valdostana guide di alta montagna d'intesa e per conto
della Regione, a norma del successivo art. 9 lett. a) della
presente legge.
Nel caso di impossibilità di frequenza a uno dei corsi entro il
termine del triennio, per causa di forza maggiore riconosciuta
dall'Assessore regionale al Turismo, Urbanistica e Beni
Culturali, la guida o l'aspirante guida deve frequentare il
corso di aggiornamento immediatamente successivo. In tale ipotesi
la validità della licenza è prorogata per un periodo massimo di un
anno.
Per le aspiranti guide la frequenza del corso di preparazione
all'esercizio della professione di guida alpina equivale, ai fini
dei commi precedenti, alla frequenza di un corso di aggiornamento.
L'obbligo di cui al presente articolo cessa al compimento del
cinquantesimo anno di età".
PRESIDENTE:
Metto in approvazione l'articolo 6:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 7:
ART. 7
Nella L.R. 11.8.1975, n. 39 e successive modificazioni ed
integrazioni, la denominazione "provvidenze" è sostituita dalla
denominazione "assegni".
PRESIDENTE:
Metto in approvazione l'articolo 7:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 8:
ART. 8
La lettera a) del
2°
comma dell'art. 9 è sostituita
dalla seguente:
"a) provvede alla preparazione tecnica, culturale e
professionale delle guide e aspiranti guide alpine, organizzando
fra l'altro, per conto e di intesa con la Regione, da sola o in
collaborazione con il CAI o altri organismi pubblici, i corsi e gli
esami per l'accertamento della idoneità tecnica all'esercizio delle
professioni di guida e aspirante guida alpina, nonché organizzando
corsi di aggiornamento per guide ed aspiranti guide alpine e corsi
di preparazione per istruttori a norma del successi- vo art. 9
bis".
PRESIDENTE:
Metto in approvazione l'articolo 8:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 9:
ART. 9
Alla L.R. 11.'8.1975, n. 39 e successive modificazioni e
integrazioni è aggiunto il seguente nuovo articolo:
"ART. 9 bis
(corsi istruttori)
Le attività di insegnamento pratico nei corsi per
l'accertamento della idoneità tecnica all'esercizio delle
professioni di guida e aspirante guida alpina nonché nei corsi di
aggiornamento, di cui all'art. 9,
2°
comma, lettera a), sono
svolte da guide alpine autorizzate da almeno tre anni e che abbiano
partecipato ad appositi corsi per istruttori organizzati dall'U. V.
G. A. M. per conto e d'intesa con la Regione, superando i relativi
esami.
Nei corsi per istruttori l'attività di insegnamento pratico è
svolta da istruttori abilitati ai sensi del comma precedente o, in
sede di prima applicazione delle presenti disposizioni, da membri
della Commissione tecnica della U. V.G. A. M.' nonché eventualmente
da altre guide designate dalla Giunta dell'U. V.G.A.M.
medesima".
PRESIDENTE:
Metto in approvazione l'articolo 9:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 10:
ART. 10
Alla L.R. 11.8.1975, n. 39 e successive modificazioni e
integrazioni è aggiunto il seguente nuovo articolo:
"ART. 10 bis
(scuole di alpinismo)
Sono considerate scuole di alpinismo quelle comunque denominate
e costituite, che svolgono stabilmente in forma organizzata e
collettiva le attività di cui al n. 3 dell'art. 1 bis, con
esclusione delle attività di formazione professionale contemplate
nella presente legge.
Le scuole di alpinismo devono essere autorizzate con decreto
dell'Assessore regionale al Turismo, Urbanistica e Beni Culturali,
sentita l'U. V. G. A. M. .
E' condizione per l'autorizzazione che le scuole si avvalgano,
per l'attività di insegnamento, di guide alpine autorizzate
all'esercizio stabile della professione in Valle d'Aosta.
Le scuole possono avvalersi anche dell'opera di aspiranti guide
alpine, purché il numero di questi ultimi non superi il numero
delle guide alpine.
La direzione della scuola deve essere affidata ad una guida
autorizzata da almeno tre anni all'esercizio stabile della
professione in Valle d'Aosta".
PRESIDENTE:
Metto in approvazione l'articolo 10:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 11:
ART. 11
Il 2° e 3° comma dell'art. 13 della L.R. 11.8.1975, n. 39 e
successive modificazioni e integrazioni, sono abrogati.
PRESIDENTE:
Metto in approvazione l'articolo 11:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 12:
ART. 12
Il 5° comma dell'art. 14 della L.R. 11.8.1975, n. 39 e
successive modificazioni ed integrazioni, è sostituito dal
seguente:
"L'invalidità dovrà risultare da apposito certificato rilasciato
da un medico dipendente dall'U.S.L. e convalidato dal medico
responsabile del servizio di medicina legale dell'U.S.L. regionale
".
PRESIDENTE:
Metto in approvazione l'articolo 12:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 13:
ART. 13
Il penultimo comma dell'art. 15 della L.R. 11.8.1975, n. 39 e
successive modificazioni e integrazioni, è abrogato.
PRESIDENTE:
Metto in approvazione l'articolo 13:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 14:
ART. 14
Gli ultimi due commi dell'art. 11 della L.R. 31.5.1983, n. 39
sono sostituiti dai seguenti:
"Gli assegni di anzianità e gli assegni ordinari e speciali di
invalidità decorrono dal mese successivo a quello di presentazione
della domanda.
Gli assegni di reversibilità e loro eventuali successive
modifiche decorrono dal mese successivo a quello della
presentazione della domanda, fatto salvo il diritto degli eredi
legittimi a percepire le rate di pensione maturate e non
riscosse".
Le disposizioni di cui al presente articolo trovano applicazione
con decorrenza 1° gennaio 1983.
Gli assegni di anzianità, di invalidità e di reversibilità i cui
presupposti siano maturati dopo il 1° gennaio 1983 ma prima
dell'entrata in vigore della presente legge spettano dal mese
successivo a quello in cui detti presupposti si sono
verificati.
PRESIDENTE:
Metto in approvazione l'articolo 14:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 15:
ART. 15
Per l'applicazione della L.R. 11.8. 1975, n. 39 e successive
modificazioni ed integrazioni, è autorizzata la maggiore spesa
annua di lire 55.000.000 il cui onere graverà sui capp. 37250,
37400 e 37300 della parte spesa del bilancio di previsione della
Regione per l'anno finanziario 1984 e sui corrispondenti capitoli
di bilancio per gli anni successivi.
PRESIDENTE:
Metto in approvazione l'articolo 15:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 16:
ART. 16
Alla copertura dell'onere di cui al precedente articolo si
provvede per quanto concerne l'esercizio 1984, mediante il prelievo
di pari importo dagli stanziamenti all'uopo inseriti al cap 50000
("Fondo globale per il finanziamento di spese per l'adempimento di
funzioni normali - spese correnti"), all. 8, settore 2, sviluppo
economico, della parte spesa del bilancio preventivo della Regione
per l'anno 1984.
Per gli esercizi 1985 e 1986 mediante utilizzo per lire
110.000.000 delle risorse disponibili relative ai programmi
2.2.2.12 (Interventi promozionali per il turismo) del bilancio
pluriennale 1984/85.
Per gli anni successivi gli oneri previsti saranno iscritti con
le leggi di approvazione dei rispettivi bilanci di previsione.
PRESIDENTE:
Metto in approvazione l'articolo 16:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 17:
ART. 17
Al bilancio preventivo della Regione per l'anno finanziario
1984 sono apportate le seguenti variazioni:
Parte Spesa
Variazione in diminuzione
Cap 50000 "Fondo globale per il finanziamento di spese per
l'adempimento di funzioni normali (spese correnti)
£ 55.000.000
Variazioni in aumento
Cap 37250 "Contributi per il funzionamento del soccorso
alpino valdostano" L.R. 11.8.1975, n. 39 art. 18
L.R. 8.5.1979, n. 29, art. 14
L.R. 14. 7.1982, n. 26
L.R. 22.3.1983, n. 12
£ 30.000.000
Cap 37300 "Spese per la concessione di assegni di anzianità,
invalidità e reversibilità a favore di guide e loro
superstiti"
L.R. 11.8.1975, n. 39
L.R. 8.5.1979, n. 29
L.R. 22.3.1983, n. 12
L.R. 31.5.1983, N. 39
£ 10.000. 000
Cap 37400 la cui denominazione è così modificata: "Contributi
all'unione valdostana guide di alta montagna per l'organizzazione
di corsi di formazione e perfezionamento per guide e aspiranti
guide alpine e per il funzionamento della stessa unione valdostana
guide di alta montagna"
L.R. 11.8.1975, n. 39, art. 18
L.R. 8.5.1979, n. 29, artt.
15 e 18
L.R. 22.3.1983, n. 12
£ 15.000. 000
PRESIDENTE:
Metto in approvazione l'articolo 17:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 18:
ART. 18
Sui maggiori stanziamenti di spesa di cui al precedente
articolo possono essere assunti impegni entro il termine di 20
giorni dalla data di entrata in vigore della presente
legge.
PRESIDENTE:
All'art. 18 vi è l'emendamento soppressivo
dell'intero articolo. Lo metto in approvazione:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
PRESIDENTE:
Do lettura dell'articolo 19 (che diventa art.
18):
ART. 19
La presente legge è dichiarata urgente ai sensi del 3° comma
dell'art. 31 dello Statuto speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'articolo 19:
ESITO DELLA VOTAZIONE
Presenti: 28
Votanti: 28
Maggioranza: 18
Favorevoli: 28
Il Consiglio approva all'unanimità
PRESIDENTE:
Metto in votazione la legge nel suo complesso
per scrutinio segreto:
VOTAZIONE PER SCRUTINIO SEGRETO
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
PRESIDENTE:
I lavori sono sospesi e riprenderanno domani
mattina alle ore 9,30.
La seduta è tolta.
La seduta termina alle ore 19,50.
