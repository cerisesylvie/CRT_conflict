Classificazione
ASSISTENZA SOCIALE



Oggetto del Consiglio n. 352 del 28 gennaio 2004 - Resoconto
OGGETTO N. 352/XII - Liquidazione degli arretrati dell'assegno
vitalizio per gli ex combattenti. (Interrogazione)
Interrogazione
Vista la lettera del 30 maggio 2003 con cui il Presidente
della Regione e l'Assessore alla Sanità comunicavano a numerosi
esponenti del movimento partigiano che, nel mese di luglio 2003,
sarebbe stato liquidato il vitalizio mensile per gli ex-combattenti
previsto dalla normativa regionale con gli arretrati per il periodo
dal 21 agosto 2002 al 30 giugno 2003, pari a complessivi 355,67
euro;
Rilevato che gli arretrati non sono stati liquidati e che ciò
ha determinato la protesta di numerose persone nonché delle loro
associazioni;
il sottoscritto Consigliere regionale
Interroga
la Giunta regionale e l'Assessore competente per
conoscere:
1. per quali motivi non sono stati liquidati gli arretrati
dell'assegno vitalizio per gli ex combattenti previsti dalla
normativa regionale;
2. quali iniziative sono state assunte per rimediare ad una
situazione che ha creato diffuse proteste.
F.to: Riccarand
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Con riferimento all'interrogazione del Consigliere
Riccarand, informo che al momento attuale le maggiorazioni a favore
degli ex combattenti e delle altre categorie concesse sono 1.306 e
sono state autorizzate con tre distinte deliberazioni della Giunta
regionale: la n. 1928 del 19 maggio 2003, per cui il primo
pagamento è avvenuto il 28 maggio 2003; la seconda n. 2519 del 23
giugno 2003, il primo pagamento è avvenuto il 28 giugno 2003; la
terza n. 3197 del primo trimestre 2003 e il pagamento è avvenuto il
28 settembre dello stesso anno.
In relazione ai suoi interrogativi, posso dire che tutti i
beneficiari degli arretrati sono stati pagati e precisamente, per
quanto riguarda i beneficiari compresi nelle prime due
deliberazioni della Giunta regionale, gli arretrati sono stati
liquidati con il pagamento della mensilità di luglio; per i
restanti, gli arretrati sono stati liquidati contestualmente al
primo pagamento avvenuto con la mensilità di settembre.
Bisogna però ricordare che - e forse il problema nasce tutto di
qui -, a seguito della legge n. 336/1970, esistono due leggi
regionali: la prima del 7 agosto 2002, n. 17, la cui decorrenza del
beneficio parte dal 21 agosto 2002, che prevede come beneficiari
esclusivamente gli ex combattenti e non altre categorie, le quali
invece erano state previste dalla seconda legge regionale: la legge
regionale n. 15 del 28 aprile 2003. Questa seconda legge regionale,
che allarga le categorie dei beneficiari non solo più agli ex
combattenti, ma anche ai partigiani, le vedove, eccetera, ha una
decorrenza diversa dalla prima legge. La decorrenza infatti del
beneficio per queste categorie allargate è dal 21 maggio 2003, per
cui gli arretrati non sono uguali per gli ex combattenti e per le
altre categorie, perché diverse sono le leggi e le decorrenze dei
termini; un ammontare di euro 355 di arretrati indicato nella
lettera del Presidente della Regione e dell'Assessore alla sanità,
che lei cita del 30 maggio 2003, è attribuibile dunque
esclusivamente agli ex combattenti e non agli esponenti del
movimento partigiano cui fa riferimento lei.
Vi è stato purtroppo un errore, questo è vero: la lettera di cui
lei parla è stata erroneamente inviata non solo agli ex
combattenti, ma anche ai partigiani e da qui nasce in seguito a
questo errore questa confusione. Tutti gli appartenenti al
movimento partigiano hanno ricevuto questi arretrati, però gli
arretrati decorrono dal mese di maggio 2003 e non dall'agosto 2002,
per cui purtroppo gli arretrati sono solo di 12 euro per queste
seconde categorie, che li hanno ricevuti già; purtroppo,
erroneamente, aspettavano un altro importo, ma questo era riferito
alla prima legge e non alla seconda.
Si dà atto che dalle ore 9,59 presiede il Vicepresidente
Lanièce.
Presidente - La parola al Consigliere Riccarand.
Riccarand (Arc-VA) - Prendo atto delle informazioni e delle
spiegazioni, però il problema permane perché si tratta di una
disparità di trattamento che non ha giustificazione, cioè si tratta
di un errore di formulazione della seconda legge, per cui non è
stata prevista la decorrenza, come doveva essere, analoga a quella
degli ex combattenti. Sul piano del principio, non è accettabile
che vi siano certe categorie per cui viene riconosciuta una
decorrenza di un anno prima e gli altri un anno dopo, tanto più
questo non è accettabile in presenza di una comunicazione,
trasmessa ufficialmente a tutti gli ex partigiani che avevano fatto
domanda, in cui si diceva che avevano diritto a degli arretrati a
partire dal luglio 2002.
Credo quindi che, trattandosi di importi che, sebbene modesti,
hanno un significato materiale, ma anche simbolico e di principio
di notevole importanza, la Giunta dovrebbe preoccuparsi di sanare
questa situazione con un provvedimento "ad hoc", in modo che i
partigiani vengano messi sullo stesso piano degli ex combattenti.
Credo che, alla prima occasione di una manovra finanziaria, questa
cosa vada fatta. Dal punto di vista dell'importo finanziario, si
tratta di poca cosa ma, dal punto di vista del principio, si tratta
della correzione di un errore che è stato fatto, perché
l'intenzione, come dimostra la lettera (inviata a firma del
Presidente e dell'Assessore), non era quella di trattare in modo
diverso queste due categorie.
