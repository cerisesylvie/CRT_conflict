Classificazione
ENERGIA
Energia idroelettrica
STATUTO



Oggetto del Consiglio n. 3798 del 11 luglio 2024 - Resoconto
OGGETTO N. 3798/XVI - Interrogazione: "Modifica dell'articolo
8, ultimo comma, dello Statuto speciale per la Valle d'Aosta
relativo alla competenza statale in materia di concessioni e
subconcessioni a scopo idroelettrico".
Marguerettaz (Presidente) -
Passiamo alle interrogazioni.
Punto n. 9 all'ordine del giorno. Per la risposta, la parola al
presidente Testolin.
Testolin (UV) -
L'interrogante chiede di conoscere se la
modifica all'articolo 8 ultimo comma dello Statuto è fra i temi che
si stanno esaminando nel tavolo tecnico per la revisione dello
Statuto della Valle d'Aosta. Innanzitutto occorre premettere il
tavolo tecnico al quale fa riferimento l'interrogazione è il tavolo
tecnico politico di concertazione costituito dai referenti tecnici
della Conferenza delle Regioni e delle Province autonome, nonché da
ciascuna autonomia speciale, da rappresentanti del Dipartimento per
gli affari regionali e le autonomie e degli uffici di diretta
collaborazione del Ministero per gli affari regionali e le
autonomie. Per la Regione Autonoma Valle d'Aosta il referente
tecnico era la professoressa Barbara Randazzo della quale avevamo
già dato informazione in un confronto sulla tematica in Commissione
competente.
Il tavolo, sulla base del testo consegnato dai Presidenti alle
autonomie speciali a Torino alla Presidente del Consiglio dei
ministri in occasione del Festival delle Regioni svoltosi a ottobre
2023, al fine di definire un percorso comune di modifica degli
Statuti speciali, ha affrontato tematiche trasversali, che
riguardano principi comuni su tutti gli Statuti speciali, così come
ha anche relazionato nella sopra menzionata Commissione consiliare
in data 16 maggio. A questo proposito si sta lavorando sulla
ridefinizione dei limiti dell'esercizio della potestà legislativa,
degli interventi di manutenzione statutaria e l'introduzione del
principio dell'intesa nel procedimento di modifica degli Statuti
speciali, quindi, ribadisco, non sono state trattate disposizioni
di modifiche statutarie che non rientrino nei principi comuni a
tutti gli Statuti.
Ciò premesso, per venire al quesito posto dalla Consigliera, va
evidenziato che tra le modifiche dello Statuto speciale della Valle
d'Aosta è prevista la revisione dell'articolo 50, che introduce il
principio dell'intesa nel procedimento di modifica dello Statuto
speciale, per cui le modifiche allo Statuto stesso possono avvenire
solo in intesa tra il Governo e il Consiglio regionale. La previa
intesa è un tema di grande importanza, proposto più volte, senza
successo dalle autonomie speciali e dalle loro rappresentanze
parlamentari, che se troverà compimento, come auspichiamo,
rappresenterà un avanzamento rilevante dell'autonomia della Valle
d'Aosta, nella misura in cui consentirà alla Regione di poter
avviare l'iter per l'aggiornamento e la revisione dello Statuto
speciale in termini più completi rispetto a quanto elaborato dal
tavolo tecnico-politico, che al momento ha affrontato le tematiche
comuni delle autonomie speciali.
Per quanto riguarda il contenuto dell'articolo 8 dello Statuto
richiamato nelle premesse dell'interrogazione per cui all'ultimo
comma è previsto che le subconcessioni saranno istruite secondo le
procedure e le norme tecniche per le concessioni fatte dallo Stato,
va evidenziato che i limiti che scontano le procedure per
l'assegnazione delle concessioni idroelettriche derivano dalla
normativa eurounitaria più che da quella statale, anch'essa, come è
noto, soggetta ai vincoli della prima. Il limite del principio
della tutela della concorrenza è infatti di derivazione
eurounitaria e vincolerebbe la Regione allo stesso modo dello
Stato.
Presidente -
Per la replica, la parola alla collega
Minelli.
Minelli (PCP) -
Ho ascoltato la sua spiegazione,
soprattutto riguardo al fatto che questo tavolo tecnico-politico di
concertazione delle Regioni, a cui partecipa per noi la
professoressa Randazzo, si occupa di affrontare tematiche che sono
comuni e che, in qualche maniera, sono trasversali. Mi stupisce
però che nella bozza che è stata consegnata dai Presidenti delle
Regioni a Statuto speciale il 3 ottobre alla Presidente del
Consiglio dei ministri non ci sia nulla su quel punto della
competenza regionale in materia di concessioni, prima di tutto
perché è un tema estremamente rilevante per la nostra autonomia,
poi non è l'unico punto che manca, perché leggo che stanno uscendo
articoli di analisi di quella bozza che mettono in evidenza anche i
suoi limiti, ma la cosa è sorprendente perché nella citata bozza di
revisione statutaria consegnata alla presidente Meloni,
all'articolo 4, che riguarda lo Statuto speciale per la Regione
Trentino Alto Adige, il tema delle concessioni idroelettriche è
invece stato affrontato, cioè si afferma l'intenzione di modificare
l'articolo 9 dello Statuto del Trentino Alto Adige. Cosa dice
quell'articolo? Attualmente lo Statuto del Trentino afferma che le
due Province autonome hanno competenza legislativa in materia di
utilizzazione delle acque pubbliche escluse le grandi derivazioni a
scopo idroelettrico e la proposta di revisione statutaria è di
togliere quell'espressione "Escluse le grandi derivazioni a scopo
idroelettrico", quindi a quel punto, se questa cosa passasse, la
competenza anche su queste grandi derivazioni da parte delle due
Province autonome diventerebbe molto grande, praticamente
diventerebbe totale. E noi cosa facciamo? Stiamo a guardare perché
invece facciamo la revisione dell'articolo 50, che è quello
sull'intesa che poi può essere propedeutico anche a questa
possibile riforma dell'articolo e dell'ultimo comma dell'articolo
8. Mi sembra grave che non si pensi di utilizzare un'occasione come
la revisione dello Statuto, anche in concertazione con le altre
Regioni, per sanare una disposizione anacronistica del nostro
articolo 8, che risale praticamente a quasi 80 anni fa e che nega
la competenza della Regione in materia di concessioni
idroelettriche. Colgo l'occasione anche per dire che è grave, a mio
avviso, anche il perdurante silenzio sulla norma di attuazione, con
cui ormai da cinque anni si sta tentando vanamente di intervenire
su questo tema.
Poi ovviamente questo delle concessioni idroelettriche è solo
uno dei temi dello Statuto su cui bisognerebbe intervenire, ce ne
sono sicuramente molti altri, ma questo è un argomento che vorremmo
poi anche affrontare con la mozione che abbiamo presentato, che è
iscritta al punto 61 di questo Consiglio e che per ragioni di tempo
sicuramente non discuteremo, ma è una mozione che interviene
proprio sull'intera revisione dello Statuto e su cui, prima o poi,
discuteremo.
