Classificazione
FINANZA REGIONALE E LOCALE
Finaosta



Oggetto del Consiglio n. 1704 del 13 luglio 2022 - Resoconto
OGGETTO N. 1704/XVI - Interrogazione: "Effetti
dell'annullamento di una selezione pubblica per l'assunzione di un
dirigente della società Finaosta".
Bertin (Presidente) -
Punto n. 13. Risponde l'assessore
Caveri.
Caveri (AV-VdA Unie) -
Quest'argomento, come lei sa, era
già stato trattato in passato qui in aula, quindi mi ero già
espresso sul tema, prima però della sentenza di primo grado che
oggi fissa già una decisione da parte della Magistratura che ha
avuto, tra l'altro come ricaduta, il licenziamento della vincitrice
del concorso che ha perso il posto.
Rispondo ora alle domande che sono state poste. Per quel che
riguarda i procedimenti per individuare eventuali responsabilità,
sono in corso, così ci è stato detto da Finaosta, approfondimenti
da parte dell'organo di controllo, che, come lei sa, ha anche
funzione di organo di vigilanza della società, per verificare il
rispetto della normativa vigente e dei regolamenti interni. Sul
punto l'organo di controllo, ai fini di acquisire le informazioni
necessarie, ha chiesto che la sentenza venisse inoltrata anche ai
membri della commissione d'esame e al responsabile della procedura
selettiva per raccogliere osservazioni da parte loro. Appurata la
volontà aziendale di ricorrere in appello, che è stata decisa dal
CdA di Finaosta il 28 luglio scorso, questa trasmissione avverrà a
stretto giro e comunque non appena i legali incaricati si saranno
pronunciati sul punto.
Per quanto riguarda invece la seconda domanda, cioè "se siano
forniti indirizzi alla società finanziaria da parte della Regione",
noi forniamo alle partecipate dirette e indirette delle linee
direttrici che poi si rifanno sostanzialmente a tutti quegli
obblighi che derivano per le selezioni e per i concorsi della legge
Madia, però non spetta a noi sul caso specifico dire alla società,
che ha una sua
governance
, quel che deve fare, quindi la
decisione di ricorrere in appello è in qualche maniera una
decisione autonoma ai sensi della normativa in vigore, come si suol
dire, ha onori e oneri. È chiaro che a questo punto la Regione si
riserva ogni scelta e ogni comunicazione a seguito della fine del
procedimento che è stato innescato in primo grado, ora in secondo
grado, e vedremo quali saranno gli esiti da parte della
Magistratura. Ma lei sa, dopo aver letto la sentenza, che sembra
che la questione dirimente sia la riconoscibilità dei compiti a
causa del fatto che da molto tempo Finaosta aveva questa prassi di
rendere in qualche maniera chiara la partecipazione dei singoli
concorrenti al concorso attraverso la posizione del nome sul
compito scritto.
Per quanto riguarda invece il quesito n. 3, cioè che cosa stia
capitando in questo momento per coprire il posto di dirigente, si
osserva che la stabile copertura della posizione dirigenziale a
questo punto non potrà che seguire la definitiva conclusione del
contenzioso. Intanto il Consiglio di amministrazione, in data 9
giugno, per assicurare la continuità operativa dell'area di
riferimento, ha affidato
ad interim
questo posto, quindi la
responsabilità della Direzione credito, al Dirigente dell'area
amministrazione e finanza, avendo lo stesso una precedente
esperienza in ambito creditizio.
