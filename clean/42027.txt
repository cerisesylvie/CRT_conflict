Classificazione
ASSISTENZA SANITARIA E OSPEDALIERA



Oggetto del Consiglio n. 982 del 15 ottobre 2019 - Resoconto
OGGETTO N. 982/XV - Interpellanza: "Indicazioni all'Azienda
USL per il ripristino di servizi sanitari presso il Consultorio di
Variney nel Comune di Gignod".
Distort (Presidente) -
Punto n. 7 all'ordine del giorno.
La parola al collega Restano per l'esposizione.
Restano (GM)
- Torniamo a confrontarci sulla questione
del Consultorio di Variney. È bene sotto questo aspetto fare un
piccolo passo indietro per riassumere gli appuntamenti
precedenti.
Il 20 dicembre questo Consiglio discuteva di un'interrogazione a
risposta immediata, che aveva proprio per oggetto la chiusura
dell'ambulatorio di sanità pubblica presso il Consultorio di
Variney e non la chiusura del consultorio, che è un'altra cosa.
Successivamente a questa interrogazione e alla risposta, ho
presentato una risoluzione che invitava l'Assessore a scongiurare
la chiusura del presidio di Variney, riferendosi ovviamente
all'ambulatorio di sanità pubblica presso il consultorio e di dare
indicazione all'azienda USL affinché realizzi una convenzione con
uno o più medici di sanità pubblica al fine di mantenere aperto
tale presidio e, nell'urgenza, a trasferire per mezza giornata o
una giornata a settimana un medico di sanità pubblica presso tale
presidio. La risoluzione fu votata all'unanimità: 33 presenti e 33
voti a favore.
Il 10 luglio questo Consiglio discuteva un'altra interpellanza
riguardante le azioni poste in essere per mantenere aperti i
servizi di sanità pubblica presso il Consultorio di Variney nel
comune di Gignod. In tale occasione fu sottolineato che presso tale
presidio risultavano mancanti anche la psicologa per adulti assente
da 5 anni, la psichiatra assente da 3 anni, il medico di sanità
pubblica assente dal gennaio di quell'anno, contrariamente a quanto
approvato con la risoluzione, l'assistente sociale adulti, mi
sembra dipendente regionale, assente dal 1° di maggio per mobilità
e sostituita temporaneamente solo nella giornata del lunedì. Si
sottolineava inoltre che l'assistente sanitaria sarebbe andata in
pensione di lì a poco, vale a dire il 1° di ottobre 2019. Si
chiedeva quindi cosa si intendeva fare per ovviare a queste
mancanze.
Successivamente alla risposta, dei cittadini che avevano seguito
la discussione, preoccupati ovviamente della situazione, venivano
interpellati per avere spiegazioni. Agli stessi fu spiegato il
confronto che era avvenuto e questi cittadini avviarono una
raccolta di firme. Non è la raccolta firme di Cognetta, di Restano
o di qualche altro Consigliere, noi siamo solo i portavoce, i
portavoce dei cittadini. Fra questi cittadini in quanto firmatari
ci sono: i sindaci, i vicesindaci - che oltretutto sono i
proponenti della raccolta delle firme -, dei Consiglieri di
maggioranza e di minoranza, insomma gli utenti del Consultorio di
Variney.
All'epoca della presentazione di questa nuova interpellanza
ovviamente il deposito della raccolta firme non era ancora avvenuto
e quindi noi abbiamo scritto sull'interpellanza che sarebbe stato
prossimo il deposito della raccolta firme e ci siamo inoltre
permessi di sollecitare di nuovo l'attenzione di questo Consiglio
interpellando l'Assessore per sapere se era sua intenzione dare
indicazioni all'azienda USL di ripristinare al più presto, presso
il Consultorio di Variney, i servizi che ho elencato poco fa.
Grazie per la risposta.
Presidente -
La parola all'Assessore Baccega per la
risposta da parte del Governo.
Baccega (UV)
- Collega Restano, è evidente che il suo
percorso a ritroso ci ha riportati al 20 dicembre, a 9 giorni dal
nostro insediamento in Giunta, e quindi di questa maggioranza. Era
quindi normale che la richiesta di mantenere aperto l'ambulatorio
di sanità pubblica presso il Consultorio di Variney potesse avere
un giudizio di impegno totale da parte di tutti. Poi ci siamo
ritornati su quell'argomento, perché dopo 9 giorni, magari dopo
qualche giorno in più, è chiaro che certe criticità che c'erano
allora ci sono ancora adesso e più rimarcate. Erano già rimarcate
prima del nostro insediamento, ma prima ancora che altri sedessero
in Giunta, ha parlato di 3 anni e di 5 anni rispetto all'assenza
della psicologa e della psichiatra. Va detto che evidentemente
bisogna prendere atto di che cosa sta succedendo in questo Paese,
di cosa sta succedendo nel resto d'Italia e di che cosa si può fare
in Valle d'Aosta rispetto agli interventi sul territorio.
Quest'estate nel Paese hanno chiuso interi reparti ospedalieri,
interi reparti ospedalieri. Ho qui la locandina che il 14 agosto ho
recuperato da una farmacia di Diano Marina nella quale ci faceva la
raccolta firme per non chiudere gli ospedali di Imperia e di
Savona.
Rispetto ad una situazione drammatica dove sono mancati gli
ematologi, i pediatri, gli psichiatri, i dermatologi e gli
anestesisti in Valle d'Aosta, bisogna riconoscere che tutto il
personale ospedaliero ha fatto i miracoli. L'ematologia ha avuto un
calo di 7 medici in 3 mesi, non programmati. Il Direttore, dottor
Berti, ha dovuto gestirsi metà luglio e tutto il mese di agosto e
un pezzo di settembre da solo. La sanità pubblica è fortemente in
difficoltà. I problemi erano gli stessi allora e adesso si sono
acuiti, però non è che abbiamo dormito. Come indicava la mozione,
abbiamo immediatamente trasmesso all'azienda quello che il
Consiglio regionale aveva deciso all'unanimità e si è cercato di
fare tutto il nostro meglio.
Ribadiamo che non c'è nessuna intenzione di chiudere i servizi
territoriali che, finalmente, come avevo annunciato, è stato
espletato il concorso in Igiene e Sanità Pubblica con l'idoneità di
tre candidati, di cui uno specialista e due specializzandi e per
questi l'assunzione sarà subordinata all'acquisizione del titolo di
specializzazione che avverrà tra dicembre e gennaio. Va anche detto
che è stato bandito per il distretto un avviso di mobilità rivolto
agli assistenti sanitari aziendali per la copertura del posto
resosi vacante a seguito del pensionamento dell'assistente
sanitaria, avviso che ha dato origine alla graduatoria di due
candidati che andranno a sostituire tutte e due le posizioni
vacanti.
Va anche detto che l'organizzazione del servizio sociale
territoriale regionale nel tempo si è modificato. Sono state
individuate aree di intervento specialistiche, sportello sociale
minori, adulti e anziani per consentire agli operatori di aumentare
le loro competenze nei settori di intervento più definiti.
Conseguenza della specializzazione è stato l'ampliamento dei
territori di competenza e il gravitare dell'operatore su diversi
consultori. Come lei sa molto bene, il Consultorio di Variney è
inserito territorialmente nel Distretto sociosanitario n. 2 cintura
insieme ad altre due sedi consultoriali: quella di Nus e quella del
Pont Suaz. Le assistenti sociali che operano nel distretto sono:
due nell'area minori, una più una a metà tempo nell'area adulti,
due risorse per l'area anziani e tutte queste lavorano anche nel
Consultorio di Variney e poi, per quanto riguarda lo sportello
sociale, una risorsa è presente un giorno alla settimana presso la
sede dell'Unité Grand Combin.
Va inoltre sottolineato che il servizio sociale opera
soprattutto anche effettuando trasferte sul territorio per colloqui
e visite domiciliari, quello che noi riteniamo fondamentale per
riuscire a mantenere i nostri anziani in casa loro e a prestar loro
il servizio dovuto. L'agenda delle operatrici è quindi organizzata
su appuntamento, soprattutto a domicilio, e non individuando fasce
di apertura per rimanere poi lì ad aspettare eventuali pazienti che
spesso non arrivano. Il tema è ottimizzare al meglio i servizi
continuando a dare servizi di qualità e migliorando il rapporto con
i cittadini.
In conclusione, sottolineo che da ieri è stato istituito un
servizio integrativo di 3 ore alla settimana in regime di libera
professione LPA, per le visite di idoneità alla patente, per le
attività vaccinali nelle more dell'assunzione degli specializzandi.
Al momento turneranno quattro medici e inoltre da gennaio 2020, a
seguito del completamento dei concorsi in essere dei medici
psichiatri, come più volte evidenziato in precedenti interventi e
sulla base dell'esito della valutazione in corso del nuovo
responsabile della struttura semplice dipartimentale di psicologia,
si potranno potenziare le attività presso il consultorio. In
conclusione, quindi, la tematica riguarda la carenza di medici in
tutta Italia, una tematica allarmante. In Valle d'Aosta abbiamo
avuto problemi anche con i medici di medicina generale sul
territorio. Noi nei prossimi giorni scaricheremo una norma
sull'attrattività che riteniamo - così come è impostata - possa
avere una sua efficacia. Credo anche che una nuova organizzazione
sia necessaria in questo contesto, l'approvazione del nuovo piano
sociosanitario, che ormai risale al 2013 e la modifica prevista nel
2020 dell'atto aziendale determinerà un cambiamento anche nelle
strategie di politica sanitaria sul territorio. Io credo che questa
risposta poi sarà integrata quando andremo a parlare della raccolta
firme, dove andremo a specificare meglio quali sono state le
eventuali posizioni sulle quali ci siamo confrontati in questo
periodo difficile e complicato, ma devo dire che abbiamo dato
risposte a tutti i cittadini.
Presidente -
La parola al collega Restano per la
replica.
Restano (GM)
- Assessore, la ringrazio della risposta.
Alcune novità le abbiamo percepite, non riusciamo però a tradurle
in fatti concreti. Mi riferisco alla LPA e alle convenzioni sul
servizio di vaccinazioni.
Vorrei però fare un passo indietro. Lei sulla stampa del 28
agosto dichiarò che è del tutto inutile, "
la vicenda è frutto di
confusione mediatica creata da un'iniziativa inutile basata su
informazioni senza fondamento
", stava parlando della raccolta
firme. Devo dire che, se queste sono le risposte, la raccolta firme
è servita, perché sennò la convenzione per le vaccinazioni non
l'avrebbe mai fatta, Assessore. Saremo ancora ad aspettare
l'assunzione dei medici senza specializzazione per gennaio!
Detto questo, noi ci dobbiamo basare sui riscontri, e quale
riscontro abbiamo le sue dichiarazioni di alcuni giorni fa, quando
ci diceva che dal 14 ottobre sono di nuovo attivi i servizi di
medicina legale al Consultorio di Variney. Io devo ringraziare il
Direttore del dipartimento, nonché Direttore della medicina legale,
che si è prestato a salire fino a Variney e a mandare i medici.
Devo però dire che sulle 33 prestazioni erogate dal medico di
sanità pubblica ne coprono 6, vale a dire il 18 percento, e che tra
queste non ci sono le vaccinazioni e tutti gli atti relativi. Devo
anche spiegare che l'assistente sanitaria senza il medico di sanità
pubblica va su e non fa molto.
Mi dispiace che nelle precedenti interpellanze lei abbia
considerato solo i dirigenti medici e non i rappresentanti delle
professioni sanitarie, vale a dire l'assistente sanitaria e
l'assistente sociale, perché hanno uguale valenza sul territorio.
Mi dispiace che sia data la mobilità ad un'assistente sociale che
poi pone un bel cartello davanti al suo ufficio e dice: "per
urgenze telefonare al numero...". Noi non siamo di serie B in
quella vallata. Nessun cittadino valdostano deve sentirsi di serie
B, perché noi abbiamo competenza primaria nella sanità, non
possiamo confrontarci con Imperia e Diano Marina, siamo di un altro
livello! È per questo che non dobbiamo sconfessare la politica che
abbiamo fatto negli ultimi vent'anni. Dal 1981 ad oggi la
popolazione di questa comunità montana è cresciuta di 1.000
persone. È scesa solo recentemente. Nel 1981, lì per lì, è nato
questo consultorio. È vero che è tutto cambiato, ma il suo
Presidente le avrà spiegato che nel 2015 è intervenuto per salvare
questi servizi, perché già allora i tecnici volevano cambiare
qualcosa! Riporto le parole del Presidente dei sindaci quando dice:
"La politica ha il dovere di dare risposte e garanzia a questi
problemi. Non si possono demandare a tecnici e dirigenti le scelte
che sono strategiche e vitali per tutti i nostri comuni". Noi
dovevamo dare degli indirizzi e mi permetto sommessamente di dire,
ma perché quello delle professioni sanitarie è un argomento che
sento, che io, fossi stato in lei, avrei chiesto: "dov'è la
petizione da firmare?", perché questo Commissario straordinario non
ha ottemperato agli indirizzi dati dalla politica! Poi dopo, se era
possibile trovare una soluzione va bene e non va bene. Capisco che
lei era appena arrivato, ma molto onestamente doveva dirmi: "non
siamo competenti, mi informo", perché quel sì e quella votazione è
stata presa come una presa in giro, perché poi non ha avuto
riscontro. Insieme dovevamo fare un percorso e, proprio perché noi
lo vogliamo fare insieme a lei, avevamo presentato oggi una
risoluzione, che non è stata accettata, non è stata accettata dalla
Presidente, che andava a definire quello che poteva essere il
percorso, perché noi ce l'abbiamo le soluzioni, perché non esiste
il medico sì o medico no perché abbiamo pochi riscontri, perché c'è
poca utenza. C'è anche una via di mezzo che potremmo percorrere
insieme. Però ci dobbiamo confrontare su questo punto. È troppo
facile dire: "Cercheremo i dati statistici e i riscontri". No, a
questo non ci stiamo! Noi vogliamo guardare oltre, perché poi ci
lamentiamo, ci lamentiamo che la gente va via dalla montagna e
questo non possiamo permetterlo. Scusate se ho preso tempo.
Presidente -
Con la conclusione e discussione di questo
punto abbiamo evaso tutti i punti all'ordine del giorno, pertanto
dichiaro conclusa la seduta. Auguro a voi, colleghi e colleghe, una
buona serata, e a chi ci segue da casa o comunque via
monitor
. Buona serata.
---
La sessione straordinaria termina alle ore 21:44.
