Classificazione
ASSISTENZA SANITARIA E OSPEDALIERA
Presidio ospedaliero
EDILIZIA
Edilizia pubblica



Oggetto del Consiglio n. 3283 del 6 febbraio 2008 - Resoconto
OGGETTO N. 3283/XII - Interrogazione: "Realizzazione di nuovi
locali per l'endoscopia urologica nell'ambito dei lavori di
ampliamento dell'Ospedale".
Interrogazione
Appreso che nuovi lavori sarebbero avviati nella struttura
ospedaliera di Viale Ginevra, per quanto riguarda i locali
predisposti per l'endoscopia urologica;
Considerato che, è intenzione di questa Giunta procedere in
tempi brevi all'ampliamento ad est dell'ospedale e che in tale
nuova costruzione dovrebbero essere collocate tutte le
chirurgie;
Considerato che, dato l'alto costo del progetto di
ampliamento, sarebbe opportuno, nell'attesa della realizzazione di
tale progetto, limitarsi ai lavori strettamente necessari per
garantire l'operatività dell'ospedale;
la sottoscritta Consigliera regionale
Interroga
l'Assessore competente per sapere:
1) quali lavori sarebbero stati progettati per l'endoscopia
urologica, per quale costo e in quali tempi;
2) quando tali lavori sono stati decisi e in base a quali
motivazioni;
3) se ritiene che, nel progetto di ampliamento ad est
dell'ospedale, si potranno ancora utilizzare i benefici derivanti
da tali lavori, e come;
4) se ritiene che, nel progetto di ampliamento a sud
dell'ospedale, si sarebbero potuti ancora utilizzare i benefici
derivanti da tali lavori, e come.
F.to: Squarzino Secondina
Presidente
- La parola all'Assessore alla sanità, salute
e politiche sociali, Fosson.
Fosson (UV)
- I lavori in questione concernono la messa a
norma secondo gli standard vigenti delle sale di endoscopia
urologica, quella messa a norma che aveva riguardato anche le sale
operatorie e che non si può più differire. La programmazione dei
lavori è avvenuta nel dicembre 2006, ma i lavori iniziano adesso
perché prima c'erano i lavori in corso per le sale operatorie. Il
costo dell'opera è 700mila euro e la programmazione lavori è
prevista in sei mesi.
Sulle altre due questioni, siamo molto contenti che la collega
Squarzino, con senso di responsabilità, cominci a parlare di
ampliamento a est e a sud, e non più di ospedale nuovo, soprattutto
dopo il 18 novembre, ma in base a questo discorso c'è un piccolo
errore nel senso che la programmazione, che verrà presentata anche
in Commissione, dei piani di lavoro e del progetto preliminare non
prevede l'abolizione completamente di sale operatorie nel blocco
che adesso è lì presente, ma il mantenimento del materno infantile
e quindi anche di sale urologiche. Pertanto il lavoro che è
necessario per la messa in opera e in sicurezza delle sale
endoscopiche, intanto sarà sicuramente ammortizzato in alcuni anni,
ma soprattutto non verrà rivisto alla logica di quanto abbiamo
valutato nel progetto preliminare.
Faccio solo presente che nel 2003 le fughe, la mobilità passiva
verso le altre regioni per il settore urologico era di 800mila
euro, mentre nel 2006 l'avvento del dr. Pierini ad Aosta e della
sua équipe ha fatto sì che ci sia una mobilità attiva di oltre 2
milioni di euro, quindi la spesa di 700mila euro per mettere a
norma queste sale è più che necessaria alla luce di una sicurezza,
di una mobilità attiva e anche nella certezza che queste sale non
saranno sicuramente demolite da nessun progetto.
Presidente
- La parola alla Consigliera Squarzino
Secondina.
Squarzino (Arc-VA)
- Grazie, Assessore, per le sue
informazioni.
Vorrei solo sottolineare due punti. Primo: lei dice che questi
lavori sono per la messa a norma e - certo! - la messa a norma va
fatta e nessuno dice che queste cose non debbano essere fatte. Ma
vede, quando si lavora su un vecchio edificio, tutti i lavori,
anche i più urgenti di messa a norma, richiedono almeno due anni,
allora la programmazione nel 2006, inizio lavori nel 2008 perché
lei ha detto giustamente le sale erano occupate, c'erano problemi
di convivenza con altri reparti, pertanto questa sarà la situazione
continua di tutti i cantieri che saranno avviati in Viale Ginevra
per costruire quell'ala nuova e per ristrutturare e rivedere tutto
l'esistente! Lei ha detto: qui nella parte attuale dell'ospedale
viene mantenuto il materno infantile, quindi anche l'urologia. Mi
deve spiegare cosa significa nel progetto di ampliamento ad est che
tutto il dipartimento chirurgico sarà collocato all'interno
dell'ala nuova - sto leggendo a pagina 199 del progetto Finaosta,
che mi sembra che sia l'unico a cui tutti fanno riferimento - e si
dice che nella parte ristrutturata del presidio di Viale Ginevra
saranno collocate tutte le aree di medicina, dipartimento materno
infantile e medicina; mi deve spiegare come il reparto di urologia
sia medicina e non chirurgia, prima cosa.
Seconda cosa: lei, visto che continua a portare avanti questo
progetto di ampliamento ad est, deve spiegarmi come sia possibile e
sicuro pensare soltanto di immaginare un progetto di ampliamento ad
est in cui, dice sempre a pagina 199, a meno 4 metri è collocato il
nuovo blocco operatorio - e questo mi può andare bene - ma a meno
otto e meno undici, quindi sempre lo stesso blocco, quattro metri
più giù ci sono i garage pubblici che servono per i turisti, per
gli utenti, per i visitatori. Mi chiedo, allora, come sia possibile
garantire la sicurezza di un blocco operatorio con tutti i problemi
che può avere, quando sotto il pavimento del blocco operatorio ci
sono i garage frequentati da tutti. Credo che questo sia veramente
un punto su cui occorre dare le informazioni corrette, perché
questo è inaccettabile! Voglio capire quali sono i chirurghi che
sono tranquilli ad andare ad operare in una zona in cui sanno che
sotto il pavimento ci sono le auto che vanno e vengono, con tutti i
problemi di garage che possono esserci! Ritorno sull'argomento e
ritorneremo ancora, perché tutti i lavori...
(interruzione dell'Assessore Fosson, fuori microfono)
...Assessore, lei ha parlato prima e io l'ho ascoltata
attentamente: se lei vuole continuare a gesticolare e vuole
continuare a dire parole fuori microfono, abbia il coraggio di
dirle al microfono! Questo non è corretto! Vuol dire che non ha
contenuti reali da contrastare ed è solo capace di disconoscere e
di non riconoscere la funzione di un consigliere in quest'aula!
Sono stata eletta come lei dal popolo e ho diritto qui di parlare e
di dire le cose che la gente in qualche modo mi ha incaricato di
dire, e la gente non vuole essere derisa da lei in questo modo, che
sia chiaro! E che lo sappiano tutti che lei deride me, ma in questo
modo deride oltre mille persone che mi hanno eletta qui in questa
sede! Io non sono qui perché ho deciso io una mattina di alzarmi e
di venire qui e, se sono qui a parlare dell'ospedale, non è perché
me lo sono inventato io! Continuo e concludo. Volevo dire che tutti
i lavori...
Presidente
- ...concluda, Consigliera...
Squarzino (Arc-VA)
- ...sta parlando con me, Assessore
Cerise...
Presidente
- ...colleghi, lasciate terminare la
Consigliera Squarzino...
Squarzino (Arc-VA)
- ...vorrei che la Giunta fosse
rispettosa nei nostri confronti!
Dicevo che tutti i lavori che attualmente si stanno facendo
all'interno di Viale Ginevra sono tutti lavori pensati nell'ottica
di prima, seconda, terza fase, in cui la terza fase è l'ampliamento
a sud, per cui necessariamente questi lavori non sono funzionali al
progetto di ampliamento ad est.
Grazie, Presidente, di aver tutelato il lavoro dei colleghi
dell'opposizione.
