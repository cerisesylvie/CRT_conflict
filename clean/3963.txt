Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 236 del 13 maggio 1981 - Resoconto
OGGETTO N. 236/81 - ACQUISTO DI IMMOBILI DI PROPRIETÀ DELLA
SIGNORA BÉRARD MARIA ELEONORA SITI IN AOSTA, VIA ABBÉ GORRET N. 4.
APPROVAZIONE E FINANZIAMENTO DI SPESA. DELEGA ALLA GIUNTA.
Presidente
- La parola al Presidente della Giunta. Ne ha
facoltà.
Andrione (UV)
- Per quanto riguarda i numeri 29-30-31
dell'ordine del giorno ...io so che la Presidenza del Consiglio non
ama i numeri multipli per ragioni di verbalizzazione, ma una parte
di quanto dirò serve anche per i due numeri successivi.
Si tratta dell'immobile che fa angolo con via Martinet e via
Abbé Gorret, con un certo pregio architettonico per le balconate in
legno e per la pietra vista. La proprietà era stranamente
frazionata - la Regione già, una trentina di anni fa ne aveva
acquistata una parte - e adesso è possibile diventare proprietari
dell'intero immobile che poi, in pratica, può essere usato come
valvola di sicurezza per certi casi particolari di sfratti e avere
la possibilità di sistemare certe famiglie.
I prezzi praticati sembrano congrui. Il fatto di avere la
proprietà intera è anche utile per quanto riguarda le manutenzioni
ordinarie, specialmente quella del tetto che ci ha dato spesso
delle noie a causa dell'ascensore.
Una volta che queste pratiche saranno terminate e provvederemo a
migliorare l'abitabilità degli alloggi in modo da avere un polmone
per Aosta, per un domani, e avremo dove potere sistemare, in casi
di estrema urgenza, certe famiglie povere.
Presidente
- È aperta la discussione. La parola al
Consigliere Bajocco. Ne ha la facoltà.
Bajocco (PCI)
- Noi avevamo già fatto una interpellanza,
qualche anno fa, riguardo a quella casa e condivido quanto dice il
Presidente della Giunta. È una bella casa, si presenta bene, almeno
quest'ala esterna.
Avevamo già chiesto allora, lavori di risanamento, proprio
perché il tetto era rotto e distruggeva la muratura.
Noi voteremo a favore per questo acquisto, che può essere - con
l'indicazione che ha dato il Presidente della Giunta - una riserva
per le famiglie sfrattate.
Appena finite le pratiche io inviterei l'Amministrazione a fare
dei sopralluoghi a quelle poche famiglie che abitano all'interno,
in uno stato veramente degradevole, specialmente la famiglia
dell'ultimo piano che non sappiamo come possa vivere. Chiediamo
quindi che si sia un immediato intervento per una sistemazione di
quelle case.
Presidente
- Altri Consiglieri intendono prendere la
parola? Ci sono dichiarazioni di voto? Non ci sono dichiarazioni di
voto, metto in approvazione l'oggetto n. 29.
Chi è d'accordo è pregato di alzare una mano. Chi è contrario?
Chi si astiene?
Esito della votazione:
Presenti: 23
Votanti: 22
Astenuti: 1 (Viberti)
Favorevoli: 22
Il Consiglio approva.
