Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1897 del 27 febbraio 1991 - Resoconto
OGGETTO N. 1897/IX - Iniziative per una riduzione del transito
dei Tir attraverso la Valle d'Aosta.
(Interpellanza)
Presidente
- Do lettura dell'interpellanza presentata dal
Consigliere Riccarand:
INTERPELLANZA
Ricordata la Deliberazione n. 1403 del 13 luglio 1990 con cui il
Consiglio regionale ha espresso un parere nettamente negativo sulle
ipotesi di raddoppio del tunnel stradale del Monte Bianco ed ha
impegnato la Giunta regionale a verificare, entro la fine
dell'anno, le iniziative da assumere per ridurre il transito dei
Tir attraverso la nostra Regione;
Ricordato che l'8 novembre 1990 il Consiglio regionale,
raccogliendo le preoccupazioni dei 5330 firmatari di una petizione
popolare, ha nuovamente ribadito la necessità di una riduzione del
transito dei Tir;
Evidenziato che nel corso del 1990 invece di una riduzione dei
transiti dei camions si è verificato un incremento del 9% rispetto
al 1989, con una media di passaggi di camions attraverso il Tunnel
del Monte Bianco di 2045 al giorno (contro i 1876 media/giorno del
1989!);
Evidenziato altresì che nel gennaio '91 c'è stato un ulteriore
incremento dell'8%, rispetto ai transiti del gennaio '90, con una
media giornaliera di 2.137 camions;
Ricordato, infine, che il 19 dicembre 1990, rispondendo ad una
interpellanza del Gruppo Verde-Alternativo, la Giunta regionale
aveva preannunciato la presentazione di un Disegno di legge
contenente provvedimenti concreti per le riduzioni al transito dei
Tir;
Rilevato che nonostante il voto unanime del Consiglio regionale
e le numerose petizioni popolari, nulla di concreto è stato finora
fatto e che non è stata neppure utilizzata l'occasione della
circolare 1991 per la regolamentazione del traffico merci
attraverso la nostra Regione;
il sottoscritto Consigliere regionale del Gruppo Verde
Alternativo
interpella
il Presidente della Giunta regionale per sapere:
1) quali decisioni concrete sono state assunte o si intendono
assumere per ottenere, nel corso del 1991 una riduzione del
transito dei Tir attraverso la Valle d'Aosta;
2) che fine ha fatto il disegno di legge preannunciato nella
seduta del 19 dicembre 1990.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Nella seconda metà del 1990 per due
volte il Consiglio regionale si è espresso rispetto al problema del
sempre più intenso traffico dei Tir attraverso la nostra Regione, e
dapprima con la deliberazione 1403 del 13 luglio 90 e poi con la
successiva deliberazione dell'8 novembre 1990 il Consiglio ha
espresso una forte preoccupazione per il livello sempre in aumento
del traffico dei Tir ed ha impegnato la Giunta ad assumere dei
concreti provvedimenti entro la fine dell'anno.
Siamo arrivati alla fine dell'anno, anzi questa è stata
abbondantemente superata, abbiamo dei dati che alla fine del 1990
hanno indicato un notevolissimo incremento del traffico di Tir, ma
nessun intervento concreto è stato finora assunto dalla Giunta in
ottemperanza a quello deciso dal Consiglio.
Nel corso del 1990 i Tir che hanno attraversato la Valle d'Aosta
sono stati oltre 800mila nelle due direzioni, di cui 746.000 sono
passati al tunnel del Monte Bianco, ed è proprio
quell'attraversamento che rappresenta l'aspetto più delicato. In 25
anni, dal 1965 al 1990, l'aumento del traffico al tunnel del Monte
Bianco è stato spaventoso, siamo passati dai 44mila transiti nel
1966, primo anno di esercizio completo del tunnel, ai 746mila
transiti del 1990, mentre al tunnel del G.S. Bernardo l'aumento è
stato limitatissimo; in 25 anni si è passati da circa 25mila Tir a
60mila Tir all'anno, quindi è stato un incremento molto
limitato.
Sono infatti circa 170 Tir all'anno che attraversano la Valle
del G.S. Bernardo contro i 2100 Tir al giorno che attraversano la
Valdigne e tutto il resto della Valle d'Aosta. In particolare
ancora, nel mese di gennaio 1991, se lo confrontiamo al gennaio
1990, abbiamo avuto un ulteriore incremento dell'8% del transito,
con una media giornaliera di 2137 camions.
Di fronte a questa situazione, che è sempre più preoccupante e
che si avvicina ormai ad un limite di saturazione dei transiti,
manca una iniziativa da parte della Giunta così come era stato
richiesto dal Consiglio; non è stata usata in nessun modo
l'occasione della circolare del Presidente della Giunta sul
traffico pesante per il 1991, non mi risulta che sia stata assunta
nessuna iniziativa per intervenire sulle agevolazioni tariffarie al
tunnel del Monte Bianco, in modo da scoraggiare questo traffico
pesante.
Era stato preannunciato vagamente nel mese di dicembre, quando
era stata discussa questa situazione, un disegno di legge da parte
della Giunta, che però non è mai arrivato sul tavolo dei gruppi
consiliari; siamo in una situazione di immobilità rispetto ad un
problema che sta diventando sempre più grave e che rappresenta un
costo pesantissimo per tutta la comunità valdostana, in termini di
inquinamento atmosferico, di inquinamento acustico, di salute della
popolazione e costo enorme anche in termini di costi sull'erosione
delle strutture.
Ci sono ormai degli studi a livello internazionale, che
dimostrano qual è la pesantezza dell'incidenza del traffico di Tir
sulle infrastrutture viarie, quali danni provoca questo traffico
che è pesantissimo: un solo Tir ha un effetto di danneggiamento
sulla sede stradale superiore al passaggio di 100mila automobili
del peso di una tonnellata. Questi sono i dati che si possono
facilmente commentare da soli.
Ci sono dunque dei problemi di rallentamento del traffico, di
pericolo, di incidenti, di morti; rispetto a questa situazione
abbiamo una crescente richiesta che sale dalle amministrazioni
comunali, dalle popolazioni, petizioni che si susseguono,
iniziative, ordini del giorno che vengono approvati, ma non ci sono
iniziative concrete. Quindi l'interpellanza chiede nuovamente,
visto che quella scadenza della fine del 1990 è stata superata da
tempo, di sapere che cosa la Giunta regionale intende fare anche
rispettando quelle che erano state le deliberazioni del Consiglio
regionale.
Presidente
- Ha chiesto di parlare il Presidente Bondaz,
ne ha facoltà.
Bondaz (DC)
- In relazione alla interpellanza si precisa
che una risposta concreta alle risoluzioni del Consiglio regionale
e alle petizioni popolari è costituita dalle seguenti iniziative,
collegate fra loro in termini di interventi immediati e di
alternative in prospettiva:
1 - un disegno di legge regionale preannunciato nella seduta del
19 dicembre 1990: "Provvedimenti concernenti il trasporto di merci
su strada nel rispetto della sanità e della sicurezza?; dopo un
primo esame della Giunta regionale, il provvedimento, assai
complesso ed articolato, è stato avviato con nota dell'11 febbraio
1991, prot. 776, al servizio legislativo, e prot. 777,
all'assessorato alle finanze per i pareri previsti dalla
procedura.
2 - in occasione della presentazione del progetto definitivo del
traforo del G.S. Bernardo, il giorno 8 aprile prossimo si terrà una
sessione speciale per il lancio di una iniziativa comunitaria, con
cui il transito delle merci nella Valle d'Aosta verrà posto
nell'attuale problema comunitario.
3 - a sostegno dei provvedimenti e delle iniziative predette,
sono stati avviati contatti e trattative con gli organi competenti
della direzione generale Cee per i trasporti, al fine di dare loro
una sede formale in ambito comunitario. Gli eventi del Golfo hanno
purtroppo impedito finora di formalizzare i nostri interventi, e
questo anche per motivi di opportunità, in quanto gli ambienti
comunitari erano assorbiti da questa vicenda.
4 - come già più volte comunicato, il calendario annuale per i
divieti della circolazione emanati dal Ministero non può essere
modificato dal prefetto, poiché l'articolo3 del codice della strada
dispone che il prefetto può sospendere la circolazione solo
conformemente alle direttive del Ministero.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Devo ribadire per l'ennesima volta una
insoddisfazione rispetto alle risposte della Giunta regionale nei
confronti di questo problema così importante. Qui si continua a
preannunciare un disegno di legge, speriamo che finalmente arrivi
all'esame del Consiglio; sarà poi da vedere cosa contiene questo
disegno di legge, sui cui contenuti finora non abbiamo avuto
nessuna indicazione, diventa difficile capire qual è la pregnanza e
la possibilità di incidenza di questo provvedimento, di cui da mesi
si parla, ma di cui non si conosce il contenuto.
Esistono strade percorribili per applicare ed ottenere una
disincentivazione del traffico dei Tir attraverso la nostra
Regione, che provoca ormai danni crescenti e solo più danni, però
queste scelte devono essere accompagnate da una volontà politica
reale molto ferma. A noi sembra che per ora questa forte volontà
politica non sia emersa.
Ci riserviamo comunque di seguire passo dopo passo tutti questi
impegni, che sono stati indicati dal Presidente della Giunta,
verificheremo il contenuto di questo disegno di legge,
verificheremo quali saranno queste iniziative che saranno
illustrate all'inizio del mese di aprile; esprimiamo però per il
momento, un giudizio negativo sulla lentezza e sull'insufficienza
delle scelte politiche da parte dell'amministrazione rispetto a
questo problema del traffico dei Tir.
***
