Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1274 del 6 giugno 1990 - Resoconto
OGGETTO N. 1274/IX - PROGETTO DI ALLARGAMENTO DELLA STRADA
COMUNALE PONTBOSET-COURTIL. (Interrogazione)
PRESIDENTE:
Do lettura dell'interrogazione presentata dal
Consigliere Riccarand, iscritta al punto 5 dell'ordine del
giorno.
INTERROGAZIONE
APPRESO che il Comune di Hône ha fatto redigere un progetto per
allargare la strada Pontboset-Courtil;
APPRESO ALTRESI' che tale progetto prevederebbe imponenti
murature di contenimento con costi elevati ed un notevole impatto
ambientale;
PRESO ATTO CHE molti abitanti di Hône hanno espresso
preoccupazione per un allargamento della strada che comporterebbe
danni ambientali;
IL SOTTOSCRITTO CONSIGLIERE REGIONALE
DEL GRUPPO "VERDE ALTERNATIVO"
INTERROGA
l'Assessore regionale ai Lavori Pubblici per sapere:
1) se è stato effettivamente presentato un progetto per
l'allargamento della strada Pontboset-Courtil e quali sono le
caratteristiche di tale progetto;
2) se è stato richiesto per tale opera un finanziamento
regionale;
3) che cosa intende fare per evitare un intervento
ambientalmente dannoso.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (DC):
Relativamente alla richiesta del Consigliere
Riccarand, che si riferisce al progetto di allargamento della
strada comunale Pontboset-Courtil, preciso quanto segue.
Entro il 31 ottobre 1989 da parte del Comune di Hône è stato
effettivamente presentato un progetto, con richiesta di
finanziamento FRIO, che ora fa parte del lotto di progetti che sono
all'esame della Commissione tecnico-economica. Le caratteristiche
di tale progetto consistono in un allargamento della strada sino a
5 metri.
C'è già un parere negativo dell'Assessorato ai Lavori Pubblici,
per motivazioni squisitamente tecniche. L'esame da parte del nucleo
di valutazione è tuttora in corso, ma, da informazioni che ho
richiesto e che mi sono state date, risulta che ci siano problemi
di impatto ambientale, dovuti alla previsione di muri di notevole
altezza. Questo è quanto devo dire al Consigliere Riccarand,
relativamente alla sua interrogazione.
La conclusione è che, visto come è il progetto, molto
difficilmente potrà proseguire nel suo iter di approvazione.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Ho chiesto la parola solo per dichiararmi
soddisfatto della risposta dell'Assessore ai Lavori Pubblici.
