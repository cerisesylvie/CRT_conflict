Classificazione
SPORT E TEMPO LIBERO
Infrastrutture ricreativo-sportive
Sport invernali



Oggetto del Consiglio n. 3551 del 17 aprile 2024 - Resoconto
OGGETTO N. 3551/XVI - Interpellanza: "Valutazione
dell'opportunità di adeguare il calendario di apertura delle
stazioni sciistiche valdostane in relazione alle precipitazioni
nevose della stagione invernale".
Bertin (Presidente) -
Punto n. 34. Ha chiesto la parola
il consigliere Aggravi, ne ha facoltà.
Aggravi (RV) -
L'interpellanza cita tra le premesse un
articolo apparso il 3 aprile scorso, ma in linea generale potremmo
dire, al di là della notizia, che ha l'obiettivo di cercare di fare
un po' il punto della situazione per lo stato di aggiornamento
attuale dei dati relativamente all'andamento della stagione
invernale per quello che riguarda i risultati delle piccole e medie
stazioni sciistiche. All'interno dell'articolo, come anche in altre
notizie di stampa, si riportavano i buoni risultati di alcune
stazioni, anche con delle percentuali di un certo tipo e altre,
come, ad esempio, il caso di Chamois, in cui invece vi erano dei
cali rispetto all'anno precedente, tra le buone stazioni si
citavano per l'appunto Crévacol, Cogne e Torgnon.
L'obiettivo è porre quattro domande, la prima è: "quali siano i
dati completi, ad oggi quantificati, delle piccole e medie stazioni
sciistiche in termini di fatturato e primi ingressi al termine
della stagione invernale", almeno per quello che è possibile oggi
avere, ed eventualmente, essendo una domanda puntuale su cui si
citano numeri, ben vengano poi eventualmente anche integrazioni al
di fuori della risposta da parte dell'Assessore; la seconda magari
è un pochettino più ampia, però se vogliamo, interessante e direi
perché: "quali siano le principali particolarità, al di là di
quanto rappresentato nel già citato articolo, che hanno
caratterizzato i risultati positivi o quelli negativi di ogni
stazione", ad esempio, in questo caso si sa che, rispetto
all'ultima stagione, la neve è stata molto buona sul lato
occidentale della Valle, mentre un po' meno sulla parte meridionale
e orientale, infatti citavo il caso di Chamois, perché, ad esempio,
la problematica neve sui risultati di quella stazione ha inciso, ed
eventualmente se ci sono anche delle situazioni positive che
caratterizzano maggiormente alcuni risultati, quindi lo chiediamo
con la seconda domanda. La terza domanda, se vogliamo, è più una
domanda che apre a una prospettiva, magari anche un po' se vogliamo
provocatoria, ma cercherò di spiegare la
ratio
che c'è
dietro: "se alla luce delle condizioni della neve e delle relative
precipitazioni registrate nel corso della stagione invernale, si
intenda, di concerto ovviamente con i gestori delle singole
stazioni (siano esse medio-piccole o grandi), valutare
l'opportunità per la prossima stagione di rivedere e/o adeguare il
calendario di apertura delle stesse, ovvero valutare l'opportunità
di prolungarne l'apertura in caso di presenza di soddisfacenti
condizioni della neve".
Come abbiamo potuto purtroppo verificare con quanto avvenuto nel
Covid, l'apertura e soprattutto la programmazione del periodo di
apertura e di gestione di una stazione non è un qualcosa che si
risolve con un semplice
on-off
, anzi, c'è una programmazione
e una preparazione che non interessano soltanto le condizioni della
neve o climatiche, ma sono fatte anche di manutenzione, di
preparazione, di contrattualistica dei dipendenti e di lavori
programmati un anno per l'altro. Quello che chiediamo
sostanzialmente è - magari ci sono già state delle valutazioni
fatte con i gestori degli impianti - di poter eventualmente
valutare già un anno per l'altro delle modifiche o comunque anche
degli spazi evolutivi, ripeto, noi citiamo un anno per l'altro, ma
in realtà bisogna guardare forse anche con un po' più di
prospettiva rispetto a un'evoluzione climatica che non è sempre
negativa nei confronti della neve, perché vediamo che qualcosa sta
arrivando anche in questo periodo. È più di prospettiva, se
vogliamo, rispetto alla gestione passata.
In ultimo, considerato che tra i risultati l'Assessore
sicuramente parlerà molto delle piccole stazioni, e le abbiamo
citate, capire se ci sono già eventualmente delle valutazioni circa
l'eventualità, o comunque dei primi ragionamenti, per revisionare
l'attuale quadro normativo adottato a sostegno delle piccole
stazioni sciistiche e magari delle prime valutazioni che possano
essere utili non soltanto al Governo, ma anche ai gruppi, a chi ha
partecipato nelle Commissioni al lavoro di quella legge, per fare
delle valutazioni di prospettiva, perché anche in questo caso avere
una visione corta da un anno all'altro è sbagliato, dobbiamo
considerare anche qui una programmazione, perché non è solo una
questione di clima, non è solo una questione di lavori, perché
giustamente i lavori non si risolvono nei dodici mesi, ma anche di
prospettiva di quello che si può o non si può magari fare, poi
molto andrà anche caso per caso, perché su alcune stazioni si
possono fare dei ragionamenti e su altre meno, però la volontà era
fare un po' un primo punto della situazione rispetto a quello che è
avvenuto e che potrebbe avvenire relativamente all'industria dello
sci in Valle d'Aosta.
Presidente -
La parola all'assessore Bertschy per la
risposta.
Bertschy (AV-VdA Unie) -
Grazie per l'iniziativa che ci
dà modo di fare alcune riflessioni ormai a fine stagione, salvo
Cervinia, sul settore nel suo complesso, in particolare
sull'attenzione che il Consiglio regionale ha dato in questi anni
anche sulle risorse che ha dedicato alle piccole stazioni,
ritenendo centrale il lavoro che possono svolgere per lo sviluppo
delle comunità.
Rispetto alla prima domanda, magari mi limito ad alcuni dati e
poi le darò una tabella, così che avrà più comodo da confrontare,
però direi che, prendendo in esame l'ultima stagione buona, anche
se incompleta, che era quella del 2019-2020, che poi si è chiusa,
possono comunque venire fuori alcuni dati interessanti. Ci sono
stazioni che hanno un andamento costante, poi ci possono essere
delle piccole modifiche, e ci sono invece stazioni che sono
cresciute e altre che invece hanno veramente fatto un passo
indietro. Speriamo poi nella seconda parte della risposta di
trovare i rimedi per ritornare a farle lavorare nell'interesse
delle comunità, però direi tra queste i cui dati molto importanti
quest'anno sono stati citati più volte c'è Crévacol ma direi anche
Antagnod, che ha fatto un ottimo risultato e si è confermata sui
livelli della stagione 2019-2020. Citerei anche una stazione che
meno viene considerata, ma anche Rhêmes è una stazione che sta
comunque crescendo nel suo fatturato e nel suo piccolo anche
Valgrisenche, rispetto a quella stagione 2019-2020, ha praticamente
raddoppiato l'incasso, poi stiamo parlando di numeri diversi, però
sono stazioni che hanno avuto una reazione ma anche avuto una
crescita nel corso degli anni.
La stazione più in difficoltà in questo momento è Champorcher, è
una stazione che forse più di altre ha pagato la mancanza di neve,
la mancanza di possibilità di iniziare la stagione al momento
giusto, che sono le feste di Natale, se si può l'Immacolata ma
sicuramente le feste di Natale, e quella stazione, direi anche con
Estoul, è la stazione che ha avuto, rispetto ai dati di quella
stagione là, i dati che devono più metterci in condizione di dare
delle risposte sia a noi negli interventi d'investimento previsti,
ma soprattutto le comunità per cercare di organizzare un prodotto,
perché se è vero che alcune stazioni hanno avuto la possibilità di
avere la neve, Crévacol lo abbiamo detto più volte, è vero anche
che sono stazioni che in questi anni hanno lavorato per cercare di
costruire anche qualche cosa di complementare, una propria identità
e questo deve essere il patrimonio delle comunità, di tutti gli
attori delle comunità, che devono cercare di collaborare insieme
alle società e all'Amministrazione per fare questo lavoro. Questi
dati glieli fornirò, però credo che guardando un andamento di due,
tre, quattro anni, è più semplice capire chi sta funzionando o
comunque chi ha preso una strada e chi invece la strada l'ha un po'
persa, perché da una stagione all'altra i + 13, + 20, + 25, + 50
possono essere legati a qualche giorno in più di apertura o a
qualche week-end di sole rispetto all'anno prima, che vi era brutto
tempo, invece nella media di 3-4 anni si cominciano a vedere dei
trend o in un senso o nell'altro.
Sotto questo profilo, sui dati poi ci torneremo, però la cosa
che sicuramente ha appesantito, e così prendo ad esempio due
località... il risultato, per esempio, di Champorcher è l'assenza
di un impianto di innevamento che sia in grado di dare una risposta
robusta nel momento di partenza della stagione, è una stazione che,
tra l'altro, rischia di non riuscire neanche a dare un minimo di
prodotto se non nevica, tant'è vero che quest'anno per una buona
parte dell'inizio della stagione ha funzionato semplicemente
l'impianto del Baby e questo ha dato veramente poca risposta.
Gli investimenti quindi sono importanti, sono importanti lì,
sono importanti a Estoul, sono importanti al Weissmatten,
nell'assestamento stiamo cercando di costruire insieme come
maggioranza e come Governo delle risposte per le piccole stazioni
che vadano a completare il ragionamento che stiamo facendo tutti
quanti sulla legge 31 e che sta cominciando a dare i suoi
risultati. Se devo citare le particolarità, sono: da un lato, la
capacità in un momento di neve di stazioni come Crévacol e Antagnod
di mettere a valore un servizio che però è già stato costruito,
quindi la capacità di valorizzare quello che è già stato pensato in
precedenza; in altre stazioni la difficoltà in questo momento a
superare i momenti di mancanza di neve, con impianti d'innevamento
un po' più performanti che permettano, nelle poche giornate di
freddo di quell'inizio stagione, di dare la migliore risposta
possibile, ovviamente oltre che agli impianti, ci vanno sufficienti
riserve d'acqua o impianti di bacini di accumulo o posti di
prelevamento che possano dare questa risposta.
Per quanto riguarda la domanda n. 3: "se alla luce della
condizione della neve si intende rivedere un po' un programma di
utilizzo della stagione", io credo che bisogna essere, in un
momento come questo, sicuramente flessibili; nella flessibilità
però bisogna anche avere la capacità di analizzare il servizio che
si costruisce tutti insieme, perché le stazioni funzionano come un
complesso che ha bisogno dei servizi di ricettività, ha bisogno dei
servizi che stanno nel comprensorio e di tutta un'altra serie di
organizzazione che non dipende esclusivamente dal voler tenere
aperto o chiuso, compresi i contratti dei dipendenti, che a volte
poi o vanno verso altre posizioni di lavoro o hanno preso altri
impegni, quindi nella flessibilità bisogna cercare sicuramente di
avanzare un po' nella stagione, perché ormai anche questo è un
trend, nevica sempre più avanti, sapendo bene che a un certo punto
però le persone si dirigono verso altri lidi, non è detto che la
stazione aperta attiri dei turisti e non è detto che se poi non si
organizzano nella maniera giusta i servizi, poi si ottengano dei
risultati. Io, anche un po' a nome della società, sono aperto a
fare dei ragionamenti e quest'anno lo si è visto, perché la
stagione doveva chiudere prima, è arrivata la neve e l'abbiamo
tirata fino a Pasqua, sfortunatamente abbiamo preso tre week-end
sempre di brutto tempo e Pasqua bruttissimo, quindi non è stata
premiata dal tempo questa scelta, però ha dimostrato già una certa
flessibilità. Bisognerà studiare qualcosa a questo riguardo anche
rispetto ai contratti dei dipendenti, magari in questa fase anche
ragionando proprio su una certa flessibilità e richiedendo una
certa flessibilità.
Ultima domanda: "se in vista della prossima stagione si tenga
opportuno modificare l'attuale quadro normativo". Siamo al secondo
anno della legge sulle piccole stazioni e l'anno prossimo sarà il
terzo. Ci eravamo dati tre anni per cominciare a fare delle
analisi, gli accordi di cooperazione di quest'anno sono stati
accordi molto più solidi di quelli degli anni passati, noi
registriamo che anche la collaborazione tra società di impianti e
località è migliorata, quindi, rispetto alla legge di sostegno, io
mi darei il tempo per completare questo triennio.
Allo stesso tempo però è necessario rispondere, con gli
investimenti che servono nelle piccole stazioni, non ne facciamo
una questione di maggioranza perché più volte è stato sollecitato
da tutto il Consiglio tutto questo aspetto, quindi in questa
direzione bisogna andare, cercando però di finalizzare le risorse
agli obiettivi principali, che sono gli innevamenti, le
riconversioni dove sono utili a mantenere un prodotto di stazione e
cominciare a traguardare anche un po' a quello che può essere il
prodotto estivo, che anche nelle piccole stazioni può essere
determinante per allungare, migliorare e rendere completare
l'offerta dei servizi turistici.
Presidente -
Per la replica, la parola al consigliere
Aggravi.
Aggravi (RV) -
Sicuramente è positivo, e lo dico come
nota positiva, il fatto che i dati che ci fornirà sono su una serie
storica, nel senso che effettivamente anche alcuni dati - però
volevo prima vedere che cosa mi rispondeva e quindi non l'ho detto
in premessa - che sono stati riportati in quest'articolo citato e
anche in altri si limitano a un confronto anno su anno, che poco
senso hanno al netto degli ultimi anni che sono stati anche
funestati da situazioni eccezionali che non permettono magari una
più completa analisi, occorre comprendere effettivamente
l'andamento dei risultati delle varie stazioni proprio per limitare
eventi particolari che hanno inciso sui risultati.
Il problema neve e della gestione della neve è sì un problema
importante ma - e giustamente l'ha detto anche lei -, al di là
della neve, al di là banalmente degli sci e dell'impianto di
risalita, bisogna costruire dell'altro intorno, perché altrimenti
non basta e avremmo trovato la soluzione a tutto. Alcune località,
senza voler citare nulla, forse hanno la necessità che anche
l'attore privato si faccia avanti, magari non tanto direttamente
alla questione legata dell'impianto, ma a quello che ci sta
intorno, perché giustamente è un sistema che regge sul complessivo
delle attività, perché se poi non ho posti dove dormire o dove fare
ristorazione e quant'altro, è inutile che io pensi di avere dei
risultati di un certo tipo.
La terza domanda era quella un pochettino più provocatoria e un
pochettino più di prospettiva, è vero che poi c'è anche una parte
di aleatorietà, che non dipende ancora da noi, che è quella
dell'andamento del tempo, lei giustamente ha citato i week-end che
con una legge quasi di Murphy sono stati peggio di quelli
precedenti, però comunque già un primo esperimento di flessibilità
si può dire che c'è stato, come c'è già stato anche negli anni
precedenti e forse un ragionamento più complessivo per i prossimi
anni potrà essere fatto.
Ben vengano anche i ragionamenti al netto del raggiungimento
dell'età del triennio per la legge dei piccoli impianti, però se si
parla in particolare dell'innevamento, delle
riqualificazioni/sostituzioni in alcuni casi, anche la prospettiva
di ragionare sull'estate e magari sull'intera stagione, nel periodo
in cui magari si possono aprire delle opportunità, soprattutto a
favore delle piccole stazioni che possono appunto essere anche
competitive dal punto di vista del prezzo... forse sono i tre
ambiti su cui poter ragionare e fare una valutazione più
complessiva.
Attendiamo poi in ultimo il passaggio che lei ha fatto
sull'assestamento in modo tale da poter capire un po' meglio quando
arriveranno le relative proposte di legge relativamente a quello
che lei preannunciava.
