Classificazione
CREDITO


Resoconto integrale del dibattito dell'aula
Oggetto del Consiglio n. 1204 del 8 marzo 1995 - Resoconto
SEDUTA ANTIMERIDIANA DELL'8 MARZO 1995
OGGETTO N. 1204/X Iniziative della Giunta regionale in ordine
agli accertamenti effettuati dall'Ispettorato di vigilanza della
Banca d'Italia sulla Banca della Valle d'Aosta. (Interpellanza)
Interpellanza Rammentando l'interpellanza presentata il 14
settembre 1994 riguardo un accertamento compiuto dall'Ispettorato
di Vigilanza della Banca d'Italia;
Preso atto della risposta interlocutoria resa in Consiglio dal
Presidente della Giunta regionale con cui si rinviava a due o tre
mesi successivi una definitiva, esauriente presa di posizione sulle
problematiche emerse;
Rilevato che a cinque mesi di detta affermazione nulla è stato
ancora relazionato in Consiglio regionale e quindi non sono note le
determinazioni del Ministero del Tesoro sulle proposte
sanzionatorie richieste dall'Istituto di Vigilanza, né sull'attuale
"stato" della gestione della Banca della Valle d'Aosta;
Ricordando, in particolare, che nel rapporto ispettivo della
Banca d'Italia veniva tra l'altro testualmente riportato quanto
segue: "... nonostante l'urgenza (il Consiglio di Amministrazione),
aveva trascurato di dare tempestivamente idonea sistemazione
logistica e funzionale agli uffici della sede aziendale, che
avrebbero dovuto essere insediati nell'immobile "ex-albergo
Alpino", la cui opera di ristrutturazione era stata da tempo
interrotta per il sopraggiungere di vincoli di edificabilità.
Inoltre, detto organo aveva modificato, quando erano già emerse le
circostanze che impedivano il proseguimento dei lavori, una delle
clausole contrattuali che, successivamente, veniva richiamata dalla
controparte per opporsi alla richiesta di recesso e di restituzione
dei capitali investiti nel ripetuto cestite (Lire 2.730
milioni)";
il sottoscritto Consigliere regionale
Interpella
il Presidente della Giunta regionale per sapere
1) se il Presidente della Giunta regionale, nelle sue funzioni
di legale rappresentante dell'ente proprietario della maggioranza
delle azioni, ha dato disposizioni precise al Presidente del
Consiglio di Amministrazione della Banca della Valle d'Aosta per
sanare quanto accertato dall'organo di vigilanza (Banca d'Italia)
e, in caso affermativo quali provvedimenti l'organo esecutivo della
Banca ha posto in essere;
2) se il Presidente della Giunta regionale ha disposto opportuni
interventi dei rappresentati della Regione in seno al Consiglio di
Amministrazione di FINAOSTA e Banca della Valle d'Aosta per la
restituzione dei capitali investiti nell'ex-albergo Alpino;
3) se la Giunta regionale ha impartito disposizioni ai
rappresentanti della Regione in seno a Banca della Valle d'Aosta
per rilanciare il ruolo e gli obiettivi strategici dell'Istituto di
Credito regionale.
F.to: Bich
Presidente Ha chiesto la parola il Consigliere Bich.
Bich (APA) Per la verità avevo già presentato una interpellanza
per il precedente Consiglio, che concerneva questo argomento,
interpellanza che non fu inoltrata alla discussione del Consiglio
perché ai sensi del Regolamento interno non era formulata nel modo
più adeguato. Fin qui me ne faccio un po' una colpa, in effetti la
mia consuetudine alle interpellanze è così scarsa, che la forma non
era quella confacente. Però il Presidente del Consiglio mi aveva
cortesemente risposto dicendo che sarebbe stata comunque mandata
avanti l'interpellanza alla Giunta regionale, perché in caso ci
fosse stata un'argomentazione in risposta, questa potesse avvenire
in forma di risposta scritta ai quesiti posti.
In effetti ho ricevuto nei giorni scorsi, il 17 febbraio, una
nota dell'Assessore Lévêque, che coglie senz'altro molti aspetti
dell'interpellanza inoltrata alla Presidenza del Consiglio. Coglie
degli aspetti, però, che sono di difficile lettura per chi non è
avvezzo al linguaggio un po' critico del funzionario di banca o
dell'addetto ai sistemi creditizi, quindi è difficile individuare
sotto questo linguaggio una vera e propria volontà politica.
Giacché noi siamo degli operatori politici come consiglieri
regionali, quindi svolgiamo una funzione ispettiva politica, ho
cercato di riformulare l'interpellanza, proprio per avere delle
risposte nel senso politico. Quindi la parte tecnica è senz'altro
di pregio, però tradisce alcune lacune, fa vedere alcuni buchi
neri, dove non si risponde alla richiesta di delucidazioni di
carattere politico amministrativo.
Una di queste è da individuarsi senz'altro sulla strategia della
Banca della Valle d'Aosta, cioè che tipo di strategia si vuole
attuare, ben sapendo che quando fu istituita la Banca della Valle
d'Aosta si diceva - prendo a riferimento la relazione alla legge
istitutiva del 10 giugno 1987 - che in Valle d'Aosta i tassi
bancari sono altissimi e che nel periodo 1981-1985 hanno strozzato
l'attività economica perché erano praticati con difficoltà dalle
aziende. Nel contempo si manifestava una disponibilità finanziaria
della Regione in presenza di quote di assegnazione statale, cioè le
quote finanziarie assegnate dallo Stato, ai sensi della legge n.
690 del riparto fiscale, erano tali che potevano essere utilizzate
come volano per il credito.
Si aggiungeva che la costituzione di un istituto di credito
regionale avrebbe favorito la creazione di un indirizzo adottato
negli ultimi tempi dalla Finanziaria regionale, cioè si diceva che
la Finanziaria regionale assumeva in sé stessa in quel momento
spesso le funzioni di banca, sganciando quegli aspetti puramente
legati alla raccolta del credito e all'individuazione di filoni di
investimento, propri di un istituto bancario, attuando un circolo
virtuoso tale che potesse dare delle funzioni più armoniche e più
specifiche da una parte, alla Finanziaria regionale, dall'altra,
all'Istituto di credito regionale.
Si diceva ancora che la Finaosta, promuovendo iniziative nei
settori di intervento previsti dalla Regione, partecipando al
controllo delle attività delle aziende, poteva assumere una sua
connotazione più strettamente legata al finanziamento di attività
produttive, ma che sostanzialmente l'Istituto di credito regionale,
cioè la nuova Banca locale della Valle d'Aosta aveva la funzione -
leggo testualmente - di "aumentare la concorrenzialità del sistema
bancario operante in Valle e stimolare le banche ad offrire servizi
migliori e a prezzi più competitivi, in modo da permettere
all'imprenditore locale un maggiore e migliore utilizzo del credito
per la trasformazione, la ristrutturazione, il potenziamento delle
aziende, in ultima analisi per garantire un migliore sviluppo
armonico dell'intero sistema locale".
Ho voluto leggere questi passaggi, perché lì erano individuati
gli obiettivi politici.
Oggi, viceversa, riscontriamo delle notevoli carenze;
consterebbe prima di tutto che l'organo di vigilanza abbia rilevato
alcuni aspetti d'altronde ripresi anche dall'interpellanza, che
andavano in qualche modo sanati. Non si è detto che la prima
sanatoria era il pagamento da parte dei membri del consiglio di
amministrazione di un'ammenda di 12 milioni; ciascun consigliere di
amministrazione della banca ha dovuto pagare per queste discrasie
dell'Istituto di credito 12 milioni a cranio per sanare
l'irrogazione di una sanzione fatta dal Ministero del tesoro. Poi
si dice nella risposta scritta inviatami dall'Assessore che,
facendo seguito alle ingiunzioni di Bankitalia, su invito della
Regione, in accordo con gli altri azionisti bancari - che sono, se
non sbaglio, CRT e Banco dei Paschi - il consiglio di
amministrazione nella seduta del 29 dicembre ha deliberato un
diverso assetto degli organi gestionali della società e una
revisione dei poteri e delle regole operative, in modo da conferire
ai partner tecnici le maggiori responsabilità gestionali e
mantenere alla Regione il potere di indirizzo strategico e di
controllo, recependo in tal modo anche le indicazioni dell'organo
di vigilanza.
Cosa è successo in definitiva? Che le deleghe attribuite dal
consiglio di amministrazione al soggetto delegato sono andate ad un
rappresentante che è anche consigliere della Cassa di Risparmio di
Torino, cioè abbiamo delegato a gestire la Banca della Valle
d'Aosta un consigliere di amministrazione della Cassa di Risparmio,
creando non dico un conflitto di interessi, ma certamente venendo
meno a quei principi a cui accennavo un momento fa, che
presiedevano la formazione della banca, che erano quelli di
aumentare la concorrenzialità fra le banche. Ma che tipo di
concorrenzialità aumento, se chi gestisce la Banca della Valle
d'Aosta è già importante riferimento all'interno della Cassa di
Risparmio di Torino, che è un istituto di credito operante in Valle
d'Aosta? Come si concilia questo con la delega di fatto alla Cassa
di Risparmio di seguire la parte tecnica gestionale della banca
stessa? Mi sembra che in questo senso si esprimano chiaramente
delle incompatibilità.
Si era detto - perché questo fa seguito fra l'altro ad un'altra
interpellanza di pari argomento, presentata circa 6 mesi fa - che
si sarebbero sanate sia le carenze gestionali che, soprattutto nel
merito, prendendo dei provvedimenti reali, effettivi, le passività
che si erano manifestate; ma sembrerebbe che la formulazione del
nuovo bilancio evidenzi addirittura dai 3 ai 4 miliardi di passivo,
quindi ci presenteremmo già con un bilancio con 3-4 miliardi in
rosso.
Sono un po' queste... come? Come quali fonti? Cioè, fonti
intorno al pluriespressivo mondo tecnico bancario che c'è in Valle
d'Aosta? Non è che ce ne sono di diversi tipi, se mi chiede nome e
cognome, posso anche darle questo, però ho attinto nell'ambiente
bancario.
Vorrei sapere, quindi, se questa è una situazione che esamina la
realtà, o se viceversa queste sono fonti sbagliate; può darsi,
Presidente, che queste siano fonti inattendibili, ma ne dubito.
Chiedo di conseguenza che mi vengano date delle risposte politiche
su quanto richiesto.
Si dà atto che alle ore 10,28 assume la Presidenza il
Vicepresidente Viérin Marco.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Intervengo per chiarire, anzitutto, alcuni
aspetti di carattere generale, lasciando al Presidente
eventualmente l'integrazione della risposta.
Vanno distinti, come in tutte le aziende, quelli che sono gli
aspetti gestionali dagli aspetti di indirizzo e di tipo politico.
Per quanto riguarda la visita ispettiva della Banca d'Italia, i
principali rilievi che sono stati esposti erano di carattere
tecnico-gestionale bancario, ed attenevano alle modalità con cui
erano state iscritte alcune poste contabili, agli aspetti legati al
cosiddetto "merito creditizio", alle divergenze temporali che il
gruppo ispettivo aveva evidenziato rispetto alla registrazione di
alcune partite cosiddette "incagliate" o "in sofferenza". Questo
genere di irregolarità, così come riscontrate dalla Banca d'Italia,
sono state oggetto di una risposta da parte dell'organo collegiale
della Banca della Valle d'Aosta già nell'autunno scorso, e di
questo si era parlato in questo Consiglio in occasione di una
precedente interpellanza del Consigliere Bich.
A questa risposta erano seguite da parte dell'Istituto di
vigilanza alcune verifiche, che hanno trovato nella risposta una
corrispondenza, alcune altre verifiche che hanno fatto permanere da
parte dell'Istituto di vigilanza parte delle osservazioni che erano
state fatte e che quindi sono state inoltrate - come prevede la
legge - al Ministero del tesoro, il quale per prassi a certe
tipologie di irregolarità provvede nel comminare delle sanzioni
amministrative, ovvero delle multe, ai membri degli organi
amministrativi.
Per quanto riguarda però gli aspetti tecnico-gestionali
osservati dall'Istituto di vigilanza, già nella mia lettera è stato
evidenziato, in base a quanto disposto dallo stesso organo
amministrativo della Banca della Valle d'Aosta, cosa è stato posto
in essere dal punto di vista gestionale, bancario, già nei mesi
scorsi. Lo ripeto, perché, visto che la lettera è giunta solo al
Consigliere Bich, è giusto che tutto il Consiglio ne venga a
conoscenza.
Rispetto alle irregolarità accertate dall'organo di vigilanza,
la Banca della Valle d'Aosta ha provveduto ad una revisione
straordinaria delle pratiche del comparto edile, con il riesame di
96 dossier; alla revisione delle pratiche in arretrato - la Banca
d'Italia sollecitava una revisione di partite incagliate, cioè di
pratiche vecchie che erano ferme - con il conseguente riesame di
163 pratiche su 302 giacenti all'epoca dell'ispezione;
all'inserimento a decorrere dal 1° gennaio 1995 della Banca della
Valle d'Aosta nel sistema centrale dei rischi, che è quel sistema
informatizzato che consente di avere in rete le posizioni di
rischio delle diverse imprese sui diversi istituti di credito, per
consentire una più precisa valutazione del rischio all'atto
dell'acquisizione degli impieghi, soprattutto quelli di importo
minore; l'utilizzazione, con i dovuti accorgimenti, di uno
strumento informatico - software - in uso alla Banca Ambroveneto,
al fine di ottenere un monitoraggio puntuale dei rischi creditizi
in essere e di evidenziare con dati oggettivi i rapporti più
delicati con la clientela, per poter raggiungere parametri di
normalità per quanto riguarda gli affidamenti e i rischi.
Infine, il Consiglio ha provveduto, per ottenere una maggiore
diversificazione del rischio, ad attivare azioni di sviluppo in
altri settori, poiché una delle osservazioni dell'organo di
vigilanza era un eccessivo sbilanciamento dell'istituto bancario
verso alcuni settori economici, in particolare il settore edile;
settore che ha conosciuto un periodo di difficoltà particolare, che
non ha coinvolto solo la Banca della Valle d'Aosta, ma che ha
creato condizioni di tensione creditizia anche sulle posizioni
presso gli altri istituti bancari della Valle d'Aosta.
Per cui, per ottenere questa diminuzione del rischio di impiego,
si è provveduto ad una diversificazione di azioni di sviluppo nei
settori dell'agricoltura, dell'alimentare, del commercio, della
cooperazione.
É stata avviata, proprio su preciso input dell'Amministrazione
regionale, una ridefinizione della struttura organizzativa interna,
oggetto anch'essa di un rilievo da parte dell'organo di vigilanza,
attraverso il supporto di una società specializzata a livello
nazionale in organizzazione delle aziende bancarie, al fine di
implementare un nuovo assetto organizzativo e nuove procedure e
meccanismi operativi più precisi della banca.
Risulta a chi parla che la prima fase di questo lavoro di
analisi e progetto di riorganizzazione sia stato completato con la
fine del mese di gennaio, ed attualmente all'interno dell'azienda
sia in corso l'attuazione di questa prima fase di riorganizzazione
discendente da questo intervento, fra l'altro, mi risulta con un
buon assorbimento da parte delle stesse strutture interne delle
nuove linee organizzative predisposte.
Questo per quanto attiene agli aspetti gestionali, che in parte
erano attivabili nel giro di poche settimane; altri invece
richiedono del tempo, per cui faccio subito una digressione
rispetto a quanto diceva il Consigliere Bich sui possibili
risultati dell'esercizio 1994. I casi sono due: se la situazione,
evidenziata da Bankitalia, rappresentava in effetti una situazione
in cui contabilmente erano stati evidenziati in ritardo - cioè sul
bilancio 1993 - degli effetti negativi generatisi nel 1994, a
questo punto adempiere all'osservazione dell'Istituto di vigilanza
non significa altro che riconsiderare le posizioni debitorie e
prendere atto delle opportune conseguenze in termini di
contabilizzazione delle diverse partite.
Ora i dati ufficiali sul bilancio di previsione del 1994 non
sono ancora a disposizione del sottoscritto, di qualcun altro
evidentemente sì; quello che però è evidente è che mettere mano ad
una situazione in cui vi sono delle partite che erano
contabilizzate in un modo, evidenziate in un modo, cioè partite
senza problemi o semplicemente incagliate, nel momento in cui si
fosse definito che quelle partite sono partite invece con un grado
di rischio differente, cioè partite in sofferenza, a questo punto
il riscontro contabile deve essere predisposto, altrimenti quello
che è stato evidenziato rispetto al 1993 non sarebbe stato corretto
e sarebbe evidenziabile anche per il 1994.
Quindi i risultati precisi del 1994 non sono ancora noti, quello
che l'Amministrazione ha chiesto all'organo amministrativo della
banca è di adempiere subito agli aspetti evidenziati anche dal
punto di vista gestionale e contabile della Banca d'Italia, in modo
da chiudere con l'esercizio 1994 eventuali posizioni di anomalia e
presentare la banca all'esercizio 1995 pulita di tutte le posizioni
di rischio. Questo può anche generare una posizione reddituale
specifica per il 1994 di particolare difficoltà.
Per quanto riguarda le linee di intervento più generale, quindi
non solo di tipo gestionale, mi richiamo a quanto letto da Bich e a
quanto scritto da me nella lettera, al punto 2, e cioè: la Regione
ha, dopo un'approfondita analisi delle risultanze dell'ispezione e
della situazione della banca, optato per una scelta di fondo di
tipo politico, che non inficia quelle che sono le grandi linee e le
grandi motivazioni che stavano alla base della costituzione della
banca, cioè principalmente il reimpiego in Valle del risparmio
valdostano, una funzione calmieratrice sui tassi e un'attenzione
strategica di questa azienda bancaria ai problemi interni alla
banca. Quello che però è diverso è l'aspetto strategico
dall'aspetto gestionale.
Ora noi abbiamo in questa azienda dei partner tecnici, che di
mestiere fanno banca, e probabilmente parte dei guasti che oggi
sono stati evidenziati dall'ispezione e dai risultati contabili
della banca derivano da una eredità, dovuta ad una gestione troppo
politico-regionale e troppo poco tecnico-gestionale della
banca.
Quella scelta che è stata fatta è una scelta in cui si separa
nettamente quello che è l'indirizzo e il controllo strategico, che
deve rimanere della Regione, per conseguire le finalità di cui si
diceva prima, con invece la gestione operativa che deve essere una
gestione tecnica, capace di tradurre correttamente in azioni
aziendali e bancarie le linee di indirizzo che la Regione,
l'azionista di maggioranza, definisce.
Con questa premessa è assolutamente coerente la scelta fatta a
fine dicembre, cioè mantenere in capo al consiglio di
amministrazione le principali funzioni e le competenze strategiche
decisionali, oltre che naturalmente la maggioranza dei membri di
nomina della Regione. Viceversa, rivedere quelle che sono la
composizione del comitato esecutivo e le deleghe al direttore e
all'amministratore delegato; deleghe ridotte rispetto al passato
all'amministratore e al direttore, soprattutto per quanto attiene
al massimale di concessione del credito in piena autonomia,
rimandando invece al comitato esecutivo il grosso delle competenze
operative, comitato esecutivo composto anche dal rappresentante
regionale che ha la funzione di presidente, e composto da un
rappresentante degli altri due azionisti, creando così un sistema
di responsabilità congiunte, in cui per gli aspetti gestionali
operativi ha una predominanza la presenza tecnico-bancaria non solo
della CRT ma di entrambi i partner della banca, e per quanto
riguarda invece gli orientamenti strategici hanno una larga
predominanza la presenza e il peso regionale.
Quindi non abbiamo affatto delegato a gestire la Banca della
Valle d'Aosta un membro della CRT; la vera gestione - quella
strategica - è nell'organo collegiale del consiglio di
amministrazione, quella operativa è prevalentemente in mano al
comitato esecutivo, di cui fa parte un membro della CRT, un membro
designato dal Monte dei Paschi e il presidente della banca che è
designato dalla Regione, mentre funzioni meramente esecutive e
operative di direzione della banca sono affidate al direttore
generale, che temporaneamente - fino alla approvazione del bilancio
- ha anche la delega di amministratore.
Credo che questa scelta risponda a dei criteri corretti e
moderni della presenza pubblica nelle aziende, perché non possiamo
essere liberisti solo quando fa comodo e non esserlo quando invece
fa comodo fare il contrario. La Regione, se è giusto che abbia uno
strumento importante come questo, è anche giusto che lo orienti, lo
caratterizzi, lo mantenga con una sua peculiarità in un mondo in
cui vi sono altri soggetti, ma non è giusto che uniformi delle
regole che sono aziendali e di gestione aziendale a regole di tipo
diverso, che poi in un'azienda delicata come l'azienda bancaria
possono costare delle conseguenze gravi non solo sul piano
gestionale a breve termine, ma poi sul piano strategico a lungo
termine.
Una delle finalità enunciate dal Consigliere Bich, riprendendo
la relazione istitutiva della legge sulla banca, è la funzione di
calmieratrice dei tassi: certamente questa era ed è una delle
funzioni, ma chiunque esamini una situazione come quella del
settore creditizio in Valle d'Aosta si può facilmente rendere conto
che una funzione calmieratrice sui tassi di interesse, cioè sul
costo del prodotto-servizio che la banca vende, che è il denaro, è
funzione della situazione gestionale dell'azienda. Un'azienda è in
grado di far pagare tanto meno il suo prodotto, quanto più ha una
struttura del conto economico che consente di farlo.
Evidentemente, quell'orientamento resta un orientamento a medio
termine perché, date le dimensioni della struttura bancaria e le
dimensioni dei suoi competitori locali, oggi voler praticare delle
condizioni che siano inferiori a quelle che praticano gli altri,
significa generare delle perdite. Questo per un semplice motivo: le
dimensioni aziendali della Banca della Valle d'Aosta, che sono
quelle di un'azienda giovane e di dimensioni non comparabili agli
altri competitor sul mercato, Banca S. Paolo, Cassa di Risparmio,
Credito italiano; credo che non sfugga a nessuno la differenza
dimensionale operativa.
L'obiettivo, quindi, anche di poter incidere sul mercato locale
del credito in termini di tassi è un obiettivo a medio termine, che
dovrà passare attraverso un consolidamento della situazione della
banca e una sua espansione, in modo che i costi fissi che qualunque
azienda bancaria ha, pesino in percentuale sul volume di
intermediato in misura inferiore a quella attuale. Oggi questo
peso; è elevato, però per crescere dimensionalmente l'azienda deve
sanare e consolidare le posizioni che ha ed intraprendere un
cammino di ampliamento e di espansione, che dovrà essere sia di
clientela sia anche di distribuzione territoriale.
Per potersi espandere territorialmente, ha bisogno dell'assenso
dell'organo di vigilanza, che non può che venire successivamente al
risanamento di alcune posizioni che erano state individuate
dall'Ispettorato della Banca d'Italia come critiche. Da qui la
necessità e l'input da parte dell'Amministrazione, che
immediatamente l'organo amministrativo si mettesse al lavoro
nell'autunno scorso, per ripristinare quelle condizioni
economico-finanziarie e gestionali della banca, tali da consentire
di guardare, dal 1995 in avanti, con maggiore serenità ad una
prospettiva di consolidamento e di sviluppo dell'azienda.
Presidente Ha chiesto la parola il Presidente della Giunta,
Viérin Dino.
Viérin D. (UV) Après les orientations en la matière du
Gouvernement, qui ont été présentées par l'assesseur Lévêque,
permettez-moi simplement de souligner quelques aspects.
Tout d'abord, il est bien de rappeler les finalités qui avaient
porté à l'institution de la Banque de la Vallée d'Aoste; mais je
pense qu'il est également nécessaire d'éviter ensuite de faire
scientifiquement tabula rasa de tout ce qui s'est passé. Il faut,
en rappelant les finalités, rappeler également des périodes
précédentes et les décisions qui ont été prises au cours de ces
périodes, et les conséquences qu'aujourd'hui nous payons en
fonction de ces décisions et de ces choix, et je pense que M. Bich
connaît très bien et ces périodes et les décisions qui ont été
prises à l'époque.
Aujourd'hui nous nous efforçons, il y a un engagement et un
effort dans cette direction, pour remettre la pendule à l'heure,
pour remettre cette banque dans son chemin institutionnel dans le
secteur de l'épargne et du crédit, qui est un secteur délicat. Il
nous faut évidemment un certain temps, le processus en tout cas est
en cours, en considérant aussi que, en plus de cette intervention
nécessaire d'assainissement de cette société en ce qui concerne son
organisation, en ce qui concerne sa structure, il faut considérer
que toutes les banques vivent aussi une période difficile, compte
tenu de la conjoncture économique défavorable, et de la crise du
secteur du bâtiment, qui a sévi ailleurs et qui sévit encore au Val
d'Aoste.
Nous sommes donc là pour reconfirmer ces engagements et cette
volonté, engagements et volonté sur lesquels des visions
différentes, même des volontés différentes sont possibles, qui
peuvent amener à des degrés d'insatisfaction plus ou moins
accentués, nous en prenons acte.
Il faut simplement que l'on évite d'ajouter des éléments
ultérieurs et qu'on tire les conséquences nécessaires de ces
visions et de ces volontés différentes.
Presidente Ha chiesto la parola il Consigliere Bich.
Bich (APA) La risposta che mi ha dato l'Assessore è una risposta
molto diplomatica, perché l'Assessore ha a cuore, come la Giunta
del resto, l'immagine della Banca della Valle d'Aosta, quindi ha la
necessità di non alzare troppo i toni, di dare una connotazione che
sia una connotazione della massima affidabilità, e di sottolineare
che il ruolo di questo istituto di credito è un ruolo ancora
importante, anzi che nel medio termine senz'altro sarà accresciuta
la valenza e la presenza della nostra banca nella nostra realtà
regionale.
Ma non ho dubbi che questo possa avvenire; non è che oggi siamo
qui per celebrare il funerale della Banca della Valle d'Aosta,
tutt'altro. Penso che i fermenti attivi all'interno di questo
istituto di credito siano tali da poter risanare, da poter
rilanciare la banca.
Non mi va bene quando invece vengono usati dei toni strani per
valutare delle situazioni di disagio che si sono viste in tutta la
loro discrepanza. Ma quali sono le fonti, mi si chiederà. Andate
nei bar dove vanno i bancari a prendere l'aperitivo la sera, quando
escono dalla banca, dicono tutti queste cose; sono universalmente
note queste cose.
Lo scorso anno ci chiedevamo se il bilancio della Banca della
Valle d'Aosta era un bilancio veritiero, realistico; adesso si
viene a sciorinare la differenza fra incaglio e sofferenza, per
giustificare che l'ondata di piena sta per arrivare quest'anno, non
è arrivata lo scorso anno, quindi avremo l'acqua del passivo
bancario non alle caviglie ma al bacino. Attenzione, questo si
sapeva già in qualche modo, perché certi incagli sono sofferenze
preannunciate. Se uno compare sul bollettino dei protesti ed è
incagliato, si sa già che quello lì sarà nel giro di pochi mesi in
sofferenza e che quei crediti saranno inesigibili. Sono quelle le
cose che secondo me andavano dette.
E quanto alle sanzioni assunte, non sono i 12 milioni per ogni
consigliere, ma le sanzioni sono significative di una gestione
fatta, come è stato rilevato dall'Assessore e dal Presidente della
Giunta, con gli occhiali della politica.
Do atto all'Assessore e al Presidente di voler rilanciare,
questo è il momento, però c'è un aspetto che va puntualizzato.
Questi istituti di credito vivono a livello locale se hanno dei
benefit, e non sono dei benefit dovuti solo alla intermediazione
nella raccolta del credito, cioè raccolgo, poi lo scartellamento
fra interessi attivi e interessi passivi mi dà il mio beneficio,
tanto più che siamo in presenza di una alta lista di incagli e di
sofferenze, ma sono dei benefit dovuti a spazi veri e propri
operativi delegati alla banca. Ed ecco qui il problema
dell'incompatibilità fra chi sta ricoprendo il ruolo di
amministratore delegato che appartiene ad un organo collegiale di
una grande banca, una delle più grandi banche d'Italia, come no? Ed
è del consiglio di amministrazione della CRT l'amministratore
delegato, a meno che non si sia dimesso ultimamente; andate a
controllare, comunque è senz'altro di quella provenienza. Si è
dimesso ultimamente allora, perché fino a 5 giorni fa era membro
del consiglio di amministrazione della CRT. Va bene, comunque è di
quella derivazione lì. Se poi volete venire dove vado io, dicono
queste cose...
(...ilarità dell'assemblea...)
Questo per dire: perché esiste o può esistere un conflitto di
interessi? Perché finché non stabiliremo la gestione di un
orticello per la nostra banca ad un settore Pubblica
Amministrazione, come potrebbe essere la Tesoreria della Regione,
quando si tratterà di dare quote di mercato in base ad incarichi
diretti. Ecco perché la banca con azioni di nostra proprietà, a
quel punto ecco che salteranno fuori le incompatibilità con gli
istituti presenti, non dico nel capitale sociale della banca, ma
nella conduzione della banca stessa.
Per quanto riguarda un'ultima parte che non abbiamo esaminato,
cioè il rientro dei capitali investiti nell'ex albergo Alpino, io
ho posto questo problema perché ricordo, quando ero amministratore
comunale, di aver tortuosamente - perché ne erano nati dei
conflitti di tipo giudiziario - dovuto valutare la pratica dell'ex
albergo Alpino. Adesso non è che risolviamo questo nodo, che
andrebbe esaminato più a fondo - se l'Assessore se la sente,
potremmo confrontarci in una commissione - dicendo: siccome il
Comune di Aosta non ha dato la concessione per la ristrutturazione
dell'Alpino con 8-10mila metri cubi, come si pensava di avere nella
prima opzione di acquisto dell'attuale immobile, visto che i volumi
sono inferiori, esce BVA ed entra la Finanziaria regionale in toto,
perché fate attenzione che quello per i vincoli urbanistici che ci
sono è grosso modo come il Colosseo.
Non vorrei che la BVA adesso con il possibile recesso, ma poi
domani la Finanziaria regionale acquisisca l'immobile ex Alpino
facendo il doppio con quel famoso film di Totò, dove il colonnello
americano ubriaco aveva acquistato il Colosseo per 10 milioni di
allora. É difficilmente collocabile una banca o una finanziaria
così, sic et simpliciter, con gli attuali strumenti urbanistici,
vincoli di sovrapposizione, eccetera. Dunque, attenzione a questo.
Io lo dico, lasciando in sospeso il giudizio, perché sempre in
questo bar - che poi è il bar qui in piazza ed è la nostra
dopo-borsa - si sentono tutte queste cose qua. Evidentemente non si
potrà più parlarne, ma facciamo una piccola valutazione, certamente
non in senso polemico.
