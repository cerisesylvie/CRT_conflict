Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1079 del 12 marzo 1990 - Resoconto
OGGETTO N. 1079/IX - PROGETTAZIONE DI UNA STRADA CHE DOVREBBE
CONGIUNGERE L'ABITATO DI ISSOGNE CON QUELLO DI HONE, IN SPONDA
OROGRAFICA DESTRA DELLA DORA BALTEA (Interpellanza)
PRESIDENTE:
Do lettura dell'interpellanza presentata dal
Consigliere Riccarand ed iscritta al punto 8 dell'ordine del
giorno.
INTERPELLANZA
Il sottoscritto Consigliere ha appreso che è in corso di studio
e di progettazione una strada che, correndo sulla destra orografica
della Dora, dovrebbe congiungere l'abitato di Issogne con quello di
Hône, passando attraverso la frazione di Echallod (in Comune di
Arnad).
Tale strada verrebbe realizzata in parte ampliando una strada
già esistente (in Comune di Issogne), in parte seguendo un nuovo
tracciato nel bel mezzo dei prati (in Comune di Arnad), in parte,
infine, superando con un tunnel o uno scavo in roccia lo sperone
montagnoso che divide il Comune di Arnad da quello di Hône.
La realizzazione di tale strada non è certo stata richiesta
dagli abitanti della zona, che ne ricaverebbero solo danni, ma
farebbe molto comodo alle imprese edili che scorrazzano con i loro
mezzi in tale zona e che intendono aprire nuove cave lungo la
sponda destra della Dora, proprio nella zona di Echallod.
La zona fra Issogne e Echallod, bella, agreste, coltivata e
tranquilla verrebbe completamente sconvolta dalla realizzazione di
tale strada. Subirebbe un danno grave ed irreversibile.
Tutto ciò premesso il sottoscritto Consigliere del Gruppo "Verde
Alternativo"
INTERPELLA
la Giunta regionale per sapere:
1) per quale motivo si intenderebbe realizzare una nuova strada
fra Issogne ed Hône, passando attraverso la frazione di Echallod
(Arnad) e quali caratteristiche di larghezza avrebbe tale
strada;
2) chi è stato incaricato di elaborare i progetti; a che punto è
tale progettazione; quali alternative possibili sono state prese in
considerazione;
3) se sono stati acquisiti i pareri dei Comuni interessati e, in
particolare, degli abitanti delle due frazioni di Echallod;
4) in che modo si intende operare per condurre una accurata
valutazione dell'impatto ambientale che comporterebbe la
realizzazione di tale nuova strada.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Al nostro Gruppo sono pervenute delle
segnalazioni su questa strada che dovrebbe essere realizzata fra il
Comune di Issogne e quello di Hône, passando attraverso la sponda
orografica destra del Comune di Arnad, ma che suscita delle
preoccupazioni, in particolare tra gli abitanti della frazione di
Echallod, in Comune di Arnad. Tale strada, infatti, trasformerebbe
una zona attualmente a scarso traffico e quindi piuttosto
tranquilla, perché non interessata dal passaggio dei camion, in una
zona notevolmente trafficata. Ecco perché si è diffusa una certa
preoccupazione nei confronti delle proposte sinora emerse.
Questa interpellanza vuole sollecitare un esame più approfondito
di questo progetto o di questa eventuale opera, attraverso una
approfondita valutazione del suo impatto ambientale ed un esame
delle sue possibili alternative.
PRESIDENTE:
Ha chiesto la parola l'Assessore ai Lavori
Pubblici Fosson; ne ha facoltà.
FOSSON (DC):
Dai dati in possesso dell'Assessorato ai
Lavori Pubblici risulta che è stata approvata dall'ultimo programma
del FRIO la realizzazione della strada Echallod-Montillon e
precisamente dalla località Montillon del Comune di Issogne sino ai
confini con il Comune di Arnad.
Si tratta di una strada della larghezza di cinque metri di
asfalto, più cinquanta centimetri per parte di banchina, che ha
avuto tutte le approvazioni ed i visti degli organi tecnici
competenti e che è passata attraverso la griglia del nucleo di
valutazione del FRIO, fino ad essere approvata dalla Giunta
regionale, per cui sarà appaltata entro la primavera.
Non è questa però la strada della quale il Consigliere Riccarand
mi chiedeva informazioni, che presumibilmente è quella che dal
confine di Arnad raggiunge il confine del Comune di Hône e che
concerne una richiesta avanzata al FRIO da parte del Comune di
Arnad, ma che deve ancora essere esaminata dagli organi tecnici
competenti e quindi dal nucleo di valutazione del FRIO.
Ecco, io ritengo che le preoccupazioni degli abitanti, raccolte
dal Consigliere Riccarand, saranno portate ai nuclei tecnici
competenti di valutazione, proprio perché non si costruisca una
specie di autostrada o una strada sproporzionata rispetto alle
necessità dell'ambiente.
Aggiungo ancora che il progetto, così come viene ipotizzato, si
configura come allargamento e sistemazione di strade esistenti, nel
senso che non si andrebbe a toccare dell'altro verde o ad
interferire con zone di pregio ambientale o agricolo.
Torno a ripetere, in ogni caso, che si esaminerà con notevole
attenzione il progetto del Comune di Arnad.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Io credo che, fino a quando
l'Amministrazione regionale non si sarà dotata di una legge sulla
valutazione dell'impatto ambientale delle opere, bisognerà studiare
qualche meccanismo per poter tenere presente anche questo elemento.
Finora, infatti, le valutazioni del nucleo di valutazione del FRIO
si sono basate esclusivamente su aspetti economici, di redditività
o di opportunità, mentre, a mio avviso, è stato posto in secondo
piano l'aspetto dell'impatto ambientale.
Noi sappiamo che è in preparazione o in discussione una proposta
di legge per disciplinare questo aspetto, però per ora siamo ancora
privi della normativa. Io credo che questo elemento vada tenuto ben
presente in tutte le scelte relative alla realizzazione di nuove
arterie.
E' vero che in questo caso si andrebbe ad intervenire su strade
già esistenti, ma un conto è una strada in terra battuta, che serve
essenzialmente ai lavori della campagna, mentre ben altro conto è
un nastro di cinque metri di asfalto che passa attraverso le terre
coltivate: nel secondo caso possono circolare anche camion di
notevoli dimensioni, mentre ciò non sarebbe possibile nel primo
caso.
Io accolgo le osservazioni dell'Assessore, però lo sollecito
altresì affinché, prima di arrivare ad una decisione su questo
tratto, si effettui un approfondito esame dell'impatto ambientale
dell'opera e siano sentiti, anche se non so esattamente in quale
forma (ma la Giunta riuscirà a trovarla) gli abitanti della
frazione di Echallod, che sono direttamente interessati dalla
strada che è stata progettata.
