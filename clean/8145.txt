Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2586 del 11 febbraio 1987 - Resoconto
OGGETTO N. 2586/VIII - RICERCA ANTROPOLOGICA SULLE
POPOLAZIONI DI ALCUNE ZONE DELLA REGIONE. (Interrogazione)
PRESIDENTE:
Secondo la prassi di questo Consiglio,
ritengo che l'oggetto iscritto al punto 9 dell'ordine del giorno
possa essere discusso insieme alla mozione iscritta al punto
37.
Ha chiesto la parola il Consigliere Baldassarre; ne ha
facoltà.
BALDASSARRE (P.S.D.I.):
Io non sono favorevole alla
soluzione scelta dalla Presidenza del Consiglio, perché il senso
della mia interrogazione è diverso da quello della mozione
presentata dal Consigliere Aloisi e pertanto non ritengo che ci sia
affinità tra le due iniziative.
Io non chiedo nessuna delibera, ma faccio solo delle domande.
Nella mozione invece c'è una delibera che non ha nulla a che fare
con la mia interrogazione. Ritengo pertanto che non sia possibile
l'abbinamento, a meno che il Presidente del Consiglio non intenda
far discutere anticipatamente la mozione insieme alla mia
interrogazione.
Credo che la prassi vada rispettata, però certi "giochetti" a me
non piacciono. Torno a ripetere che il senso dell'interrogazione è
completamente diverso da quello della mozione, per cui io chiedo
che venga discussa la mia interrogazione ed il Presidente, sempre
che il presentatore sia d'accordo, può eventualmente anticipare la
discussione della mozione.
PRESIDENTE:
Secondo la consuetudine di questo Consiglio,
la coincidenza di interrogazioni e interpellanze con mozioni fa sì
che il tutto venga discusso insieme alla mozione.
Ha chiesto la parola l'Assessore al la Pubblica Istruzione
Faval; ne ha facoltà.
FAVAL (U.V.):
Le fait que les interpellations et les
motions aient une signification différente n'est pas une nouveauté,
mais puisqu'ici une interpellation et une motion touchent le même
sujet, il conviendrait, comme nous le faisons d'ordinaire,
d'unifier la discussion: c'est ce que je demande formellement.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io pensavo che le decisioni in
merito spettassero al Presidente del Consiglio, invece mi accorgo
che l'Assessore, non soddisfatto di dare lezioni sulla "razza
pura", adesso si permette anche di dare lezioni di regolamento sia
a noi Consiglieri che al Presidente del Consiglio.
Ribadisco che l'interrogazione e la mozione hanno due
significati ben diversi. Io non chiedo di deliberare niente, invece
la mozione del Consigliere Aloisi è ben differente. Egli parte
dalla delibera di affidamento dello studio sulla razza, ma non
approda ai miei stessi risultati, giungendo a conclusioni che io
posso anche non condividere. È questo il motivo per cui
l'interrogazione non può essere abbinata alla mozione.
Posso anche discutere la mia interrogazione più tardi, insieme
alla mozione, ma per me è una questione di principio. Io capisco un
eventuale abbinamento in caso di affinità tra due argomenti, ma qui
non c'è nessuna affinità.
Io pongo solo delle domande, mentre il Consigliere Aloisi parte
dalla delibera di affidamento dello studio sulla razza per poi
andare oltre...
PASCALE (fuori microfono):
Parla anche della
bandiera!
BALDASSARRE (P.S.D.I.):
Addirittura parla della bandiera,
alla quale io non ho fatto il benché minimo cenno! In ogni caso non
capisco quale difficoltà possa impedire di discutere la mia
interrogazione adesso! Signor Presidente, io mi affido alla sua
sensibilità, perché mi sembra che un Consigliere debba essere
protetto nel suo lavoro, in modo particolare dal Presidente del
Consiglio!
PASCALE (fuori microfono):
Dì che tu non ti vuoi
confondere con la mozione...
PRESIDENTE:
Consigliere Baldassarre, in questa materia
non decide la Presidenza del Consiglio, ma il Consiglio. Pertanto
se il Consiglio è d'accordo ad unificare (come lo è sempre stato)
le due cose, si passa alla discussione congiunta
dell'interrogazione con la mozione; se invece il Consiglio non è
d'accordo, è chiaro che prima si discuterà l'interrogazione e poi
la mozione. È il Consiglio che deve decidere in merito.
A questo punto, poiché si tratta di argomenti assolutamente
similari, io chiedo al Consiglio se ritiene di discutere
l'interrogazione e la mozione in un'unica discussione, oppure
separatamente.
BALDASSARRE (fuori microfono):
Signor Presidente, io
vorrei che...
PRESIDENTE:
Mi scusi Consigliere Baldassarre, ma per il
momento non le ho ancora dato la parola...
BALDASSARRE (fuori microfono):
Sì, va bene, non mi ha
ancora dato la parola, però... ogni volta...
PRESIDENTE:
Consigliere Baldassarre, io la invito a non
esasperare sempre i problemi. C'è una prassi ormai consolidata in
questo Consiglio di agire in un certo modo e poi è il Consiglio che
deve decidere su queste cose. Se il Consiglio cambia opinione ed
esprime un parere diverso, la cosa starà bene anche alla Presidenza
del Consiglio; però è giusto che l'unificazione della discussione
su due argomenti venga decisa dal Consiglio.
L'articolo 101 del Regolamento dice:
...previa approvazione del Consiglio, le interpellanze o le
interrogazioni relative a fatti od argomenti identici o
strettamente connessi, possono essere raggruppate e trattate
contemporaneamente".
È chiaro che...
BALDASSARRE (fuori microfono):
Possono!
PRESIDENTE:
Certo, ma
"previa approvazione del
Consiglio"
e non della Presidenza! Pertanto, se il Consiglio è
d'accordo, la discussione sarà congiunta, altrimenti no.
È evidente che la Presidenza del Consiglio ha dovuto creare due
diversi ordini del giorno per ovvi motivi di presentazione.
Ha chiesto la parola il Consigliere Baldassarre; ne ha
facoltà.
BALDASSARRE (P.S.D.I.):
Considerata l'insistenza da parte
della Presidenza del Consiglio, io chiedo che si riunisca la giunta
del regolamento per stabilire effettivamente che cosa precisa in
merito il regolamento. Pertanto chiedo ufficialmente che il
Consiglio sia sospeso per consentire alla giunta del regolamento di
riunirsi. Si tratta di una mia richiesta più che legittima e mi
auguro che almeno questa volta non spetti al Consiglio decidere in
merito.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Poiché sono chiamato in causa come
presentatore della mozione, mi dichiaro disponibile ad anticiparne
la discussione, oppure a discuterla nel momento previsto.
Mi astengo pertanto dalla polemica in corso ed accetto qualsiasi
soluzione che sarà decisa dal Consiglio.
PRESIDENTE:
Non credo che sia il caso di riunire la
Commissione per il regolamento per decidere una questione che è di
competenza del Consiglio, il quale è libero e sovrano di deliberare
su qualunque decisione possa essere presa dalle Commissioni.
Ha chiesto la parola il Consigliere Torrione; ne ha facoltà.
TORRIONE (P.S.I.):
Io non voglio entrare nei dettagli del
problema, ma credo che, al di là del fatto contingente, sia
opportuno rispettare la volontà di coloro che propongono
un'iniziativa consiliare.
È vero che il regolamento dice che le discussioni su argomenti
strettamente connessi "possono essere unificate", però trattasi
sempre di una possibilità che, probabilmente, è stata dettata dalla
opportunità di raggruppare in un'unica discussione numerose mozioni
od interpellanze sullo stesso argomento.
In questo caso, però, al di là del fatto contingente (che tra
l'altro interessa molto relativamente il nostro Gruppo), io chiedo
che venga rispettata la volontà dei Consiglieri proponenti,
altrimenti tutto viene stravolto.
Se il Consigliere Baldassarre ha intenzione di discutere la sua
interrogazione separatamente dalla mozione del Consigliere Aloisi,
si proceda come è già previsto nell'ordine del giorno. Dico questo
non certo per salvaguardare, come nel caso specifico, i diritti del
Consigliere Baldassarre, ma le prerogative dei singoli Consiglieri.
L'Assessore Faval ha detto giustamente che l'unificazione è
suggerita da una prassi ormai consolidata, ma non è prescritta dal
Regolamento. Pertanto, visto che un Consigliere vuol discutere la
sua iniziativa consiliare separatamente, cerchiamo di accogliere
questo suo desiderio.
Questa considerazione, ovviamente, prescinde dall'argomento
specifico in discussione e sul quale, tra l'altro, non potremo
neanche pronunciarci, visto e considerato che si tratta di
un'interrogazione. Raccomanderei, comunque, di evitare di fare una
polemica già all'inizio della seduta su di un argomento che, se
discusso cor tranquillità, rientra tra i normali temi della vita
consiliare. Grazie.
PRESIDENTE:
Ha chiesto la parola l'Assessore alla
Pubblica Istruzione Faval; ne ha facoltà.
FAVAL (U.V.):
Tout à l'heure je m'étais permis de faire
remarquer que le Conseil régional avait toujours tenu compte des
formules différentes que les conseillers peuvent utiliser pour
interroger ou demander à la Junte d'intervenir dans les divers
secteurs.
Je pensais qu'aujourd'hui aussi on aurait respecté la formule
adoptée par le Conseil: discuter les sujets identiques en une seule
et même fois. Si, en revanche le conseiller du P.S.D.I. estime
qu'il faut absolument le discuter aussi, tout en soulignant le fait
qu'il est juste de respecter la volonté des conseillers
signataires, j'estime qu'il n'en est pas moins vrai que le Conseil
régional mérite un respect supérieur. C'est ce dernier qui établit
la formule de discussion, en vertu du règlement.
Personnellement, je suis même disposé à en discuter tout de
suite.
PRESIDENTE:
Procediamo alla discussione del punto 9
all'ordine del giorno.
Do lettura dell'interrogazione in oggetto presentata dal
Consigliere Baldassarre:
INTERROGAZIONE
VISTA la delibera n. 7684 del 17.10.1986 con la quale veniva
affidato l'incarico alla "Società HOMO di GERBORE Rosito e
Giancarlo PRONO" affinché sia condotta una ricerca antropologica
sulle popolazioni di alcune zone della Regione;
PREOCCUPATO che i contenuti del provvedimento adottato dalla
Giunta potrebbero lasciare intendere la volontà discriminatoria
travalicando il concetto di semplice studio e ricerca;
CONSTATATO che l'indagine potrebbe assumere carattere
sciovinistico con un orientamento atto a discernere le razze
attraverso un "distinguo" tra la "razza" valdostana e quelle
insediatesi, provenienti da altre Regioni, in Valle d'Aosta, e
potrebbe lasciar trasparire schemi del condannato razzismo
d'impronta "HITLERIANA";
OSSERVATO che lo studio si riferisce al periodo compreso tra il
1786 sino ai giorni nostri, convinto che la Giunta non voglia
violare i principi sanciti dalla Costituzione in particolare
l'articolo 32 in cui si specifica che "la legge non può in alcun
caso violare i limiti imposti dal rispetto delle persone
umane";
CONSIDERATO che la ricerca si orienta anche verso "una
valutazione della consistenza numerica degli individui che
(escludendo il frutto di matrimoni misti) possono essere
considerati come portatori di un patrimonio genetico più puro",
seguendo cioè il tanto deprecato concetto razzistico;
PREOCCUPATO che indagare su circostanze intime, quali la
"fecondità", in palese contrasto con il comune senso di rispetto
della personalità umana potrebbe creare difficoltà;
RICORDATO che, come indicato nella richiamata deliberazione
della Giunta, il Procuratore della Repubblica presso il Tribunale
di Aosta (e non "della Repubblica di Aosta" che, al momento, non
risulta ancora essere costituita) ha semplicemente autorizzato il
rilievo dei dati di Stato Civile presso i Comuni in solo senso
statistico e non analitico come pare sia orientata la "ricerca"
commissionata alla sopracitata Società;
VERIFICATO che una differenziazione tra razza e razza la si
ritrova, come dicono gli storici, ai tempi di Cesare Augusto che
considerava i legionari romani razza eletta ed i Salassi razza
inferiore;
INTERROGA
la Giunta regionale per sapere:
1)
se non crede sia eccessiva o troppo zelante la
ricerca indirizzata verso "i portatori di un patrimonio genetico
più puro, dimenticando che i matrimoni "misti" hanno contribuito ad
eliminare le conseguenze negative della troppo frequente
consanguineità;
2)
se non ritiene si stiano violando i contenuti
dell'autorizzazione concessa dal Procuratore della Repubblica
presso il Tribunale di Aosta;
3)
se l'iniziativa ha una validità storica reale o se
non rispecchia iniziative deprecabili assunte in un recente
passato;
4)
se non ritiene eccessiva la spesa di 71 milioni di
lire da corrispondere in parte alla Società di ricerca ed in parte
in borse di studio da assegnare a ricercatori.
PRESIDENTE:
Ha chiesto la parola per mozione d'ordine il
Consigliere Segretario, Breuvé Lilliana; ne ha facoltà.
BREUVÉ Lilliana (P.S.I.):
La ringrazio signor Presidente.
Molto brevemente vorrei fare delle pacate e ferme considerazioni in
merito all'interrogazione del Consigliere Baldassarre ed alla
mozione del Consigliere Aloisi...
PRESIDENTE:
Consigliere Breuvé, qui non è ancora stata
fatta nessuna discussione, e quindi mi consenta di dirle che il
Regolamento va rispettato...
BREUVÉ (fuori microfono):
Allora rivolto il mio discorso
per dire che vorrei abbandonare l'aula perché, visto e considerato
come sono state impostate le cose, non intendo ascoltare
discussioni di questo genere.
Chiederei, pertanto, alla Presidenza di usarmi la cortesia di
lasciarmi dare una precisa spiegazione del mio gesto, in modo che
risulti ben chiaro il suo significato.
PRESIDENTE:
Ma se lei intende abbandonare l'aula perché
si discute di questo argomento, è liberissima di farlo.
BREUVÉ (fuori microfono):
Sì, signor Presidente, ma io
intendo spiegarne il motivo.
PRESIDENTE:
Ma lo spiegherà nel momento in cui verrà
discussa la mozione e non adesso, perché l'Assessore Faval non ha
ancora risposto all'interrogazione.
BREUVÉ (fuori microfono):
Signor Presidente, la prego,
per cortesia!
PRESIDENTE:
Ma non è possibile, perché è stata presentata
un'interrogazione alla quale l'Assessore Faval deve ancora dare
risposta! Se lei vuole abbandonare l'aula è liberissima di farlo,
nel caso...
BREUVÉ (fuori microfono):
Va bene, allora io abbandono
l'aula e darò delle spiegazioni relative a tutta questa "storia"
quando verrà discussa la mozione.
PRESIDENTE:
Esatto, quando ci sarà la mozione spiegherà i
motivi che l'hanno sollecitata ad abbandonare l'aula, ma non può
farlo in questo momento.
Ha chiesto la parola l'Assessore al la Pubblica Istruzione
Faval; ne ha facoltà.
FAVAL (U.V.):
Dopo questi fuochi d'artificio, forse
giustificati anche dal fatto che ci troviamo in periodo di
carnevale, è opportuno posare i piedi per terra.
Considerato il mio temperamento, confesso che mi è difficile non
accettare la provocazione che ci è stata inviata, comunque cercherò
di fare il possibile per mantenere la discussione su livelli degni
di questo Consiglio. Credo però che debba essere fatta una breve
precisazione. Prima di cercare di interpretare in qualche modo il
pensiero dell'interrogato, bisognerebbe attendere la sua risposta.
Questo non è stato fatto.
Inoltre, prima che mi fosse recapitata materialmente questa
interrogazione, ho ricevuto telefonate, sia in ufficio che a casa,
da parte di giornalisti che mi chiedevano notizie su di un
argomento del quale io non ero assolutamente a conoscenza.
Con i tempi previsti dal Regolamento, mi è poi arrivata
l'interrogazione e non posso non confessare lo stupore che ho
provato nel leggere quello scritto. Non è possibile fare un
commento puntuale sulle affermazioni presenti nella interrogazione
e ci tengo a precisare nel modo più categorico che questo tipo di
interrogazione "non ci e non mi appartiene".
Cerco ora di spiegare il senso della genesi della ricerca che è
stata autorizzata dalla Giunta regionale su proposta di chi vi
parla.
Si sono presentati da me il dott. Gerbore Rosito, che è un noto
collaboratore della Giunta regionale e che lavora presso
l'Assessorato al Turismo dove opera nel settore dell'archeologia,
ed il prof. Prono, dell'Università di Torino, i quali, accennando a
studi già fatti in Valle d'Aosta sul movimento delle popolazioni
locali e di quelle esterne alla Regione, che vengono fatti non solo
su scala regionale e statale ma addirittura europea e quindi
internazionale, hanno proposto un progetto di studio che poi è
stato effettivamente presentato. Gli scopi erano i seguenti:
"valutazione del grado di omogeneità e di disomogeneità della
popolazione; valutazione della consistenza numerica degli individui
che, non essendo frutto di matrimoni recenti (2 o 3 generazioni)
tra abitanti della Regione e persone esterne ad essa, possano
essere considerati come portatori di un patrimonio genetico più
puro;
individuazione dell'origine antica delle popolazioni delle varie
valli, in modo da poter confrontare i dati di successivi
rilevamenti bio-morfologici con i dati analoghi rilevati nelle zone
di antica provenienza;
ricostruzione del quadro demografico della popolazione (potrà
essere esaminato l'andamento nel tempo di: mortalità, natalità,
matrimoni, fecondità, composizione della popolazione in classi di
età..., che sono le tecniche normalmente usate in questo
settore)".
Da questa bozza di progetto è stata estrapolata una frase che ha
scandalizzato qualcuno.
Non solo, ma, alla frase "...portatori di un patrimonio genetico
più puro..." è stata attribuita (dico "è stata attribuita" perché
qui non è detto e comunque non è questa la nostra intenzione) la
volontà di individuare (o perlomeno questo è detto
nell'interrogazione) una possibile razza pura valdostana.
Per quel che ci riguarda, il problema della razza "non ci
tange", è un discorso che non ha mai avuto diritto di cittadinanza
in questa comunità ed in questa Assemblea, la quale tra l'altro, è
anche il frutto della lotta di resistenza che non aveva nulla a che
spartire con il razzismo.
Scusate se in proposito faccio anche un accenno personale. Io
sono figlio di un certo Giuseppe Faval che, durante la resistenza,
è stato incarcerato nella Torre dei Balivi ed ha rischiato la
fucilazione perché collaborava con i "sovversivi" e cioè con i
partigiani. Uno dei miei zii, Giustino Varisella, è stato in campo
di concentramento. Suo fratello, anch'esso zio mio, Emanuele
Varisella, ha fatto il partigiano a Cogne ed ha diviso la camera
con un certo Ugo Pecchioli. Di conseguenza, noi non abbiamo nulla a
che fare con la politica di tipo razzista e, per quanto mi
riguarda, ho cercato anche di spiegare che non è assolutamente
possibile fare delle illazioni del genere, neppure nei confronti
della mia famiglia.
La teoria razzista presume la superiorità di una razza nei
confronti di un'altra. Io chiedo a tutti i Consiglieri regionali ed
a tutti i cittadini che hanno letto i giornali che hanno riportato
affermazioni di un certo tipo, come si possano onestamente
individuare in questo progetto di studio delle volontà analoghe a
quelle che ci sono state attribuite! Mi pare veramente che si
voglia andare troppo in là nelle cose!
Termino la parte dell'intervento relativa all'esposizione della
mia posizione personale e passo a citare dei fatti, ricordando che
spesso le affermazioni dei singoli Consiglieri e dei membri della
Giunta vengono distorte per essere interpretate da ciascuno a
proprio uso e consumo.
Ho qui con me il numero 115 della rivista ufficiale della
Società Italiana di Antropologia ed Etnologia, pubblicato a Firenze
nel 1985, nel quale, alla pagina 181, c'è un lavoro del prof.
Pietro Coraini e della prof.ssa Mara Biasi intitolato "Dati
emo-tipologici della Valle di Cogne", vale a dire dati relativi al
sangue e ricavati da un'indagine effettuata nella zona di
Cogne.
La rivista citata, nel numero del 1984, pubblica uno studio
degli stessi autori che ha per titolo "Dati emo-tipologici della
Valle d'Aosta".
Osservo, in via preliminare, che questi studi non hanno dato
alcuna occasione di scandalo e non hanno suscitato alcuna
perplessità nei confronti di nessuno, ed io ripeto che lo scopo
dell'indagine che noi abbiamo autorizzato va esattamente nella
stessa direzione e cioè tende ad una ricerca più approfondita delle
mutazioni avvenute nel tempo, in una zona abitata o
antropizzata.
Chiedo scusa, ma io insisto in questa elencazione di lavori
analoghi che non hanno suscitato perplessità da parte di nessuno,
pur andando, da un punto di vista scientifico, molto al di là di
quanto si farà con il lavoro d'indagine autorizzato dalla Giunta
regionale, perché quest'ultimo si limita all'esame dei documenti
dello stato civile.
Faccio notare, tra l'altro, che, per procedere in questa
ricerca, è stata richiesta l'autorizzazione del Procuratore della
Repubblica di Aosta al quale è stata inviata una copia del progetto
di ricerca che ho appena letto, ed egli, contrariamente a quanto è
stato pubblicato dai giornali, ha risposto testualmente dicendo:
"Autorizzo il rilievo di dati di stato civile per la prospettata
ricerca antropologica". Questo documento, che è a firma del dott.
Cuzzola, Procuratore della Repubblica di Aosta, non si limita ad
autorizzare una semplice e "mera" ricerca di carattere statistico,
con l'esclusione dell'aspetto antropologico, come è stato sostenuto
dai giornali.
Inoltre, "La Domenica del Corriere" ha dato amplissima
diffusione ad una ricerca iniziata presso la Facoltà di Medicina
dell'Università di Torino ed in un numero pubblica addirittura
alcuni prototipi bio-fisici dei quali si dice: "Il settentrionale
ha i lineamenti dei celti; il siciliano assomiglia ad un fenicio;
il toscano sembra un figlio degli etruschi; il calabrese è simile
ad un dio greco (e noi abbiamo il piacere di averne uno
qui!)...".
Queste considerazioni non hanno stupito nessuno. Però nel corso
dell'articolo...
(...INTERRUZIONE...)
"Transeamus!" L'articolo poi presenta tutta una serie di
considerazioni sul modo in cui è stata condotta l'indagine. Tra le
altre cose si legge: "Ma come l'équipe di studiosi italiani è
riuscita a realizzare quest'impresa? E con quali strumenti? Le
nostre fonti - prosegue il prof. Piazza dell'Università di Torino -
oltre che su alcune indagini e statistiche già svolte presso
l'Istituto di genetica dell'Università di Torino, si basano sui
dati raccolti tra i primi anni del secondo dopoguerra, sino agli
inizi degli anni 80, nei centri di trasfusione del sangue di tutte
le Regioni italiane e sulle ricerche genetiche che i medici legali
effettuano su incarico dei tribunali nei casi controversi di
paternità. Sono decine di migliaia i dati sui quali abbiamo
misurato le frequenze genetiche...".
Se parliamo noi di patrimonio genetico, suscitiamo uno scandalo;
se, invece, ne parla il prof. Piazza di Torino, che spiega che
l'operazione è stata fatta su di una vastissima serie di campioni
di sangue, non succede nessuno scandalo. Io condivido la tesi che
un'indagine del genere non possa suscitare scandalo, perché si
tratta di una ricerca che tenta di conoscere meglio l'evoluzione di
determinate comunità e questo ben al di là del presunto o supposto
intento di ricercare motivi di superiorità di un gruppo nei
confronti di altri. Qui non si danno giudizi di valore, qui si fa
una ricerca sull'evoluzione dei gruppi sanguigni presenti in varie
sequenze di individui.
I risultati di questa analisi sono stati successivamente
elaborati dai computer che hanno consentito di realizzare delle
"carte genetiche" dell'Italia, che sono presentate in vari colori e
la cui interpretazione viene precisata da una "legenda".
"La Stampa" del 29 novembre 1986, in riferimento a questa
indagine, diceva: "Il metodo consente di costruire e carte
geografiche e cui curve di livello dimostrano proprio un quadro
complesso della variazione di tutti i geni e non di un gene
soltanto. È chiaro che lo studio approfondito della distribuzione
spaziale dei geni può darci un'ottima geografia genetica
dell'Italia, dalla quale possiamo attenderci molte osservazioni
che, insieme con il quadro archeologico, linguistico e culturale,
possono aiutarci grandemente a comprendere la storia del nostro
Paese".
La nostra modesta ambizione tendeva unicamente a dare un minimo
contributo (cosa che speriamo sia possibile) a questo tipo di
ricerca ed agli scopi che essa si prefigge. Questa, comunque, è la
nostra intenzione.
Tutto ciò è dimostrato dalle schede che sono state predisposte,
alcune delle quali sono già state compilate, e che metto a
disposizione dei Consiglieri che volessero prenderne visione. Ve ne
leggo qualcuna titolo di esempio: "Vallata di Rhêmes Comune di
Rhêmes Notre Dame, Capoluogo Breil Rilevatore: (manca il nome).
Data:11/12/1986 - Registri delle nascite...". Sono stati presi in
considerazione gli anni presenti nella colonna verticale, sotto c'è
il numero dei nati... Questa è la ricerca che si sta facendo.
A questa scheda si aggiungono i dati di un'altra scheda raccolti
dagli elenchi e dai registri dello Stato Civile, con annotazioni di
carattere anagrafico.
Torno a ripetere che, per quello che ci riguarda, si tratta di
una ricerca assolutamente innocua, che tende a dare un seppur
modesto contributo alla maggiore conoscenza dell'evoluzione della
comunità umana, ed in questo caso della comunità umana che esiste
da qualche tempo in questa Regione.
Se poi qualcuno, rispetto a questo discorso, si sente
condizionato o posto in una situazione diversa da quella che noi
abbiamo inteso portare avanti, ebbene, noi non ci sentiamo
coinvolti da questa sua sensazione.
Questo è testimoniato anche dalle varie attività culturali che
ho cercato di promuovere nel breve periodo nel quale ho avuto la
responsabilità dell'Assessorato alla Pubblica Istruzione. Credo che
i Consiglieri abbiano potuto constatare come si sia dato spazio sia
al teatro in lingua italiana che a quello in lingua francese. Per
fortuna la musica è un linguaggio internazionale e non viene
eseguita in nessuna lingua particolare. Il cinema in lingua
italiana ha il suo spazio come ce l'ha quello in lingua
francese.
La sezione di Aosta dell'Associazione italiana di cultura
classica ha avuto ed ha amplissimi riconoscimenti dalla Direzione
nazionale, perché, da quando esiste un certo rapporto con
l'Assessorato regionale alla Pubblica Istruzione, è quella che
funziona meglio e che ha la più intensa attività. Credo che tutti
conoscano il suo programma che prevede quasi una conferenza alla
settimana tenuta da professori universitari. Quest'anno, poi,
tramite l'Associazione Italiana di Cultura Classica, organizzeremo
addirittura un convegno internazionale sul ruolo e sulla funzione
della comunità alpina (e quindi non solo della Valle d'Aosta) nel
mondo antico.
Queste sono le uniche intenzioni che ci hanno sollecitato ad
autorizzare quella ricerca.
PRESIDENTE:
Prima di dare la parola al Consigliere
Baldassarre, mi corre l'obbligo di ricordare al Consiglio che, in
riferimento ad una affermazione fatta dall'Assessore alla Pubblica
Istruzione, Faval, la Presidenza del Consiglio, in data 25 gennaio,
ha scritto a tutti i Consiglieri una lettera che diceva
testualmente:
"Mi corre l'obbligo di far presente che di recente sono state
pubblicate sulla stampa notizie di interrogazioni, interpellanze e
mozioni, ancora prima che le stesse fossero pervenute a questa
Presidenza.
Mi pare infatti fuori luogo far rilevare che una tale
abitudine induce talvolta gli Amministratori, ai quali è rivolto
l'atto, a replicare con lo stesso metodo della stampa, così il
dibattito si svolge prima e fuori della sede istituzionale che è il
Consiglio regionale.
È pur vero che talvolta i Consiglieri possono ritenere che
sussistano ragioni di particolare importanza ed urgenza, tali da
indurre qualche Consigliere a dare immediata divulgazione, ma è a
tutti noto che le procedure all'interno di questa Presidenza sono
assai rapide, al
punto che di norma tra il momento della
presentazione degli atti in argomento e quello della loro
divulgazione agli organi di informazione, in allegato alla lettera
di convocazione del Consiglio, non trascorrono che pochissimi
giorni".
FAVAL (fuori microfono):
Chiedo scusa signor Presidente,
ma io...
PRESIDENTE:
No, no, ma l'ho detto solo "ad
adiuvandum".
FAVAL (fuori microfono):
Io la ringrazio per avermi
mandato tutto nei tempi consentiti.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Mi auguro che il Presidente del
Consiglio mi voglia lasciare qualche minuto in più per la
replica.
PRESIDENTE:
Le lascio 5 minuti, Consigliere
Baldassarre.
BALDASSARRE (P.S.D.I.):
Con molta commozione mi voglio
scusare con quell'ebreo che ieri mi ha fatto trovare sul tavolo
dell'Ufficio Gruppi una rosa, accompagnata da un biglietto sul
quale c'era scritto: "Sono un ebreo: n. 7032". Vorrei scusarmi
pubblicamente con lui per non aver portato in Consiglio la sua
rosa. Sono stato costretto a confessare questo particolare, perché
ho sentito il rimorso di non aver esaudito il desiderio di
quell'ebreo.
Fatta questa breve considerazione, ne faccio un'altra che mi
sarà sicuramente permessa dal Presidente del Consiglio e
dall'Assessore Faval. Poiché amo essere corretto in certi rapporti,
tengo a precisare che da "La Stampa" mi è stata chiesta una copia
dell'interrogazione, che io ho consegnato dopo che la Presidenza
del Consiglio aveva accettato la mia interrogazione; mentre la
successiva trasmissione della mia interrogazione all'Assessore era
di competenza della Presidenza del Consiglio.
Io capisco l'imbarazzo dell'Assessore alla Pubblica Istruzione e
gli do atto che egli abbia dovuto affrontare con molta difficoltà
questo argomento per spiegare a noi Consiglieri il senso di quello
studio. Tant'è vero che la stessa Società HOMO S.S.
(...INTERRUZIONE...)
PASCALE (fuori microfono):
S.S.?
BALDASSARRE:
La sigla S.S. deve essere intesa come
società semplice.
Dicevo, comunque, che la stessa Società HOMO prende e distanze
dall'Assessore. Una relazione in mio possesso, firmata da Prono
Giancarlo, parla: "Dell'infelice ed imprudente espressione di -
portatori di un patrimonio genetico più puro -...".
I due illustri ricercatori, quindi, hanno preso le distanze
dalla Giunta e dal proponente di questo studio. Questi due illustri
ricercatori hanno usato il termine "razza" (che nella delibera
invece poteva essere solo intuito) ma lo hanno usato come
riferimento generico a razze diverse.
Io poi ho sottoposto il testo della delibera e quello della
relazione, che è venuta per caso in mio possesso, con la quale i
due ricercatori, Gerbore e Prono, si sforzano di giustificare il
tipo di studi che intendono fare, a due illustri professori
universitari di Torino, i quali mi hanno detto di non essere
riusciti a capire quanto è scritto nella relazione e che cosa
intendano fare i due ricercatori della società HOMO.
Anche il Presidente della Giunta, stando a quanto scrive il
"Corriere della Sera", ha preso giustamente le distanze dalla
terminologia usata nella delibera, perché dice testualmente: "Forse
sarebbe stato meglio che quelle frasi non fossero state scritte nel
testo della delibera".
Assessore Faval, non mi sono preoccupato solo io, ma si sono
preoccupati anche i giornalisti e l'opinione pubblica, ed io posso
garantire che sono giunte decine e decine di telefonate da tutta
Italia per chiedere spiegazioni su certi termini.
L'Assessore Faval ha sempre cercato di evitare, in modo
intelligente, l'uso del termine indicato nella delibera. Anch'io
riconosco che si possono fare delle ricerche antropologiche, però,
non si può scrivere nel testo di una delibera che si affida un
incarico per "una valutazione della consistenza numerica degli
individui che possono essere considerati come portatori di un
patrimonio genetico più puro". Nessuna ricerca antropologica usa i
termini "più puro" e "fecondità". Io so che l'Assessore Faval è
molto più bravo di me, ma mi permetto di ricordargli che per
"fecondità" si intende l'attitudine dei viventi a generare.
Chissà che cosa vorrà significare in questo studio
bio-morfologico (studio e descrizione della forma esterna del capo,
degli occhi e della pelle), che va dal 1786 al 1986, il concetto di
"patrimonio genetico più puro". Noi non ci stiamo, Assessore
Faval,...
PRESIDENTE:
Consigliere Baldassarre, ha ancora un
minuto.
BALDASSARRE (P.S.D.I.):
Noi non siamo d'accordo sulla
schedatura, perché avremo senz'altro gli eletti e gli inferiori.
Non sono preoccupato per me, perché sono autosufficiente e sono in
grado di difendermi da solo, però ritengo che questa schedatura
abbia, e lo ribadisco, "caratteristiche hitleriane", come è
dimostrato dal fatto che in nessuna ricerca si usa la dizione di
"razza pura"!
Noi non siamo d'accordo su questo studio e siamo preoccupati
perché nella Giunta ci sono anche degli Assessori della Democrazia
Cristiana, i cosiddetti "cattolici". La Chiesa locale tace perché è
preoccupata di perdere i contributi per i campanili! Poi è contro
l'aborto!...
PRESIDENTE:
Consigliere Baldassarre, sono trascorsi i
cinque minuti e quindi o conclude o le tolgo la parola!
BALDASSARRE (P.S.D.I.):
Concludo, concludo, signor
Presidente! Lo so che lei "deve proteggere un tipo di
discorso"...
PRESIDENTE:
Consigliere Baldassarre, io non proteggo
niente! Sto cercando di applicare il Regolamento...
BALDASSARRE (P.S.D.I.):
Sta applicando il Regolamento
alla lettera!
PRESIDENTE:
Ha iniziato a parlare alle 10,33, adesso sono
le 10,39 e quindi credo di essere stato sufficientemente
neutrale.
BALDASSARRE (P.S.D.I.):
Mi ha interrotto due volte e
quindi dovrei ancora recuperare.
Comunque, dicevo che noi non siamo d'accordo e con tutta
tranquillità chiedo all'Assessore Faval: "Che cosa ha pensato di
noi, poveri mortali, non di razza pura?"
