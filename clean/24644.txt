Classificazione
CASA DA GIOCO



Oggetto del Consiglio n. 41 del 24 luglio 2008 - Resoconto
OGGETTO N. 41/XIII - Approvazione dello Statuto modificato
della società Casino de la Vallée S.p.a..
Il Consiglio
Richiamata la deliberazione della Giunta regionale n. 2006 in
data 4 luglio 2008 "Proposta al Consiglio regionale di disegno di
legge regionale concernente "Modificazioni alla legge regionale 30
novembre 2001, n. 36 (Costituzione di una società per azioni per la
gestione della casa da gioco di Saint-Vincent)"";
Richiamata la propria deliberazione legislativa n. 40/XIII in
data 24 luglio 2008;
Richiamata la deliberazione della Giunta regionale n. 3817 in
data 21 dicembre 2007 concernente l'approvazione del bilancio di
gestione per il triennio 2008/2010 con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole di legittimità rilasciato dal Capo
di Gabinetto della Presidenza della Regione ai sensi del combinato
disposto degli articoli 13, comma 1, lettera e) e 59, comma 2,
della legge regionale 23 ottobre 1995 n. 45, sulla presente
deliberazione;
Visto il parere della IV Commissione consiliare
permanente;
Procedutosi a votazione separata degli articoli 1 e
5;
Delibera
di approvare l'allegato " Statuto modificato della Società
Casino de la Vallée S.p.A.".
STATUTO
DENOMINAZIONE - OGGETTO - SEDE - DURATA
Articolo 1
1. È costituita una Società per Azioni denominata "Casino de
la Vallée s.p.a." siglabile in "CAVA s.p.a".
Articolo 2
1. La Società ha per oggetto la gestione della Casa da Gioco
di Saint-Vincent in ottemperanza a quanto previsto dalle leggi
regionali 30 novembre 2001 n. 36 e 29 luglio 2002 n. 15, recanti
"Costituzione di una società per azioni per la gestione della Casa
da gioco di Saint-Vincent".
2. In particolare, per il conseguimento dell'oggetto sociale
la Società potrà promuovere, realizzare e gestire iniziative
culturali, turistiche, promozionali, ricreative e ricettive
direttamente o indirettamente connesse all'esercizio della Casa da
Gioco.
3. Essa potrà compiere tutte le operazioni commerciali,
mobiliari, immobiliari e finanziarie ritenute necessarie o
semplicemente utili dall'Organo Amministrativo per il conseguimento
dell'oggetto sociale, compresa la gestione di immobili,
l'assunzione di mutui fondiari e ipotecari, la concessione di
avalli, fideiussioni, ipoteche e in genere garanzie reali su beni
sociali a favore di società collegate e/o controllate, ad
esclusione delle operazioni di raccolta del risparmio e di quelle
altre che risultino vietate da vigenti o future disposizioni di
legge, nonché l'assunzione, solo a scopo di stabile investimento e
non di collocamento, sia direttamente che indirettamente, di
partecipazioni in società italiane ed estere aventi oggetto
analogo, affine o connesso al proprio.
4. Essa potrà, altresì, diffondere e gestire attività di
gioco con mezzi elettronici ed informatici.
Articolo 3
1. La Società ha sede in Saint-Vincent, Via Italo
Mus.
2. L'Assemblea Straordinaria ha la facoltà di determinare e
variare l'indirizzo della sede legale nell'ambito della Regione
Valle d'Aosta.
Articolo 4
1. La durata della Società è fissata dalla data dell'atto
costitutivo fino al 31 dicembre 2050 e può essere
prorogata.
CAPITALE
Articolo 5
1. Il capitale sociale è determinato in Euro 14.600.000
(quattordicimilioniseicentomila) ed è diviso in n. 14.600
(quattordicimilaseicento) azioni ordinarie da Euro 1.000 (mille)
cadauna.
Articolo 6
1. Le azioni sono nominative e sottoposte agli articoli 30,
31, 32 del presente Statuto; esse sono indivisibili e conferiscono
ai loro possessori eguali diritti.
2. Il capitale sociale è sottoscritto dalla Regione Autonoma
Valle d'Aosta per una quota non inferiore al 99 per cento; le
azioni sono in tal caso nominativamente intestate al Presidente pro
tempore della Regione.
3. In sede di aumento di capitale l'Assemblea può deliberare,
ai sensi dell'art. 2348 del Codice civile, l'emissione di azioni
aventi diritti diversi da quelli delle azioni già emesse
intestabili a soggetti pubblici diversi dalla Regione Autonoma
Valle d'Aosta, sempreché la partecipazione della stessa Regione
Autonoma Valle d'Aosta nel capitale sociale non sia mai ridotta al
di sotto del 60%.
Articolo 7
1. I trasferimenti a titolo oneroso delle azioni per atto tra
vivi e/o dei diritti di opzione sono soggetti alla prelazione a
favore degli altri soci in proporzione alla partecipazione
posseduta.
2. L'offerta deve essere inviata al Presidente del Consiglio
di amministrazione o all'Amministratore Unico mediante lettera
raccomandata e deve indicare il prezzo richiesto nonché le modalità
di pagamento.
3. Nei quindici giorni successivi, il Presidente del
Consiglio di amministrazione o l'Amministratore Unico deve dare
comunicazione dell'offerta a tutti gli altri soci con lettera
raccomandata inviata all'indirizzo risultante dal Libro
Soci.
4. I soci che intendano esercitare la prelazione devono, a
pena di decadenza, darne comunicazione con lettera raccomandata al
Presidente del Consiglio di amministrazione o all'Amministratore
Unico entro trenta giorni dal ricevimento della comunicazione di
cui sopra.
5. Qualora nel termine indicato nel comma che precede taluno
dei soci non abbia esercitato in tutto o in parte la prelazione,
gli altri soci hanno diritto di sostituirsi nella prelazione in
proporzione alla rispettiva quota di partecipazione.
6. Il Presidente del Consiglio di amministrazione o
l'Amministratore Unico deve darne comunicazione con lettera
raccomandata entro quindici giorni e i soci che intendano
esercitare la prelazione devono dare le comunicazioni necessarie
nelle forme e nei termini indicati nei commi precedenti. Devono
comunque impegnarsi ad acquistare tutte le azioni poste in
vendita.
7. L'alienante è libero di cedere le proprie azioni a terzi,
solo dopo aver ricevuto la comunicazione del mancato esercizio
della prelazione da parte del Presidente del Consiglio di
amministrazione o dall'Amministratore Unico.
8. Il trasferimento delle azioni ha effetto di fronte alla
società dal momento dell'iscrizione nel Libro Soci.
Articolo 8
1. La Società potrà emettere obbligazioni determinandone le
modalità di collocamento, con le forme e nei limiti previsti
dall'articolo 2410 del Codice civile e delle altre disposizioni
vigenti.
ASSEMBLEE
Articolo 9
1. Le Assemblee regolarmente costituite rappresentano
l'universalità dei Soci e le loro deliberazioni, prese in
conformità della legge e del presente Statuto, obbligano tutti i
Soci, ancorché non intervenuti o dissenzienti.
Articolo 10
1. Hanno diritto di intervenire all'Assemblea i Soci che
abbiano depositato, almeno cinque giorni prima del giorno fissato
per l'adunanza, le loro azioni presso la Sede sociale o gli
Istituti o gli Enti indicati nell'avviso di convocazione. Ogni
azione ha diritto a un voto.
2. Ogni azionista può farsi rappresentare nell'Assemblea
mediante semplice delega scritta da altro Socio, fatte salve le
limitazioni di cui all'art. 2372 del codice civile.
3. Spetta al Presidente dell'Assemblea constatare il diritto
di intervento all'Assemblea e la regolarità delle deleghe.
Articolo 11
1. L'Assemblea è convocata dall'Organo Amministrativo presso
la sede sociale o altrove in Italia, in via ordinaria, almeno una
volta all'anno, entro quattro mesi dalla chiusura dell'esercizio
sociale.
2. Qualora particolari esigenze lo richiedano tale termine
può, dall'Organo Amministrativo, essere portato a sei mesi dalla
chiusura dell'esercizio sociale.
3. L'Assemblea inoltre è convocata, sia in via ordinaria sia
in via straordinaria, ogni qualvolta l'Organo Amministrativo lo
ritenga opportuno e nei casi previsti dalla legge.
Articolo 12
1. L'Assemblea è convocata mediante avviso da pubblicarsi
sulla Gazzetta Ufficiale della Repubblica italiana, almeno quindici
giorni prima del giorno fissato per l'adunanza. L'avviso deve
contenere l'elenco delle materie da trattare.
2. Nello stesso avviso può essere fissata per un altro giorno
la seconda adunanza, qualora la prima vada deserta.
3. Tuttavia sono ugualmente valide le Assemblee che non
saranno state convocate come sopra indicato, se la totalità del
capitale sociale vi è rappresentata e se i componenti l'Organo
Amministrativo in carica e i Sindaci effettivi sono presenti alla
riunione.
Articolo 13
1. Per la convocazione dell'Assemblea in sede ordinaria e
straordinaria e per la validità delle deliberazioni, si fa
riferimento al disposto degli articoli 2368 e 2369 del Codice
civile, salvo quanto previsto dall'articolo 15 di questo
Statuto.
Articolo 14
1. L'Assemblea è presieduta dall'Amministratore unico o,
qualora la società sia amministrata da un Consiglio di
Amministrazione, dal Presidente del Consiglio di Amministrazione o,
in caso di sua assenza, dal Vice Presidente o, in mancanza, dal
Consigliere più anziano di età.
2. Il Presidente sarà assistito da un segretario designato ai
sensi dell'articolo 2371 del Codice civile anche tra i non
soci.
3. Nei casi di legge, e quando ciò è ritenuto opportuno dal
Presidente dell'Assemblea, il verbale è redatto da un Notaio
designato dallo stesso Presidente, nel qual caso non è necessaria
la nomina del segretario.
4. Le deliberazioni dell'Assemblea devono constare da verbale
sottoscritto dal Presidente e dal Notaio o dal segretario.
Articolo 15
1. Le deliberazioni dell'Assemblea sono espresse per alzata
di mano e in sede ordinaria, in prima convocazione, sono valide se
prese con la presenza stabilita dall'articolo 2368 del Codice
civile e con la maggioranza dei due terzi del capitale sociale,
mentre in seconda convocazione sono valide con la presenza prevista
dall'articolo 2369 del Codice civile e con la maggioranza dei due
terzi del capitale sociale presente.
2. L'Assemblea straordinaria delibera sia in prima che in
seconda convocazione con il voto favorevole di tanti Soci che
rappresentino i due terzi del capitale sociale.
AMMINISTRAZIONE DELLA SOCIETA'
Articolo 16
1. La Società è amministrata da uno o più Amministratori con
un massimo di tre. Quando l'amministrazione è affidata a più
persone, queste costituiscono il Consiglio di
Amministrazione.
2. Gli Amministratori sono nominati ai sensi dell'articolo 6
della legge regionale n. 36/2001 e successive modifiche, recante
"Costituzione di una società per azioni per la gestione della Casa
da gioco di Saint-Vincent".
3. Gli Amministratori durano in carica per un periodo non
superiore a tre esercizi e sono rieleggibili. La durata del mandato
è stabilita, di volta in volta, all'atto della loro nomina.
4. Se nel corso dell'esercizio verranno a mancare uno o più
Amministratori, si provvederà secondo le norme dell'articolo 6
delle leggi regionali n. 36/2001 e n. 15/2002 succitate, recanti
"Costituzione di una società per azioni per la gestione della Casa
da gioco di Saint-Vincent" e del Codice civile.
5. Qualora, per dimissioni o altre cause, venisse a mancare
la maggioranza degli Amministratori, l'intero Consiglio si
intenderà decaduto e si dovrà provvedere alla nomina di un nuovo
Consiglio a termini di legge.
6. I nominati nel corso dello stesso periodo di nomina
cessano dalle loro funzioni unitamente a quelli già in carica
all'atto della nomina.
Articolo 17
1. Quando è costituito il Consiglio di amministrazione, lo
stesso nomina tra i suoi componenti il presidente e può nominare il
vice presidente e l'amministratore delegato.
2. Nei limiti dell'articolo 2381 del Codice civile le
attribuzioni del Consiglio saranno delegate a uno dei suoi membri,
che assumerà le funzioni di Amministratore Delegato.
3. Il Consiglio, il Presidente e l'Amministratore delegato
hanno facoltà di nominare procuratori per la gestione di specifici
settori nell'esercizio dei poteri ad essi conferiti.
4. Il Consiglio nomina il Direttore Generale e ne stabilisce
il trattamento economico, specificandone i relativi poteri.
Articolo 18
1. Il Consiglio di Amministrazione si riunisce sia nella sede
della Società che altrove su convocazione del Presidente o
dell'Amministratore delegato tutte le volte che gli stessi lo
reputino necessario, oppure quando ne facciano richiesta almeno due
Consiglieri.
2. La convocazione deve effettuarsi mediante lettera da
inviarsi, anche a mano, almeno tre giorni prima dell'adunanza; in
casi di urgenza può effettuarsi anche telegraficamente, via
telefax, via e-mail o telefonicamente con almeno 24 ore di
anticipo.
3. Le adunanze sono presiedute dal Presidente e, in caso di
assenza di questi, da un Amministratore designato dal Consiglio di
Amministrazione. Chi presiede l'adunanza sarà assistito da un
segretario, che potrà essere designato anche tra persone estranee
al Consiglio.
Articolo 19
1. Le riunioni del Consiglio di Amministrazione si
considerano regolarmente costituite quando siano state regolarmente
convocate e qualora sia presente la maggioranza dei componenti il
Consiglio stesso.
2. Il Consiglio di Amministrazione delibera a maggioranza dei
presenti per alzata di mano.
3. Qualora si verifichi una situazione di parità si procederà
nel modo seguente: dopo aver verbalizzato il risultato di parità,
la questione verrà rimessa ai voti e, in caso di nuova parità, il
voto del Presidente o di chi, in sua assenza, presiede l'adunanza,
determinerà il risultato della votazione.
4. Partecipano alle riunioni del Consiglio di Amministrazione
i Sindaci e il Direttore generale, senza diritto di voto.
Articolo 20
1. L'Organo Amministrativo è investito dei più ampi poteri
per l'Amministrazione ordinaria e straordinaria della
Società.
2. Esso ha pertanto la facoltà di compiere tutti gli atti,
anche di disposizione, che ritiene opportuni per il conseguimento
dell'oggetto sociale, esclusi quelli che la legge espressamente
riserva all'Assemblea dei Soci.
3. Nell'ambito del Consiglio di Amministrazione, i poteri per
la gestione ordinaria della Società spettano, qualora non venga
diversamente stabilito al momento della nomina, all'Amministratore
delegato, eccezione fatta di tutte quelle attribuzioni che per
legge spettano al Consiglio di Amministrazione, nonché di quelle
espressamente riservate al Consiglio dall'articolo 21 del presente
Statuto.
Articolo 21
1. Per la validità delle deliberazioni del Consiglio di
Amministrazione si richiede la presenza effettiva della maggioranza
dei suoi membri in carica e le deliberazioni sono adottate a
maggioranza assoluta dei voti dei presenti.
2. Il Consiglio di Amministrazione non può delegare al
Presidente o all'Amministratore delegato, o ad alcuna altra singola
persona, i poteri relativi alle seguenti materie, a esso, come
Collegio, esclusivamente riservate:
- concessione di garanzie, avalli, fideiussioni, ipoteche,
pegni, prestiti, a favore di società controllate e/o
collegate;
- acquisto e vendita di immobili; costituzione di diritti
reali sugli stessi e leasing su immobili, con durata superiore a
quella minima prevista per legge;
- acquisto, vendita, affitto di aziende, complessi aziendali
e altre operazioni relative ad aziende o complessi
aziendali;
- costituzione di società collegate e/o controllate nonché
acquisto di partecipazioni in altre società del settore;
- contratti, impegni, investimenti e spese di durata
superiore a tre anni o di valore superiore ai mezzi propri della
Società;
- acquisto o vendita di azioni proprie o altre operazioni
sulle azioni proprie o sulle obbligazioni proprie, inclusa la
modifica delle condizioni di eventuali prestiti obbligazionari e
delibere di conversione anticipata;
- delega e mandato a votare alla persona delegata, nelle
Assemblee straordinarie delle partecipate;
- identificazione dei settori di intervento e relativa
pianificazione pluriennale;
- esame da effettuarsi entro il 31 dicembre, e approvazione
preventiva dei budgets operativi annuali e di tutte le attività con
visibilità minima eccedente i dodici mesi;
- contratti di finanziamento a lungo termine;
- impegni di non concorrenza;
- redazione del bilancio annuale e destinazione degli utili o
copertura delle perdite;
- deliberazioni di sottoporre le questioni di cui al presente
elenco all'Assemblea dei Soci;
- procura alle cariche sociali e al Direttore generale per le
operazioni di cui al presente elenco.
Articolo 22
1. Agli Amministratori spettano il rimborso delle spese
sostenute per ragioni del loro ufficio ed il compenso stabilito
dall'Assemblea.
2. Il compenso del Presidente e dell'Amministratore delegato
è stabilito dall'Assemblea, su proposta del Consiglio di
Amministrazione sentito il parere del Collegio Sindacale.
RAPPRESENTANZA SOCIALE E DELEGHE
Articolo 23
1. La rappresentanza della Società di fronte ai terzi e in
giudizio, con facoltà di promuovere azioni e istanze giudiziarie e
amministrative per ogni grado di giudizio e la firma sociale
spettano all'Amministratore unico o, qualora la società sia
amministrata da un Consiglio di Amministrazione, al suo Presidente
o, in caso di sua assenza o impedimento, al Vice
Presidente.
2. Di fronte ai terzi la firma del Vice Presidente fa fede
dell'assenza o impedimento del Presidente.
3. Nell'ambito dei rispettivi poteri la firma e la
rappresentanza sociale spettano anche all'Amministratore delegato e
al Direttore generale.
COLLEGIO SINDACALE
Articolo 24
1. Il Collegio sindacale si compone di tre membri effettivi e
due supplenti nominati ai sensi dell'articolo 7 delle leggi
regionali n. 36/2001 e n. 15/2002 succitate, recanti "Costituzione
di una società per azioni per la gestione della Casa da gioco di
Saint-Vincent".
2. Gli emolumenti dei Sindaci effettivi sono stabiliti per
l'intero triennio secondo la tariffa minima dei Dottori
Commercialisti, salva diversa determinazione dell'Assemblea
ordinaria.
3. I Sindaci partecipano alle riunioni del Consiglio di
Amministrazione senza diritto di voto. A tale scopo saranno loro
recapitati gli avvisi di convocazione di tutte le riunioni del
Consiglio di Amministrazione.
BILANCIO E UTILI
Articolo 25
1. L'esercizio sociale si chiude al 31 dicembre di ogni
anno.
2. L'Organo Amministrativo redige il bilancio di esercizio
annuale con relativo conto dei profitti e delle perdite
corredandoli con una relazione sull'andamento della gestione
sociale, redatto da primaria società di revisione.
Articolo 26
1. Gli utili netti risultanti dal bilancio, dedotto il cinque
per cento da assegnarsi alla riserva ordinaria fino a che questa
abbia raggiunto il quinto del capitale sociale, verranno attribuiti
alle azioni, salvo diversa deliberazione dell'Assemblea su proposta
dell'Organo Amministrativo.
Articolo 27
1. Il pagamento dei dividendi è effettuato presso le casse
designate dall'Organo Amministrativo ed entro il termine che viene
annualmente fissato dall'Organo stesso.
Articolo 28
1. I dividendi non riscossi entro il quinquennio dal giorno
in cui divennero esigibili, vanno prescritti a favore delle riserve
della Società.
SCIOGLIMENTO E LIQUIDAZIONE
Articolo 29
1. Addivenendosi in qualsiasi tempo e per qualsiasi causa
allo scioglimento della Società, l'Assemblea, nei modi stabiliti
dalla legge, definisce le modalità di liquidazione e nomina uno o
più liquidatori determinandone i poteri.
ARBITRATO
Articolo 30
1. Ogni controversia tra i Soci e/o Soci e Società o fra
Società e Amministratori o Sindaci relativi alla validità,
interpretazione e/o esecuzione del presente Statuto sarà deferita
al giudizio di un Collegio che siederà in Aosta, composto da tre
arbitri; i primi due nominati uno ciascuno dalle parti e il terzo
nominato dai primi due arbitri in accordo tra loro, ovvero, in
difetto, dal Presidente del Tribunale di Aosta. Qualora le parti
siano più di due il Collegio arbitrale verrà nominato dal
Presidente del Tribunale di Aosta.
COMPETENZA GIUDIZIALE
Articolo 31
1. Per qualsiasi controversia tra la Società e i suoi
componenti o comunque relativa alla vita sociale, il foro
competente è quello di Aosta.
DISPOSIZIONI GENERALI
Articolo 32
1. Ai fini di qualsiasi comunicazione sociale il domicilio
dei Soci è quello risultante dal libro dei Soci.
Articolo 33
1. Per tutto quanto non specificatamente previsto nel
presente Statuto, si fa riferimento alle disposizioni di legge
vigenti.
Président
- La parole au Président de la Région,
Rollandin.
Rollandin (UV)
- Je crois que, étant donné que le débat a
déjà été fait en même temps que la loi, il ne s'agit pas d'ajouter
grand-chose aux modifications du Statut. Je crois qu'on a déjà dit
quel était le sens de ces modifications minimales, qui vont dans la
direction de tenir en considération le fait qu'on a modifié la loi,
en effet on l'approuve tout de suite après et dans ce sens on
intervient.
Je voudrais seulement souligner un aspect: le fait qu'on puisse
présenter à ce moment une solution qui va dans le sens de nommer un
administrateur unique ne signifie pas qu'il y a la possibilité par
la suite dans le temps d'avoir un Conseil d'administration, car la
loi dit justement de un à trois et on a donné les deux
possibilités, ici on va modifier le Statut dans le sens de pouvoir
aujourd'hui nommer un administrateur unique.
Président
- Je vous rappelle que la Conseillère Fontana a
présenté cinq amendements.
La parole à la Conseillère Fontana Carmela.
Fontana (PD)
- Ritiriamo gli emendamenti e voteremo
contro questo provvedimento.
Presidente
- La parola al Vicepresidente Chatrian.
Chatrian (VdAV-R)
- Solo per esplicitare il nostro voto
contrario in conseguenza al voto contrario del punto
precedente.
Presidente
- La parola al Consigliere Segretario
Tibaldi.
Tibaldi (PdL)
- Le modifiche statutarie sono
sostanzialmente una conseguenza di ciò che è stato appena approvato
nel disegno di legge 1, quindi nella sostanza esprimeremo un voto
favorevole su tutti quegli articoli che vanno ad essere modificati
tecnicamente, come abbiamo fatto in Commissione, ferme restando le
nostre riserve sull'articolo 5 che riguarda il capitale sociale,
sul quale ci asterremo, e l'articolo 1 la cui denominazione appare
poco consona alla funzione e all'essenza dell'azienda "Casinò".
Presidente
- Passiamo alla votazione, articolo per
articolo.
Per gli articoli 1 e 5 faremo una votazione separata, per gli
altri una votazione complessiva.
Pongo in votazione l'articolo 1:
Consiglieri presenti: 34
Votanti: 31
Favorevoli: 23
Contrari: 8
Astenuti: 3 (Benin, Lattanzi, Tibaldi)
Il Consiglio approva.
Presidente
- Pongo in votazione l'articolo 5:
Consiglieri presenti: 34
Votanti: 31
Favorevoli: 23
Contrari: 8
Astenuti: 3 (Benin, Lattanzi, Tibaldi)
Il Consiglio approva.
Presidente
- Pongo in votazione tutti gli altri
articoli:
Consiglieri presenti e votanti: 33
Favorevoli: 25
Contrari: 8
Il Consiglio approva.
Presidente
- Pongo in votazione l'atto nel suo
complesso:
Consiglieri presenti e votanti: 34
Favorevoli: 26
Contrari: 8
Il Consiglio approva.
