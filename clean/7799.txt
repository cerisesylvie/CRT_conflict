Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2199 del 24 settembre 1986 - Resoconto
OGGETTO N. 2199/VIII - INIZIATIVA PER LA RIPRESA DELLO
SVILUPPO ECONOMICO IN VALLE D'AOSTA. (Interrogazione).
PRESIDENTE
: Do lettura dell'interrogazione presentata dai
Consiglieri Millet e Tonino:
INTERROGAZIONE
AVUTA NOTIZIA di incontri svoltisi nel corso dell'estate in
merito alla stesura di un protocollo d'intesa tra le categorie
economiche e la Giunta regionale;
RITENUTO che sia di competenza del Consiglio regionale
stabilire gli indirizzi che devono guidare l'azione della Regione
nel breve e nel medio periodo, soprattutto in materia di sviluppo
economico;
i sottoscritti Consiglieri regionali
INTERROGANO
la Giunta regionale per sapere in quale modo l'esecutivo
intende coinvolgere il Consiglio regionale nella discussione in
atto con le categorie economiche in merito agli indirizzi da
seguire e alle iniziative da prendere per una ripresa dello
sviluppo economico della Valle d'Aosta.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Circa gli incontri che
l'Amministrazione regionale ha avuto con le categorie economiche,
incontri di cui avevo dato più volte notizie in Consiglio
regionale, il loro obiettivo è quello di giungere alla eventuale
stesura di un protocollo d'intesa fra il Governo regionale e le
categorie economiche.
Nell'interrogazione forse si dà a questo protocollo d'intesa un
connotato e una caratteristica che il protocollo stesso, se si
arriverà alla sottoscrizione, non deve avere. Il protocollo
d'intesa non fa che definire un metodo, una modalità di lavoro fra
categorie e governo e non definisce delle linee di indirizzo
economico programmatico. Tengo a precisare che il protocollo
d'intesa dovrà essere coerente a quanto il Consiglio regionale ha
fatto proprio, cioè quello di aderire agli indirizzi che questa
Regione, al momento dell'avvio di questa legislatura, si è data,
come programma di orientamento e di indirizzo della politica
economica regionale per il quinquennio 1983-88. Ci sono stati
numerosi incontri non solo nella fase estiva, ma anche in
precedenza. Si è cercato di omogeneizzare, o di rendere coerenti le
proposte che provenivano dalle diverse categorie del mondo
economico valdostano; allo stato attuale siamo nella fase di
ragionare intorno ad una prima bozza di documento che dovrebbe
rappresentare il punto di incontro fra gli indirizzi che questo
Consiglio si è dato e le proposte provenienti dalle varie
categorie. Come ho detto, si tratta in linea di principio di
attuare quel punto programmatico che veda una partecipazione
diversa, un coinvolgimento delle categorie economiche.
La domanda precisa postami è: in che modo l'esecutivo intende
coinvolgere il Consiglio regionale. La risposta è: tramite le
Commissioni competenti, non appena avremo definito un quadro
generale da sottoporre, ragionato e coerente.
PRESIDENTE
: Gli interroganti intendono replicare?
Ha chiesto di parlare il Consigliere Millet, ne ha facoltà.
MILLET - (P.C.I.):
Anche se è vero che l'Assessore ha
fatto presente in Consiglio che si stava discutendo con le
categorie economiche di questi problemi, in seguito anche a
quell'accordo con i Sindacati, con l'interrogazione volevamo
portare all'attenzione della Giunta la necessità che dopo tutta
questa fase si sia coinvolti come Consiglio.
Vorremmo anche noi, come Consiglieri, e quindi attraverso la
Commissione competente, sentire le categorie, perchè il fatto di
sottoscrivere un protocollo implica il dover poi giungere a dei
risultati.
Fra le altre cose penso che se si vuole ottenere da questo
protocollo maggiori posti di lavoro, c'è da affrontare tutto un
problema di rapporto finanziario fra i diversi contributi
regionali, i mutui che la Regione dà alle attività economiche.
Molti artigiani e commercianti pongono la questione, almeno al
sottoscritto, del rapporto finanziario fra la Regione e queste
attività, pongono domande sulla richiesta del mutuo, sui tempi.
Già più volte ho fatto presente in Consiglio che non c'è
certezza sui tempi. Ci si è detto che per avere un mutuo con la
Cassa Artigiana o con la Finaosta ci vogliono due o tre mesi; nella
realtà, almeno da quello che ho sentito, questo non è vero. Ci
possono essere dei casi singoli, ma non è una media.
Dal momento che in una attività economica avere un finanziamento
è una cosa importante, dai tempi con cui questo viene dato può
dipendere il licenziamento di un dipendente, se non addirittura il
fallimento della ditta.
In base alle ragioni che ho portato, sollecitiamo l'Assessore a
fare il punto della situazione in Commissione; inoltre da parte
nostra vorremmo sentire dalle categorie quali sono i problemi, per
supportare con una discussione quel documento che sarà
sottoscritto. Questo perchè alla fine si raggiunga un risultato
positivo attraverso la stesura di quel protocollo d'intesa.
Si dà atto che dalle ore 10,32 riassume la Presidenza il
Presidente Giovanni Bondaz.
