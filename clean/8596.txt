Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3097 del 7 ottobre 1987 - Resoconto
OGGETTO N. 3097/VIII - APPROVAZIONE DI UNA BOZZA DI
CONVENZIONE DA STIPULARE CON LA CASA DI RIPOSO "J.B. FESTAZ", DI
AOSTA, AI SENSI E PER GLI EFFETTI DELLA LEGGE REGIONALE 15 GENNAIO
1987, N. 3.
PRESIDENTE:
Do lettura della deliberalizione in
oggetto:
IL CONSIGLIO
- richiamata la legge regionale 15 gennaio 1987, n. 3:
"Interventi finanziari della Regione per il funzionamento di case
di riposo gestite da istituzioni private e da enti locali";
- richiamata la deliberazione del Consiglio regionale n.
2161/VIII del 9 luglio 1987, con la quale è stato approvato un
accordo preliminare tra la Regione e la Casa di riposo "J.B.
Festaz", (ex-Ospizio di Carità), di Aosta, per la regolamentazione
dei rapporti patrimoniali e per Ia gestione della Casa di
riposo;
- atteso che tale accordo preliminare prevede, tra l'altro, che
un'apposita convenzione regoli i rapporti tra la Regione e
l'istituzione per la gestione della Casa di riposo, sulla base di
determinati criteri direttivi;
- sentita la relazione dell'Assessore alla Sanità ed Assistenza
Sociale, sulle trattative condotte e sugli accordi informali
raggiunti con l'Amministrazione della Casa di riposo;
-
ricordato che sulla bozza
di convenzione
deve
essere sentita la competente commissione consiliare per la
sicurezza sociale;
- visto il parere della IV Commissione consiliare permanente in
data 28 settembre 1987;
DELIBERA
1°) di approvare la sottoriportata bozza di convenzione con
la Casa di riposo "J.B. Festaz" di Aosta, demandando la
sottoscrizione al Presidente della Giunta regionale;
2°) di approvare ed impegnare la spesa di Lire 300.000.000
(trecentomilioni), imputando la stessa sul Residuo Passivo 42705
del bilancio di previsione della Regione per l'anno 1987
"Contributi alle istituzioni private ed agli enti morali nelle
spese di gestione di case di riposo convenzionate per anziani ed
inabili" (Fondo di Lire 300.000.000 impegnato con legge regionale
15 gennaio 1987, n. 3);
3°) di stabilire che alla liquidazione del contributo si
provveda a rate
semestrali posticipate, ai sensi dell'art. 3
della predetta convenzione, su presentazione di idonea
documentazione atta
a
dimostrare l'eventuale
disavanzo di amministrazione;
4°) di stabilire che al pagamento si provveda ai sensi
dell'art. 58 della legge regionale 7 dicembre 1979, n. 68;
5°) di rinviare alla
scadenza prevista dall'art. 2
della convenzione l'impegno di spesa relativo agli anni 1988 e
1989.
Convenzione
(...omissis...)
PRESIDENTE:
Comunico al Consiglio che, ai sensi della
legge, la IV Commissione consiliare permanente ha già espresso il
suo parere obbligatorio.
Ha chiesto la parola il Consigliere Mafrica; ne ha facoltà.
MAFRICA (P.C.I.):
Chiedo se c'è l'Assessore Voyat, perché
vorrei rivolgermi a qualcuno. Se crede di potermi rispondere, bene,
altrimenti posso anche rivolgermi all'Assessore all'Industria; ma,
siccome stiamo parlando di un argomento relativo alla sanità...
MILLET
(fuori microfono): Prendiamo atto che la Giunta si
è squagliata!
PRESIDENTE:
Nell'attesa dell'arrivo dell'Assessore Voyat
e poiché l'oggetto n. 43 presentato dal Gruppo socialista deve
intendersi rinviato al prossimo Consiglio, si procede alla
discussione congiunta degli oggetti numero 44 e 15.
BREUVÈ LILLIANA (P.S.I.):
Manca l'Assessore
competente.
PRESIDENTE:
L'oggetto n. 45, in assenza del Consigliere
Torrione, è rinviato alla prossima adunanza del Consiglio.
Procediamo alla discussione dell'oggetto n. 46 all'ordine del
giorno.
BREUVÈ LILLIANA (P.S.I.):
Manca l'Assessore
competente.
PRESIDENTE:
Non si può procedere alla discussione
dell'oggetto n. 47 all'ordine del giorno, perché manca il
Presidente della Giunta.
La mozione dei Consiglieri Baldassarre, Torrione ed Aloisi,
posta al n. 48 dell'ordine del giorno, e concernente "Iniziative
per la scarcerazione del prof. Paolo Signorelli", è da considerarsi
decaduta.
Si ritorna, pertanto, a discutere l'oggetto n. 42.
Ha chiesto la parola il Consigliere Mafrica; ne ha facoltà.
MAFRICA (P.C.I.):
Noi siamo favorevoli alla stipula della
convenzione con la Casa di riposo. Vorrei avere qualche notizia sul
suo funzionamento e sulla sua situazione attuale e vorrei capire
come sia stato possibile indire un bando di selezione del
personale, prima che fosse pronta la convenzione
sull'organizzazione assistenziale interna. Vorrei sapere se questa
selezione sia stata avviata prima della stipula della convenzione,
oppure se si tratti di tutt'altra cosa.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Preciso che non esiste alcuna convenzione
tra la Regione e la Casa di riposo; la convenzione, semmai, verrà
stipulata dopo l'approvazione, da parte della Regione, della
presente ipotesi di convenzione.
La selezione, alla quale ha fatto riferimento il Consigliere
Mafrica, è stata fatta nella primavera scorsa, in modo autonomo, da
parte del Consiglio di amministrazione della Casa di riposo che,
pur avendo bisogno di personale, non sapeva decidere alcunché sulle
domande pervenute in precedenza.
Per quanto concerne la situazione attuale, nel vecchio stabile,
sono da evidenziare le difficoltà che la Casa di riposo incontra
per il riscaldamento, per la funzionalità della cucina e per altre
questioni di natura logistica. Si pensa, pertanto, che tali
difficoltà abbiano a venir meno con il trasferimento nel nuovo
stabile di via Festaz.
Il Consigliere Mafrica faceva appunto notare che, dopo la
stipula della convenzione, l'Amministrazione regionale dovrà
emanare ulteriori direttive sull'assistenza, sul personale da
assumere e sul pagamento delle quote degli ospiti. Si tratta, in
ogni caso, di problemi che verranno presi in considerazione in un
secondo tempo, così come previsto dall'art. 1 della presente
ipotesi di convenzione, dove si dice:
"Entro trenta giorni dalla data di sottoscrizione della presente
convenzione la Giunta regionale fissa gli indirizzi generali per la
gestione della Casa di Riposo che concerneranno:
- la tipologia delle persone da ammettere e le modalità di
ammissione e dimissione degli ospiti...;
- le linee dell'organizzazione assistenziale interna;
- indicazioni sulla tipologia del personale di assistenza e
ausiliario e loro quantità".
Nell'assunzione del personale daremo la precedenza a coloro che
hanno seguito specifici corsi di formazione; inoltre, come abbiamo
già fatto per il Rifugio, provvederemo anche all'aggiornamento e
alla riqualificazione del personale, nonché alla determinazione
delle contribuzioni degli ospiti e dei rapporti con i servizi
socio-sanitari pubblici, con l'U.S.L. e con la Regione.
MAFRICA
(fuori microfono): Quando verrà aperta la nuova
Casa di riposo?
VOYAT (U.V.):
L'Assessore Fosson mi ha detto che in
questi giorni si sta provvedendo alla consegna della suppellettile
occorrente e, pertanto, credo che, entro la fine di ottobre, dopo
il trasferimento degli ospiti, il nuovo stabile possa entrare
definitivamente in funzione.
PRESIDENTE:
Se nessuno chiede la parola, pongo in
votazione la deliberazione in oggetto:
ESITO DELLA VOTAZIONE
Presenti, votanti e favorevoli: 19
Il Consiglio approva all'unanimità
