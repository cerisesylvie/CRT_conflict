Classificazione
ELEZIONI



Oggetto del Consiglio n. 2287 del 5 aprile 2023 - Resoconto
OGGETTO N. 2287/XVI - Ritiro di mozione: "Impegno ad inserire
nella prima convocazione della Prima Commissione consiliare
permanente la proposta di legge del gruppo consiliare "Forza
Italia" in materia di riforma del sistema elettorale".
Bertin (Presidente) -
Passiamo alla mozione seguente,
punto n. 62 dell'ordine del giorno. La parola al consigliere
Baccega.
Baccega (FI) -
Questa mozione è stata impostata e
iscritta all'inizio del mese di marzo, a quel tempo c'era la
volontà di evidenziare e dare fretta nel cercare di creare le
condizioni per avere una stabilità politica amministrativa nella
nostra Regione andando a modificare la legge elettorale che
attualmente è in vigore. Il percorso da allora ad oggi è cambiato e
voglio solo ricordare che il nostro progetto di legge presentato il
24 maggio 2022 introduceva numerose novità rispetto alla legge che
è attualmente in vigore e sono in particolare elezione diretta del
Presidente della Regione: diventa Presidente della Regione il
candidato che ottiene il maggior numero di voti validi, la lista o
la coalizione che sostengono il candidato eletto Presidente della
Regione ottiene almeno 19 seggi, compreso quello del Presidente, la
lista o la coalizione che sostengono il candidato eletto Presidente
ottiene almeno 21 seggi nella misura in cui il candidato ottiene e
supera il 40 percento dei voti validi, ad altre liste o coalizioni
che costituiscono la minoranza sono garantiti almeno 11 seggi, la
soglia minima per partecipare all'attribuzione dei seggi è
corrispondente al 4 percento del totale dei voti espressi, ogni
elettore può attribuire tre voti di preferenza dei quali almeno uno
deve essere per un candidato di genere diverso dagli altri due, il
numero di firme a sostegno della presentazione di una lista deve
essere non meno di 300 e non più di 500. Questi sono gli elementi
più significativi del nostro progetto di legge.
La mozione intendeva invitare il Presidente della Commissione
consiliare competente a presentare nella prima convocazione il
progetto di legge n. 67 che avevamo presentato ben un anno fa, vedo
che il percorso si è avviato e siamo andati nella direzione dove ci
sarà la nostra legge, ci sarà la legge presentata da PCP,
probabilmente ci saranno anche altri progetti di legge presentati,
quindi inizia questo dibattito che ci porterà a valutare una legge
elettorale. L'auspicio nostro è che porti alla stabilità politica e
amministrativa di questa Regione perché ovviamente gli ultimi anni
non hanno dato nessun segnale in questo senso.
Credo che non ci sia nessuna esigenza di andare a votare questa
mozione, se il Presidente ha piacere di sottolineare qualche
aspetto... io la ritiro comunque.
Presidente -
La parola al Presidente della Regione.
Testolin (UV) -
Solo per ringraziare il collega Baccega
per il ritiro della mozione che penso abbia già trovato risposta
nell'attività svolta in I Commissione dal collega presidente di
Commissione Lavevaz, che ha preso in considerazione tutti i disegni
di legge presentati dai vari gruppi e che verranno analizzati in
quel percorso di analisi che è stato concordato all'interno della
stessa.
Presidente -
La mozione è ritirata.
Il Consiglio prende atto del ritiro.
