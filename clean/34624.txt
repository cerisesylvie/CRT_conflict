Classificazione
CREDITO



Oggetto del Consiglio n. 2375 del 18 aprile 2012 - Resoconto
OGGETTO N. 2375/XIII - Interpellanza: "Definizione di un
percorso concreto per la valutazione delle attività realizzate in
attuazione della legge regionale sull'accesso al credito
sociale".
Interpellanza
Vista la legge regionale 23 dicembre 2009, n. 52 "Interventi
regionali per l'accesso al credito sociale";
Richiamato l'articolo 19 relativo al periodo di tre anni di
sperimentazione della legge;
Ricordato che il periodo di sperimentazione è stato
introdotto con un emendamento, presentato in Consiglio regionale
dall'Assessore competente, proprio per avere la possibilità di una
valutazione sull'impatto della nuova legge;
Considerato che, ai fini della valutazione del passaggio a
regime della l.r. 52/2009, è importante valutare e approfondire i
contenuti del monitoraggio curato dal Comitato di coordinamento per
il credito sociale;
Sottolineato che il Comitato per legge deve presentare la
prossima relazione entro il 30 novembre del corrente anno, periodo
troppo vicino al termine della sperimentazione e, quindi, con tempi
limitati per poter svolgere in modo compiuto la valutazione
definita all'articolo 19;
tutto ciò premesso i Consiglieri regionali
Interpellano
la Giunta regionale per sapere se è intenzione della Regione
definire un percorso valutativo concreto e plurale, e non soffocato
dall'urgenza, capace di rispondere appieno alle indicazioni
dell'articolo 19 della legge.
F.to: Rigo - Donzel
Presidente
- La parola al Consigliere Segretario
Rigo.
Rigo (PD)
- Grazie Presidente.
Il credito sociale, come sanno bene i consiglieri, è promosso a
favore di coloro che versano in situazione di temporanea difficoltà
economica, contingente o legata a momenti di criticità del ciclo di
vita familiare e personale. Due sono le modalità per accedervi: i
programmi di microcredito e il prestito sociale d'onore. La legge
regionale n. 52/2009, recante: "Interventi regionali per l'accesso
al credito sociale", è sicuramente un'iniziativa interessante e
positiva, calata poi in un momento particolarmente difficile per
molte famiglie valdostane. Una legge pensata per chi ha bisogno di
un aiuto finanziario immediato, per i tanti bisogni quotidiani di
una famiglia e per quelle spese impreviste (casa, malattia, figli)
che spesso mettono in ginocchio le persone. Una legge però, lo
abbiamo detto in sede di dibattito consiliare riprendendo parte
delle osservazioni avanzate dalle parti sociali in sede di
audizione, una legge - dicevo - con una logica tutta assistenziale.
Va bene certo l'aiuto immediato ma, oggi più di ieri, le famiglie
hanno bisogno di un accompagnamento per aiutarle ad uscire da una
condizione di continua incertezza e conquistare, finalmente, una
piena autonomia di vita.
Se non la disturbo, Vicepresidente e Assessore Marguerettaz,
vorrei rivolgermi a lei su tale argomento, perché, a fronte di una
spesa pubblica regionale sociale - con questo comprendo tutti gli
interventi che non sono solo quelli prettamente assistenziali in
capo all'Assessorato di riferimento -, a fronte di una spesa
sociale molto elevata, abbiamo un livello di disuguaglianza sociale
in aumento e i dati regionali che ce lo confermano, ma, nel
contempo, abbiamo un basso livello di crescita, come abbiamo
sentito questa mattina dal Presidente Rollandin. Questo significa
che una quota della spesa non consegue gli obiettivi assegnati:
meno disuguaglianza e più crescita. Non è quindi condivisibile
l'impostazione secondo cui, da un lato, ci sono le politiche del
lavoro e, dall'altro, l'assistenza che si occupa di lotta alla
povertà e non solo. Per combattere l'assistenzialismo e affermare
sempre più la dignità del lavoro nella vita di tutti, anche di
quelli più deboli, bisogna che il lavoro comprenda anche le persone
più fragili e vulnerabili. Per questo, nel momento in cui le
commissioni competenti si apprestano a valutare questa legge e
anche il nuovo piano per le politiche del lavoro, ci deve essere
una correlazione fra il credito sociale, quindi il comitato, il
Dipartimento delle politiche del lavoro e il terzo settore.
Dovremmo essere capaci di metterci in rete, al di là dei sistemi
informatici, anche la cultura e la conoscenza, quindi credo che,
per poter dare dei risultati non dico ottimali, ma maggiori
risultati in fatto di minore disuguaglianza e maggiore crescita,
dobbiamo lavorare non solo con i soldi (necessarissimi), ma anche
con la capacità di fare rete.
In sede di dibattito sul credito sociale abbiamo espresso alcune
perplessità che non vogliamo qui riproporre, mentre ritengo
opportuno ricordare l'attenzione manifestata allora dall'Assessore
Lanièce alle osservazioni e alle proposte presentate nel corso dei
lavori della commissione. Alcune, ricordo, furono accolte nel testo
emendato del disegno di legge, altre furono inserite nella
deliberazione con la quale la Giunta avviò formalmente l'attuazione
degli interventi del credito sociale. In particolare, voglio
riconoscere all'Assessore il merito di avere fatto propria, con un
suo emendamento, l'idea della sperimentazione e della valutazione.
A questo riguardo mi pare utile riportare in Consiglio un breve
passaggio di quello che lei ha detto:
"ci sono, è vero, delle
perplessità o degli interrogativi per quanto riguarda
l'applicazione -
del disegno di legge
- credo non sia una
parola magica quella di dire sempre che ci sarà una delibera
attuativa, ma presteremo molta attenzione a questa fase attuativa,
perché sarà la fase che determinerà se abbiamo fatto bene o meno un
buon intervento legislativo. Abbiamo detto del periodo di
sperimentazione, dove a fine anno farò una relazione alla Giunta e
alle commissioni consiliari competenti, quindi proprio per tre anni
ci sarà questo rito, che permetterà di apportare delle modifiche
proprio in seguito a ciò che vedremo applicato durante l'anno e a
ciò che succederà in base alle domande che verranno
inoltrate"
.
Per aiutare chi ci ascolta a capire meglio di cosa stiamo
parlando, mi sembra corretto leggere l'articolo 19 che disciplina
quel periodo di sperimentazione voluto dall'Assessore:
"Gli
interventi regionali per l'accesso al credito sociale di cui alla
presente legge sono promossi in via sperimentale per un periodo di
tre anni dalla data di entrata in vigore della stessa. Durante il
periodo di sperimentazione, il comitato è incaricato di monitorarne
i risultati, presentando alla Giunta regionale e alle commissioni
consiliari competenti, entro il 30 novembre di ogni anno, una
relazione sulle attività realizzate in attuazione della presente
legge, al fine di valutare l'eventuale passaggio dal regime di
sperimentazione a quello definitivo o di proporre le modificazioni,
anche legislative, necessarie al sistema di accesso al credito
sociale in relazione alle criticità eventualmente riscontate"
.
Il comitato di cui si parla è il Comitato tecnico di coordinamento
per il credito sociale che, in questi anni, attraverso la relazione
prima ricordata, ci ha permesso di seguirne le attività. Il quadro
rappresentato e le considerazioni del Comitato sono strumenti utili
al fine di quella valutazione richiamata in legge.
La nostra interpellanza nasce da una semplice considerazione: se
il periodo di sperimentazione termina a fine dicembre 2012
dobbiamo, entro quella data, definire il passaggio a regime della
legge con le modificazioni, anche legislative, necessarie al
sistema di accesso al credito sociale in relazione alle criticità
riscontrate, me ne viene in mente una: quella del rapporto con gli
enti locali, segnalata dalle relazioni. Se questo è il senso della
legge, dobbiamo chiedere al Comitato che prima del 30 novembre ci
consegni la relazione, che ovviamente non potrà essere su tutto il
2012, accompagnata in questo caso dalle considerazioni dello stesso
Comitato, considerazioni che ci potranno aiutare nella valutazione
dell'impatto della legge rispetto ai nostri
desiderata
iniziali. In sostanza, chiediamo un confronto nelle commissioni
consiliari nei mesi settembre-ottobre per avere il tempo necessario
per presentare in Consiglio, a novembre, un provvedimento in grado
di rispondere appieno alle indicazioni contenute nell'articolo 19,
cioè entro il dicembre del 2012.
Concludendo, la nostra ci sembra essere una proposta che
raccoglie anche l'auspicio espresso, a dicembre 2009, dal relatore
del provvedimento, il Vicepresidente Lanièce, che concludeva così
il suo intervento:
"...grazie all'introduzione di uno specifico
articolo sulla sperimentazione, potrà permettere, nel caso in cui
si evidenzino disfunzioni o criticità, di intervenire celermente
apportando quelle modifiche, anche legislative, necessarie per
eliminare queste problematiche. Mi sembra questo un atteggiamento
serio e non di semplice facciata, anche perché lo scopo di questa
iniziativa legislativa è di dare risposte concrete alla popolazione
valdostana e non quello di fare tanto per fare"
. Credo che
queste parole siano conclusive anche del mio intervento, attendo la
risposta dell'Assessore. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Approfitto dell'ultima considerazione del collega Rigo per
considerarlo come un
assist
per iniziare il mio piccolo
intervento, ossia sul fatto che l'auspicio era quello di non fare
una cosa tanto per fare, ma fare una cosa concreta. La legge
regionale n. 52/2009 entra in pieno regime nella seconda metà del
2010 a seguito della deliberazione di Giunta n. 961/2010; fino al
16 novembre 2011 - ecco la considerazione sull'aiuto concreto che
ha portato la legge e qui richiamo la relazione che è stata
consegnata ai consiglieri - sono stati concessi n. 147 microcrediti
di emergenza (ai sensi dell'articolo 8), n. 34 prestiti d'onore, n.
34 prestiti sociali con restituzione attraverso l'impiego di parte
del proprio tempo libero in servizi a ricaduta sociale sul
territorio regionale - ricordo che proprio nell'ultima parte dello
scorso anno e nella prima parte di quest'anno sta prendendo sempre
più piede questo aspetto, che è una parte innovativa rispetto alle
leggi precedenti, ossia la possibilità di impiego di parte del
proprio tempo libero, sono di più naturalmente se calcoliamo la
prima parte del 2012 -, infine numero 2 crediti per la
realizzazione di progetti e forme di cooperazione, per un totale di
somme erogate di 608.951,97 euro.
La legge n. 52 all'articolo 19, comma 2, prevede che il Comitato
di coordinamento per il credito presenti, all'Assessore e alla
commissione competente, una relazione annuale entro il 30 novembre
di ogni anno; questo è avvenuto per il 2010 e per il 2011 con
lettera protocollo n. 41367/ASS che tutti hanno.
Tali relazioni contengono una dettagliata analisi delle domande
pervenute, con una sottolineatura rispetto al
target
prevalente, ossia cittadini italiani di età media o prossima alla
pensione, che vivono in nuclei familiari dove almeno un componente
è attivo sul mercato del lavoro, una prevalenza di coppie con
figli, spesso ma non in modo prevalente, con maggiorenni
disoccupati. Qui già si può capire come se a volte parlando si dice
che sono tutti interventi diretti a extracomunitari, qui si
sottolinei invece come le difficoltà ci siano anche nelle famiglie
valdostane e italiane, per rimarcare appunto la bontà
dell'intervento, la percentuale è circa il 70% di famiglie
italiane. Si è registrato un importante trend di crescita delle
domande di accesso al credito nel corso dei due anni, sono
descritte altresì le misure adottate dal Comitato di coordinamento
per regolamentare l'accesso in modo sempre più puntuale e
garantista, ad esempio, fornendo agli operatori territoriali un fax
simile di dichiarazione di non bancabilità da far presentare ai
richiedenti (
conditio sine qua non
per la concessione del
prestito). Infine sono offerte indicazioni utili al decisore
politico, affinché possa operare in modo "concreto e plurale" la
scelta del passaggio a regime della legge, le caratteristiche di
dettaglio dei richiedenti, il numero delle insolvenze, la quantità
e la qualità degli oneri a carico degli operatori territoriali, le
conseguenze degli sbarramenti IRSEE, la risposta differenziata ai
vari interventi di credito sociale attivati. L'opportunità di
produrre una relazione entro il 30 novembre anche per il 2012 è
dettata dalla necessità di comparare due anni interi di interventi,
essendo la legge entrata a regime solo nella seconda metà del 2010.
Tuttavia il sottoscritto con il Comitato di coordinamento si rende
disponibile a produrre un
report
utile a valutare la
sperimentazione entro il 31 luglio, per consentire al Consiglio di
analizzare la riapertura dell'attività dopo la pausa estiva in modo
utile per decidere l'eventuale passaggio a regime della legge.
Solo una puntualizzazione a mio avviso dovuta: il collega Rigo
parlava di assistenza, ci tengo invece a sottolineare la differenza
per quanto riguarda l'intervento del microcredito rispetto
all'assistenza. Questa non è assistenza economica che è presente
sul Testo unico dell'assistenza economica, che eroga
tout
court
il contributo a fondo perso, questo dovrebbe essere un
aiuto a far riprendere l'economia della famiglia, quindi il senso
del prestito e della restituzione va in tale senso a differenziare
la legge su quella che è l'assistenza.
Un concreto e importante aiuto, a mio avviso, la legge lo ha
dato, parliamo a fine 2011 di circa 600.000 euro da quando è stata
applicata la legge; nessuno di noi ha la presunzione di fare degli
interventi non ritoccabili, quindi sarà una buona occasione da
parte nostra già un preventivo confronto con la commissione, per
poter arrivare ad una considerazione che porti ad un passaggio a
regime della legge. Grazie.
Presidente
- La parola al Consigliere Segretario
Rigo.
Rigo (PD)
- Sono soddisfatto della risposta, quindi
attendiamo come commissione la relazione dell'Assessore. Vorrei
solo precisare una cosa rispetto a quanto detto dall'Assessore
sulla natura dell'intervento assistenziale o meno riferito al
credito sociale. Non ho elementi per confutare ciò che lei ha
detto, non conosco bene le relazioni, avremo modo a luglio di
confrontarci su questo. Può darsi - l'auspicio è che sia
effettivamente così - che tale legge possa interrompere o essere
una strada completamente diversa dal semplice aiuto momentaneo a
quella famiglia. Dovremo comunque migliorare come Amministrazione
in questo campo, ossia la necessità è quella di aiutare le famiglie
a crescere anche dal punto di vista della capacità delle stesse
famiglie di autoorganizzarsi, quindi, laddove è possibile, passare
da un iniziale intervento assistenziale per poi via via
accompagnare tale processo e dare la possibilità a queste persone
di continuare da sole il loro percorso di vita.
