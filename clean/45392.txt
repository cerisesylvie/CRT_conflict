Classificazione
ISTRUZIONE PUBBLICA



Oggetto del Consiglio n. 2146 del 12 gennaio 2023 - Resoconto
OGGETTO N. 2146/XVI - Interpellanza: "Inquadramento
lavorativo degli operatori di sostegno dipendenti della Società di
servizi Valle d'Aosta."
Bertin (Presidente) -
Alla presenza di 31 Consiglieri,
riprendiamo l'analisi dell'ordine del giorno dei lavori del
Consiglio di oggi. Siamo al punto n. 27. Per l'illustrazione
dell'interpellanza, consigliere Manfrin, ne ha facoltà.
Manfrin (LEGA VDA)
- Torniamo a parlare in questa assise
della situazione contrattuale degli operatori di sostegno che
operano nelle varie istituzioni scolastiche della nostra
regione.
Come ricorderete, nel mese di novembre ci eravamo occupati
principalmente degli aspetti didattici e anche degli aspetti
formativi di questa figura, la figura dell'operatore di sostegno,
aspetto su cui ovviamente comunque torneremo, perché abbiamo fatto
anche su questo tema ulteriori approfondimenti.
Oggi invece vogliamo occuparci della questione contrattuale che
riguarda appunto questi operatori di sostegno.
In questi mesi abbiamo infatti studiato approfonditamente il
Contratto Collettivo Nazionale dei lavoratori dei servizi
assistenziali Agidae, e in particolar modo l'accordo per il
contratto di prossimità aziendale. Dobbiamo innanzitutto fare un
passo indietro. Nel 2009, come anche qui insomma credo che sia
abbastanza evidente, la Regione Valle d'Aosta ha indetto un
concorso pubblico per titoli ed esami finalizzato all'assunzione di
operatori di sostegno da assegnare alla Sovrintendenza agli studi,
da inquadrare nella Categoria C, posizione C2, del Contratto
Collettivo Nazionale e Regionale di Lavoro Unico, Comparto Unico
ovviamente.
Dopo l'esito di questa procedura concorsuale è accaduto un fatto
inusuale che, per altro, come ho già ricordato, era già stato
affrontato in quest'aula anche nelle passate legislature, e cioè la
graduatoria veniva annullata e il servizio di operatore di sostegno
veniva esternalizzato e affidato in house alla società di servizi
della Valle d'Aosta.
Gli idonei della graduatoria sono stati così assunti con un
contratto che di fatto è di natura privatistica e, nonostante nel
contratto di prossimità sia previsto un superminimo aziendale,
l'inquadramento attuale previsto di fatto è peggiorativo rispetto
alle condizioni che sarebbero state applicate in base al Contratto
Collettivo Nazionale Regionale del Comparto Unico con cui gli
operatori di sostegno avrebbero dovuto essere assunti. Un contratto
che, inoltre, non prevede l'attribuzione del francese, nonostante
gli operatori di sostegno di fatto - e questo credo che sia proprio
sotto gli occhi di tutti - evidenzino e affrontino tale disciplina
non solo come supporto d'insegnamento della lingua in sé, ma anche
come lingua veicolare per lo studio delle altre discipline.
Non solo. Il contratto esclude dalla retribuzione i mesi estivi.
Questa è un'altra grave questione di cui abbiamo parlato. Mesi nei
quali gli operatori di sostegno non possono chiedere la
disoccupazione, come fanno invece i docenti precari, costringendoli
a trovare un impiego che, purtroppo, può accadere sia anche un
impiego sommerso; questo è bene che ce lo diciamo.
Troviamo per altro strano che - da segnalazioni ricevute - i
Sindacati che hanno firmato il contratto di prossimità non soltanto
lo abbiano firmato e abbiano firmato un contratto peggiorativo per
i lavoratori, ma l'abbiano fatto senza alcun confronto con i propri
iscritti che avrebbero dovuto essere in seguito ovviamente
assunti.
Su questo tema, da un articolo comparso sul settimanale
"Gazzetta Matin", abbiamo appreso che è intervenuto anche uno
studio legale a sostegno di alcuni di questi operatori. Lo studio
legale, da quanto abbiamo appreso, ha anche inviato una PEC alla
Società dei servizi chiedendone la messa in mora, perché il
contratto firmato dagli operatori sarebbe stato appunto, come già
detto, peggiorativo rispetto al Contratto Collettivo Nazionale, in
base al quale avrebbero dovuto essere assunti e, di fatto, con
l'unico scopo di far risparmiare la Regione a danno dei
lavoratori.
Da quanto si legge, la Società dei servizi - credo che sia
questa la cosa più grave - non ha nemmeno risposto a tale PEC ed è
stata avviata però, proprio a seguito di questo invio, sembra che
le due cose non siano collegate, ma, insomma, si manda una PEC e
poi dopo accade questa convocazione di questo tavolo
interlocutorio, senza per altro che lo studio che rappresenta circa
30 lavoratori sia stato invitato, quantomeno informato di questo
fatto...
Gli organi di informazione hanno riportato anche di una denuncia
da parte dell'avvocato che rappresenta questi lavoratori, secondo
la quale i lavoratori sarebbero stati caldamente invitati a non
proseguire con il ricorso, altrimenti non sarebbe stato avviato il
tavolo di conciliazione. Un'accusa che, davvero, mi auguro che sia
assolutamente infondata.
Fatte queste dovute premesse, anche a fronte della situazione
che ho illustrato, chiediamo all'Assessore competente se sia a
conoscenza del fatto che l'inquadramento lavorativo degli operatori
di sostegno sia peggiorativo rispetto a quanto previsto dal
concorso del 2009 e quali azioni intenda mettere in campo il
governo regionale per colmare tale disparità contrattuale.
Presidente -
Risponde il Presidente della Regione a cui
passo la parola.
Lavevaz (UV)
- Chiedo scusa ma la mia voce è peggiorata
ulteriormente rispetto a stamattina.
Rispetto all'interpellanza, rimando a quanto già comunicato in
linea generale dalla richiamata iniziativa del 3 novembre, alla
quale aveva risposto l'Assessore all'Istruzione in occasione di una
nuova interpellanza relativa alla situazione contrattuale degli
operatori di sostegno.
È anche opportuno precisare - rispetto a quanto riportato nelle
premesse - che la graduatoria del concorso espletato nel 2009 non è
stata annullata, ma è stata approvata con deliberazione della
Giunta Regionale 2146 del 31 luglio 2009, recante "Approvazione
della graduatoria finale dei concorrenti, utile per l'assunzione a
tempo indeterminato nella misura del 75% di 5 collaboratori nel
profilo di operatori di sostegno da assegnare al Dipartimento
Sovraintendenza agli Studi nell'ambito dell'organico della Giunta
regionale". Le 5 persone dichiarate vincitrici del concorso sono
state regolarmente assunte e nel periodo di validità della
graduatoria si è attinto dalla stessa per assunzioni a tempo
determinato.
Per quanto riguarda nello specifico le domande poste
nell'interpellanza, va intanto ricordato che la Società di servizi
è stata creata, come è noto, al fine dell'erogazione dei servizi
strumentali e dell'esercizio di compiti istituzionali della Regione
che, altrimenti, non avrebbero più potuto essere assicurati a causa
dei ben noti vincoli normativi alle assunzioni; di conseguenza, la
società opera secondo le regole del diritto privato, applicando i
Contratti Collettivi Nazionali di Lavoro e gli eventuali Contratti
Integrativi Regionali di riferimento in relazione ai diversi
settori di attività.
Di più, l'applicazione del Contratto Collettivo Nazionale,
Agidae, non è stato un atto unilaterale della società, ma il frutto
di espressi accordi tra la società stessa e le organizzazioni
sindacali con cui, come ricorda l'interpellanza stessa, è stata
anche definita l'erogazione da parte della società di un
superminimo aziendale per equiparare la retribuzione annuale lorda
al contratto del Comparto Unico.
Ciò detto, ricordato che oggi la società ha in organico 239
operatori di sostegno a tempo indeterminato, l'inquadramento
contrattuale degli operatori di sostegno non è necessariamente
peggiorativo ma è sicuramente diverso, l'abbiamo già detto, e non
direttamente confrontabile, perché occorrerebbe valutare altri
istituti economico-normativi, quali, ad esempio, la correlazione
dei livelli d'inquadramento, gli scatti di anzianità, le ferie e i
permessi, l'orario di lavoro, il welfare contrattuale, anche questo
con particolare riferimento all'assistenza sanitaria integrativa e
alla previdenza complementare, che, è solo per fare un esempio, a
oggi i dipendenti regionali non hanno, e anche di questo abbiamo
già avuto modo di discutere diverse volte.
A ogni modo - come già in diverse interpellanze che a vario
titolo abbiamo affrontato sia io che i colleghi di Giunta, e anche
relativamente alle procedure di raffreddamento o degli stati di
agitazione indetti da alcune sigle sindacali - la necessità di
affrontare questa questione in maniera strutturale per dare una
stabilità e un'equiparazione - usiamo questo termine - definitiva e
organica e necessaria è anche un impegno che ci siamo presi, o
meglio che si è preso la società in sede di raffreddamento e il
Governo istituirà a breve - abbiamo lunedì la delibera di Giunta -
un tavolo tecnico-politico diciamo tripartito: Regione, Società di
servizi e Organizzazioni Sindacali, per approfondire queste
tematiche e per individuare possibili soluzioni relativamente anche
al personale della Società di servizi, che si occuperà anche degli
operatori di sostegno.
Il gruppo di lavoro è più generale, abbiamo parlato delle
questioni legate agli assistenti sociali diverse volte; nei due
punti forse più delicati dal punto di vista degli aspetti
contrattuali e di diversità di trattamento: rispetto ad altre
figure, forse più tecniche che creano meno problemi, queste
effettivamente hanno necessità di trovare una soluzione definitiva
che permetta di avere una tranquillità per le prospettive
future.
Presidente -
Per le repliche, consigliere Manfrin.
Manfrin (LEGA VDA)
- Beh, insomma, voglio accogliere la
parte diciamo positiva rispetto alla sua risposta, ovvero il fatto
che lunedì, da quanto anticipato, ci sarà una delibera che creerà
un tavolo tecnico e quindi potrà affrontare la situazione, non
soltanto quella specifica degli operatori di sostegno, ma, insomma,
credo che sia un buon passo avanti e credo che sia quello che va
nella direzione corretta, poi dovremo vedere che cosa partorirà
quel tavolo.
Io rimango solo un po' sconcertato nell'apprendere che si crei
una sorta di diallelo in questo caso, cioè nel momento in cui noi
abbiamo dei Sindacati che annunciano uno sciopero - questa era la
notizia che era stata riportata - e si deve mettere in atto una
procedura di raffreddamento, di cui per altro sono andato anche a
ripassarmi alcuni appunti dei miei esami di Diritto del Lavoro. Poi
guardo e approfondisco la questione e vedo che quel contratto però
dai Sindacati è stato firmato. Non ho ben compreso come sia
possibile che i Sindacati firmino un contratto - e quindi
dovrebbero avere il via libera dei lavoratori - e poi gli stessi
Sindacati però a distanza di tempo annuncino una procedura di
sciopero e poi ricorrano al tavolo di raffreddamento per una cosa
che loro hanno sottoscritto, quindi è abbastanza curiosa questa
procedura; ma questo ovviamente non ha nulla a che vedere con la
nostra azione, questo è chiaro.
Magari lei si è attenuto alla risposta che gli uffici le hanno
redatto, però penso che anche la questione che è emersa e che io ho
voluto citare e che è proprio uscita sul tema sia importante, cioè
il fatto che trenta lavoratori abbiano mandato una comunicazione
alla società ritengo sia un sintomo importante di malessere. E se
trenta lavoratori si rivolgono a uno studio legale per farsi
tutelare credo che a questo punto probabilmente questo studio
legale rappresenti una parte dei lavoratori e che forse debba
essere per lo meno interpellato o messo a conoscenza delle
procedure. Credo che queste siano le modalità corrette.
Non mi ha detto nulla rispetto al fatto che i lavoratori
sarebbero stati sconsigliati... o sarebbero stati caldamente
invitati a terminare ogni procedura che avevano messo in atto con
l'Ufficio Legale, io spero sempre che questo sia soltanto
un'illazione giornalistica, però mi sarebbe piaciuto apprenderlo
dalla viva voce di coloro che sono stati citati, non ho avuto
questo tipo di risposta, mi auguro che in qualche maniera
arrivi.
La ringrazio per la risposta. Vedremo quello che sarà e
valuteremo quello che sarà il tavolo tecnico che uscirà dalla
delibera che lei ci ha annunciato e verificheremo anche le
tempistiche con le quali si lavorerà per riuscire ad arrivare a
definizione delle condizioni lavorative di questo personale.
