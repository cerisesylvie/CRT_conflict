Classificazione
ASSISTENZA SANITARIA E OSPEDALIERA
Servizio di emergenza sanitaria (118)



Oggetto del Consiglio n. 469 del 6 marzo 2019 - Resoconto
OGGETTO N. 469/XV - Interpellanza: "Promozione di un incontro
fra i vari soggetti incaricati di attività di soccorso per
coordinare gli interventi sul territorio".
Rini (Presidente)
-
Punto n. 20 dell'ordine del
giorno. La parola al collega Ferrero, ne ha facoltà.
Ferrero (MOUV')
- Mio malgrado, mi vedo costretto a
trattare di una questione che è riferita a un evento luttuoso che
si è verificato il 20 febbraio 2019: una persona si è gettata dal
Ponte di Avise e si è suicidata. In questa vicenda ci sono una
serie di cose che devono, a mio avviso, essere chiarite ed è
importante per tutta una serie di aspetti, non solo l'aspetto
economico, ma un aspetto di coordinamento, un aspetto di efficienza
di chi fa i soccorsi. Ho posto una serie di quesiti a lei,
Presidente, per riuscire a capire che cosa sia effettivamente
successo in quell'occasione in cui si sono trovati degli uomini del
Corpo regionale dei vigili del fuoco e gli uomini del Soccorso
alpino valdostano e, a quanto mi risulta, anche dei Carabinieri. Ho
diverse perplessità riguardo a questo tipo di intervento. Le prime
perplessità sono riferite a chi fa cosa, le competenze. Quali sono
le competenze? Perché adesso diventa anche abbastanza semplice
capire il perché i vigili del fuoco vogliano tornarsene al Corpo
nazionale. Ad un dato momento, se recatesi su un teatro in cui c'è
un incidente, c'è un soccorso da effettuare, poi non hanno
l'autorità - autorità che gli è conferita dalle leggi che sono in
vigore - di effettuare una serie di atti che sono di loro
competenza, ma addirittura alle volte sono costretti a battibeccare
con altri attori, tanto per non fare riferimento agli uomini del
Soccorso alpino valdostano, allora dobbiamo riuscire a capire se
dobbiamo regionalizzare anche il Soccorso alpino valdostano, così
almeno lo paghiamo direttamente e risparmiamo anche, perché i 400 e
rotti euro a botta per ogni persona che sale sull'elicottero quando
passano quel
tot
di ore... insomma, ci costano qualcosa. Per
l'elicottero, non vorrei sbagliare, passiamo dai 50 ai 70-80 euro
al minuto di volo. Allora bisogna riuscire a capire... abbiamo
delle risorse, abbiamo delle competenze, abbiamo delle
professionalità che in certe occasioni devono essere la figura
responsabile per la gestione dell'evento. Non è che arriva qualcuno
e per il fatto che scende da un elicottero ha una specie di aureola
in testa per cui decide che cosa fare. Ecco, in questo caso mi pare
che ci sia stata una bella confusione, anzi una brutta confusione,
su aspetti che poi attendono la sua risposta per sviscerare meglio,
ma diciamo che si poteva sicuramente fare meglio: si poteva fare
meglio, anche perché, come ho già fatto notare in altre occasioni,
è molto importate e fondamentale anche l'esame e la valutazione che
vengono fatti dal 118 quando arriva una chiamata per riuscire a
capire se il soccorso è per soccorrere un cane o il gatto che è
andato sull'albero, oppure una persona che è in difficoltà, per
capire e per attribuire un codice. Se è un codice verde, è un
discorso - e si può fare magari anche un intervento da terra -; se
è un codice invece rosso, a quel punto si giustifica l'intervento
dell'elicottero con tutti i costi annessi e connessi.
Il problema delle competenze deve essere chiarito una volta per
tutte, perché è bene ricordarlo: i vigili del fuoco rivestono anche
la qualifica di ufficiali di polizia giudiziaria e quindi, sì,
certamente in questa occasione c'erano anche i Carabinieri... ma
c'era il vigile del fuoco che aveva anche questa qualifica.
Dobbiamo metterci in testa bene una cosa: l'operatore del soccorso
alpino non può sostituirsi in questa veste, a meno che non ci sia
un atto formale di individuazione o di delega da parte di
un'autorità superiore. Avevo già sollecitato in passato la
questione, ho detto: "non aspettiamo ad arrivare poi alla fine ad
una specie di scontro, ad aumentare le frizioni che ci sono.
Cerchiamo di risolvere in maniera saggia questo problema". Perché
poi si innescano intorno al mondo sia del Soccorso alpino nazionale
che a quello della gestione degli elicotteri tutta una serie di
questioni, non dico qui in Valle d'Aosta, per carità, qui da noi va
sempre tutto bene,
tout va très bien, Madame la Marquise
, ma
sono di questi giorni le notizie che, ad esempio, riguardo
all'elisoccorso per questioni di incendi boschivi, hanno beccato un
cartello tra le società di elisoccorso - tra le quali c'è anche
quella che si è aggiudicata l'appalto valdostano, ma non per la
Valle d'Aosta, per altre Regioni - in cui effettivamente si
mettevano d'accordo e c'erano dei ribassi che andavano dall'uno al
due al tre percento, ribassi che facevano ridere.
Di recente vi è anche un altro intervento della Corte dei conti,
se non sbaglio, di Trento riguardo a spese che sono state
effettuate da componenti del Soccorso alpino della località della
regione. Su questo caso in particolare io ho fatto una serie di
quesiti, che sono molto puntali, per sapere se le cose sono andate
così e, se non sono andate così, che mi si spieghi come sono
andate, perché in questa occasione, secondo me, c'è stato un
assoluto mancato coordinamento e un assoluto errore di valutazione
riguardo al tipo di intervento che doveva essere fatto.
Presidente
- Per la risposta, la parola al Presidente
Fosson.
Fosson (GM)
- Intanto volevo assicurarle che queste sue
iniziative sul soccorso alpino, eccetera, hanno su di me un grosso
impatto e un grosso rispetto per quello che lei dice, perché, anche
se è un servizio di eccellenza come quello che abbiamo definito,
può sempre essere migliorato, o almeno si può creare una situazione
di risparmio. È chiaro che le sinergie in questo sono importanti ed
è chiaro quello che è alla base del suo discorso: che nell'ambito
della centrale unica del soccorso non c'è un ufficiale giudiziario,
nel Soccorso alpino non c'è un ufficiale giudiziario. Abbiamo
parlato l'altra volta e poi io, in seguito anche ai suoi stimoli,
ho parlato sia con la Guardia di finanza, sia con i militari, la
Guardia di finanza da tempo, per esempio, richiede che in questa
postazione della centrale unica ci sia appunto anche una Guardia di
finanza, che ha chiaramente i compiti di Polizia giudiziaria,
quindi può accertare dei decessi, sennò bisogna andarlo a prendere
dopo. Come le ho detto, però sul problema dei nostri elicotteri c'è
un problema di situazione di pesi, per cui non si può... Per questo
rispetto che le dicevo, ho chiesto prima che il Capo della
Protezione civile facesse un incontro, una sintesi che è stata
fatta venerdì scorso e io stesso questo lunedì 4 marzo nel
pomeriggio ho incontrato gli stessi attori presso la Presidenza
della Regione per comprendere a fondo lo svolgimento
dell'intervento, perché, oltre al suo atto, mi erano giunte anche
alcune osservazioni da altri. È chiaro che io adesso le rispondo
quanto ho potuto accertare, però con dei documenti su questo, poi è
chiaro che certi atti, o certe sinergie, o certe incomprensioni
avvengono perché uno è maleducato... questo è da imputarsi alla
persona e non tanto in queste situazioni di urgenza, eccetera. A
volte non si riesce a rimanere lucidi, anche perché, di fatto, era
veramente negativo.
Da quanto ho potuto appurare da questi incontri e dalla
cronologia, non è esattamente quello che è riferito nelle sue
domande. Parto dai documenti che ho al momento iniziale
dell'intervento, ho infatti individuato la chiamata dei Carabinieri
alla centrale unica alle ore 15:55:24 con richiesta di intervento
sanitario. La chiamata dei Carabinieri è stata una chiamata che
prevedeva un intervento sanitario in località Cerellaz di Avise,
chiamata che genera nella centrale una scheda originaria di
intervento con invio dell'elicottero e che assorbe anche tutte le
chiamate e le schede successive. Il fatto iniziale quindi è stata
una chiamata dei Carabinieri che chiedevano richiesta di intervento
sanitario proprio dai tabulati della centrale. Come precisato dal
dirigente medico in servizio presso la centrale unica del soccorso
il 20 febbraio, la chiamata è stata codificata come intervento
sanitario, da cui l'utilizzo dell'elicottero in quanto mezzo più
rapido di arrivo sull'obiettivo: il corpo sotto il Ponte di
Cerellaz, da questo dipende tutto lo svolgimento dei successivi
atti.
Seconda domanda: "
se corrisponde al vero la circostanza che
sia stata ostacolata arbitrariamente l'attività del personale dei
vigili del fuoco avente, fra l'altro, attribuzioni di ufficiale di
Polizia giudiziaria da parte di personale del Soccorso alpino
valdostano, che avrebbe anche provveduto preventivamente al blocco
della strada di accesso al ponte
". Per quanto riguarda il
secondo punto, i responsabili che ho incontrato lunedì concordano
che non c'è stato nulla di arbitrario. Definito l'intervento come
sanitario, inviato l'elicottero, la fattibilità dell'intervento è
stata stabilita dal pilota dello stesso. L'operatore del soccorso
alpino è stato calato appositamente sul ponte e ha chiesto la
collaborazione dei Vigili del Fuoco per bloccare il traffico al
fine di evitare passaggi di mezzi e persone mentre era in corso
l'operazione a tutela dell'incolumità dell'equipaggio
dell'elicottero. Per quanto riguarda le funzioni di Polizia
giudiziaria, come dicevo prima, queste sono state assolte dai
Carabinieri che erano presenti lì, in accordo con la Guardia di
finanza, e, una volta costatato il decesso da parte del medico,
hanno autorizzato la rimozione e il trasporto della salma a
Courmayeur.
Terzo punto: "
se si ritiene che l'utilizzo dell'elicottero
con l'ausilio di personale del Soccorso alpino in luogo dell'auto
medica e del personale del Comando regionale dei vigili del fuoco
sia stato effettuato nel rispetto della normativa vigente
". I
responsabili degli enti coinvolti ritengono che l'intervento sia
stato svolto nel rispetto delle procedure previste. Da un lato
l'utilizzo dell'elicottero per un intervento codificato sanitario è
stato ritenuto motivato e rispondente al corretto utilizzo delle
risorse specialistiche che compongono il sistema regionale di
soccorso urgente, anzi è stato ritenuto che il sistema abbia
risposto bene nel suo complesso. Se il pilota dell'elicottero
avesse ritenuto impossibile raggiungere il corpo, l'intervento
sarebbe stato "passato" ai Vigili del Fuoco già presenti sul posto.
Infine la Protezione civile sottolinea come l'elicottero abbia
effettuato le rotazioni tecnicamente e strettamente utili allo
svolgimento in sicurezza dell'operazione. Non vi sono stati
spostamenti a Saint-Nicolas e il trasporto della salma a Courmayeur
è stato richiesto dai Carabinieri presenti sul luogo.
"
Se è intenzione del Governo regionale, alla luce del
susseguirsi di episodi in cui si verifica un utilizzo arbitrario o
improprio dell'elicottero e del personale del Soccorso alpino,
farsi promotore di un incontro...
", eccetera. Per quanto
riguarda la quarta domanda, relativa ai costi dell'intervento, si
evidenzia che l'equipaggio di turno dell'elisoccorso, medico e due
tecnici specializzati, è disponibile dall'alba al tramonto con
costi fissi giornalieri stabiliti dai rispettivi contratti e
indipendenti dal numero di interventi effettuati. L'intervento di
Avise non ha generato da questo punto di vista alcun costo
aggiuntivo. È chiaro che l'unico costo aggiuntivo è riferibile al
tempo di volo dell'elicottero per un totale di 73 minuti e un costo
di 2.372,56 euro. Credo di aver già detto in altre occasioni che il
sistema di Protezione civile di soccorso urgente rappresenta
un'eccellenza valdostana e a questo contribuisce il fatto che tutti
gli attori, Soccorso alpino valdostano, Corpo Valdostano dei Vigili
del Fuoco, 118, Protezione civile, volontari di Protezione civile e
del Soccorso non sono in competizione fra loro, ma collaborano in
base alle loro competenze, specializzazioni e compiti
istituzionali, al di là di personalismi e bisogni di visibilità.
Questo collaborare, come mi aveva chiesto l'altra volta, è stato
stimolato da noi perché, come le dicevo, ho avuto degli incontri
importanti sia con la Guardia di finanza, che mi ha precisato quali
mezzi loro hanno a disposizione e quanto sono funzionali e utili al
Soccorso alpino, ma anche una riunione, un incontro con la Scuola
militare alpina, che nel corso che ha fatto a tutte le scuole
militari alpine d'Europa mi aveva precisato che loro hanno degli
elicotteri militari, una volta c'erano solo loro. Ci ricordiamo
quanti servizi hanno svolto alla popolazione valdostana. Hanno
anche delle guide, degli specialisti che svolgono anche delle
attività, per esempio, in corso di terremoti a L'Aquila, eccetera.
Abbiamo proprio stabilito che tutte le occasioni di incontri, di
formazione del Soccorso alpino della Valle d'Aosta avrebbero
riguardato anche la partecipazione della Guardia di finanza e della
Scuola militare alpina. Anche con i Pompieri, appena avremo la
possibilità di incontrarci in questi giorni - e penso che l'avremo
-, ci sarà anche lì la possibilità di raccogliere le loro
competenze, perché se questo è un servizio che è sicuramente
valido, è chiaro che una collaborazione maggiore può dare ancora
maggiore validità a un servizio di questo tipo e minori costi.
Dalle ore 21:50 riassume la presidenza la Presidente
Rini.
Rini (Presidente)
- Per la replica, la parola al collega
Ferrero.
Ferrero (MOUV')
- Un intervento che inizi come intervento
sanitario nulla vieta che poi dopo cambi la tipologia, perché, nel
momento in cui io mi reco su un ponte di un centinaio di metri,
70-100 metri, e constato che c'è una vittima in fondo, io trovo
veramente banalizzante, se non offensivo, parlare di intervento
sanitario, perché da quell'altezza una persona che cade sappiamo
benissimo che è impossibile che rimanga in vita. Ecco che allora,
se è stato impropriamente definito come intervento sanitario,
doveva essere interrotto, si poteva rimandare l'elicottero alla
base e i vigili del fuoco presenti, dotati di argani o comunque
attrezzature, potevano tranquillamenti issare il corpo e portarlo
sul ponte, ponte dal quale... vede che ogni tanto le veline, che
purtroppo vi fanno i servizi dicono una parte e non dicono tutto.
Il Carabiniere che era sul ponte è rimasto sul ponte, quindi come
ha potuto effettuare il compito di Ufficiale di polizia giudiziaria
e guardare se magari vicino al cadavere c'erano - chi può dirlo? -
delle armi, o c'erano degli oggetti strani, c'era un qualcosa che
facesse pensare non a un suicidio, ma magari a un altro atto
criminale o criminoso? Non ci siamo quindi. Si poteva porre
rimedio, si poteva risparmiare anche in questo caso in cui era
partito comunque male il servizio. È ovvio che la centrale unica
del soccorso ha dei problemi, delle criticità che sono elevate.
Bisogna che all'interno di questa centrale sia messo del personale
altamente specializzato, personale che può essere personale del
Corpo regionale dei vigili del fuoco, del Soccorso alpino della
Guardia di finanza. Dobbiamo avere del personale che è in grado di
capire già la gravità dell'intervento ed eventualmente di
coordinare anche i successivi atti. È un peccato quindi, perché
anche in questo caso potevamo sostanzialmente, se non proprio a
costo zero, dato che c'era stato questo errore di valutazione
iniziale, però fare un risparmio, utilizzare i nostri vigili del
fuoco a costo zero, invece di spendere 2300 euro da una parte, poi
le guide alpine sicuramente saranno altri 800 euro e sono 3000
euro, e la caserma dei vigili del fuoco viene giù a pezzi! Magari
ci mettessimo questi soldi risparmiati dall'altra parte, dove c'è
gente pagata che ha la possibilità e la professionalità di fare
certe cose e che quindi rappresenterebbe anche un risparmio per la
Regione, senza entrare poi in tutta una serie di sfumature. Lì ci
troviamo in un ambiente in cui c'è l'alveo del torrente, non è di
competenza delle guide alpine! Le abbiamo visti intervenire quando
c'è stato l'incidente sull'autostrada. In ambiente fluviale
sappiamo che c'era già stato un incidente simile, un sinistro
simile anni prima su questo ponte, e cos'era successo? Era successo
che erano stati chiamati i vigili del fuoco della specializzazione
fluviale dal Piemonte per effettuare il recupero. Tra l'altro, la
manovra effettuata anche dall'elicottero è stata una manovra molto
ardita. Io non metto in discussione le capacità e l'abilità, lì
però ci si è portati sotto il ponte in una zona abbastanza
impervia, con della vegetazione, che poteva essere anche mossa
dalle pale dell'elicottero e cascare giù, quindi c'era
effettivamente un rischio.
Un'ultima cosa velocissima: tenga conto, Presidente, che al
luogo del sinistro, cioè in fondo al burrone, ci si poteva arrivare
tranquillamente tramite una specie di mulattiera a piedi e quindi
ci sono una serie di cose che non sono andate bene, ma, come non
sono andate bene qui, non sono andate bene in tutta un'altra serie
di cose. Ci vuole un coordinamento e soprattutto dobbiamo decidere
se vogliamo rottamare la caserma e tutti i vigili del fuoco e
restituirli di brutto allo Stato come vogliono... Forse sarebbe
sinceramente la cosa migliore, perché almeno avrebbero qualcuno che
è in grado di tutelarli rispetto a delle associazioni, che alle
volte assumono più l'aspetto di
lobby
piuttosto che di
associazioni.
