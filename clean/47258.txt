Classificazione
ENERGIA
Risparmio energetico e fonti alternative



Oggetto del Consiglio n. 3552 del 17 aprile 2024 - Resoconto
OGGETTO N. 3552/XVI - Interpellanza: "Esame in commissione
consiliare competente delle idee progettuali per le comunità di
energia rinnovabile valdostane".
Bertin (Presidente) -
Punto n. 35. Ha chiesto la parola
la consigliera Minelli, ne ha facoltà.
Minelli (PCP) -
Abbiamo presentato quest'ennesima
iniziativa sulla tematica delle CER perché era stata annunciata per
inizio aprile l'apertura del portale GSE per la presentazione, da
parte delle Comunità di energia rinnovabile, delle CER, e anche dei
gruppi di autoconsumo delle domande per usufruire dei contributi in
conto capitale del PNRR per impianti di CER in Comuni con meno di 5
mila abitanti. L'apertura del portale è avvenuta l'8 di aprile e
quindi è possibile presentare le domande.
Il fondo del PNRR ha una dotazione di 2 miliardi e 200 milioni e
i contributi vanno presentati - c'è la data di scadenza - entro il
31 marzo del 2025, salvo esaurimento delle risorse disponibili,
quindi questa data potrebbe anche, come termine ultimo, essere
anticipata. È una data che peraltro si conosceva, anche prima della
data di apertura del portale, perché la scadenza era stata già più
volte ribadita.
Le domande di contributo al PNRR possono riguardare impianti in
tutti i comuni valdostani, a eccezione di Aosta, che è in pratica
l'unico dei nostri Comuni a superare la quota dei 5 mila
abitanti.
È per la nostra Regione, noi lo crediamo, una grande
opportunità, i tempi però sono stretti, anzi, direi decisamente
molto stretti, sono undici mesi praticamente e a noi sembra che in
Valle d'Aosta bisogna adesso recuperare un ritardo visto che si
sono fatti dei passi per quello che riguarda la questione delle
CER, ma non è ancora stata definita l'architettura che si vuole
dare a queste comunità di energia rinnovabile, cioè non abbiamo
deciso che cosa vogliamo fare in Valle d'Aosta per quello che
riguarda il progetto CER regionale e non è stato individuato il
partner tecnologico.
Ci risulta che in numerose altre realtà, in varie regioni
italiane, sia vicino a noi che anche più distante, molte CER sono
già state ufficialmente costituite, hanno già anche realizzato gli
studi di fattibilità, hanno individuato un partner tecnologico e
quindi hanno le carte in regola per partire e per depositare le
domande; hanno fatto un percorso che si è sviluppato nel corso di
tutto il periodo in cui si attendevano i decreti attuativi, le cui
linee però erano state definite e in un periodo in cui fare una
discussione, una valutazione, una progettazione anche di massima,
di come costruire quelle CER, si poteva fare e appunto qualcuno lo
ha fatto. Noi lo avevamo già detto in precedenti iniziative,
avevamo presentato sia delle interrogazioni, delle interpellanze e
anche delle mozioni, a noi pare che in una realtà piccola come la
Valle d'Aosta l'opzione più logica, più semplice forse anche per
certi versi, è la costituzione di un'unica grande CER territoriale
che comprenda tutta la regione, articolata poi in vari sottogruppi,
tante quante sono le cabine primarie o forse anche più, però
appunto un'articolazione in sottogruppi ma facente capo a un'unica
CER territoriale. Questa opzione della grande CER territoriale è
quella che è già stata scelta in varie realtà, per esempio, è stata
scelta - lo avevo già detto anche in quest'aula - dalla Diocesi di
Treviso, che comprende 265 parrocchie, ma anche dalla provincia di
Asti, che conta 118 comuni, da Biella con 74 comuni, cioè lo stesso
numero esattamente dei nostri comuni, esclusa Aosta, che sappiamo
non potrebbe rientrare in questa CER, nonché dal progetto RECOCER
in Friuli Venezia Giulia, lì sono interessati quindici comuni. Poi
è notizia di alcuni giorni fa che anche la Diocesi di Alba sta
partendo con una CER formata da varie parrocchie.
Tutti questi progetti di unica CER territoriale suddivisa in
sottogruppi si avvalgono di un partner tecnologico e spesso questi
progetti sono stati messi a punto - almeno queste sono le
informazioni che siamo riusciti a desumere cercando un po' sia in
rete, sia attivando alcuni contatti - con un'intensa collaborazione
con il Politecnico di Torino. Non si parte quindi da zero, neanche
per quello che riguarda la definizione dell'architettura, ci sono
tanti esempi da cui si può sicuramente imparare, sempre ovviamente
se c'è la volontà politica di andare nella direzione di un grande
sviluppo in Valle d'Aosta del movimento delle CER, un movimento che
può permettere un notevole incremento di produzione di energia
pulita, questo è uno degli obiettivi, una riduzione dei costi
energetici, ma soprattutto una partecipazione attiva e direi
responsabile dei cittadini alla produzione e al consumo di energia.
Non ultimo, questo potrebbe portare anche a un significativo
indotto occupazionale, richiedendo l'impiego di molti
professionisti e di artigiani.
Quello però che noi riteniamo - lo abbiamo già detto in altri
momenti e lo ribadiamo - è che la nostra Regione dovrebbe avere un
ruolo trainante e coinvolgere nel progetto, oltre ai Comuni e alle
imprese, anche la Diocesi e migliaia di cittadini. Tra l'altro, ci
sembra di aver capito, anche attraverso alcune interlocuzioni, che
da parte di vari Comuni c'è un interesse in questo senso, però
appunto con l'assicurazione o comunque la possibilità che sia la
Regione a guidare il progetto, quindi siamo preoccupati perché da
una parte intravediamo la grande opportunità che si apre davanti a
noi adesso, ma non abbiamo capito bene se e come la Regione intende
impegnarsi a guidare questo movimento, da parte nostra crediamo che
realisticamente questa è una cosa che può fare soltanto la
Regione.
Le domande che rivolgiamo al Governo regionale sono queste: "se
è stata individuata - a questo punto - l'architettura che si vuole
dare alle CER in Valle d'Aosta e, in particolare, se si sta
valutando positivamente l'opzione di un'unica grande CER su tutto
il territorio valdostano articolata in sottogruppi; se nella
definizione dell'architettura delle CER valdostane è stato
coinvolto il Politecnico di Torino, dotato - lo sappiamo - di un
centro operativo che si occupa specificatamente delle CER; quali
interlocuzioni ci sono già state, oppure si intendono avviare con
la Diocesi e le parrocchie della Valle d'Aosta al fine di un loro
coinvolgimento nel movimento delle CER; infine quando intende
portare all'esame della Commissione consiliare competente le idee
progettuali che si stanno definendo".
Presidente -
Risponde l'assessore Bertschy.
Bertschy (AV-VdA Unie) -
Grazie collega Minelli.
Riprendiamo il discorso fatto quindici giorni fa, proverò a dirle
cosa siamo riusciti a fare.
Come lei immagina, gli uffici non si occupano solo di comunità
energetiche, qualche avanzamento c'è stato, però non possiamo
lasciare tutto il resto delle attività per dedicarci esclusivamente
a questo e soprattutto - ma oggi è una giornata
zen
, quindi
evitiamo di far arrabbiare le persone -, mentre lei ha sempre un
sacco di certezze, io continuo a leggere una delle ultime
pubblicazioni su "QualEnergia": "Terremoto sulle CER, il Consiglio
nazionale del notariato dice la sua su atti costitutivi e soggetti
pubblici", ci racconta poi di un po' di questioncine che hanno
fatto drizzare i capelli agli Enti locali, non quelli valdostani,
in generale, perché non tutti i temi hanno delle risposte, ci sono
ancora tante regole operative che hanno determinato numerosi
quesiti da parte delle strutture, quindi io tutta questa certezza
che il quadro normativo giuridico ci metta nella condizione di
poter lavorare in serenità non ce l'ho, ma allo stesso tempo non
posso che condividere con lei che questa sia una strategia, sulla
quale noi dobbiamo fare tutto il possibile per cercare di
raggiungere il risultato che auspichiamo: che attraverso le CER ci
sia una migliore condivisione del nostro modello energetico, basata
sulla possibilità di produrre di più e, dall'altro, di consumare al
momento giusto il modello che le CER possono rappresentare.
Come abbiamo detto, qual è il ruolo che possiamo giocare? È
cercare di coordinare insieme agli Enti locali questa fase di
lavoro che ci deve portare poi a fare una scelta definitiva, stiamo
lavorando per definire la predisposizione dello studio
giuridico-amministrativo che dovrà determinare la forma giuridica
più idonea per noi per la costituzione delle CER, l'ho detto al
CELVA e lo dico qua: io non nascondo che se potessimo andare verso
la direzione di un'unica CER con dei sottogruppi, non la troverei
assolutamente un'idea sbagliata, ma deve essere confermata dalle
analisi giuridico-amministrative e anche dalle analisi tecniche di
queste forme associative.
Del lavoro che stiamo facendo, ripeto, ne abbiamo parlato
quindici giorni fa, quindi grandi novità in questa direzione non è
che gliele possa portare oggi, le racconterei delle bugie, si sta
andando in questa direzione per avere al più presto questo studio e
allo stesso tempo avanzare con le altre questioni che sono sul
tavolo, perché, quando lei parla del Politecnico di Torino, sia il
Politecnico di Torino che quello di Milano sono stati coinvolti
dallo studio della CVA, noi stiamo lavorando con i Politecnici, poi
lei lo sa, stiamo lavorando per andare alla costituzione del
progetto che interessa la Valle d'Aosta, ricordandoci bene che il
modello è un modello aperto, cioè la Regione non ha una titolarità
di governo, ha una possibilità di coordinare delle politiche, ma
sono due cose diverse. Farlo vuol dire cercare di condividere con
tutti gli attori questo percorso che stiamo facendo e la necessità
di condividere questi percorsi ci ha portato ad avere questi primi
studi di CVA, l'ulteriore studio sull'aspetto
giuridico-amministrativo e le analisi complessive che si stanno
facendo su una serie di elementi, ripeto, del quadro normativo che
alle nostre strutture e a delle strutture che lavorano con noi a
livello regionale non sono ancora chiare. Non le racconto cose che
penso io, sono cose che portano all'attenzione della parte politica
gli uffici che stanno lavorando come lei. La novità di questi
ultimi quindici giorni è che abbiamo sentito la Diocesi di Treviso,
dopo una serie di interlocuzioni siamo riusciti a entrare in
contatto con loro, ci hanno dato delle notizie, ci hanno permesso
di acquisire delle informazioni, informazioni che, se vuole, poi le
posso lasciare perché tanto quello che è stato raccontato è in
disponibilità da parte di tutti. La loro è una fondazione di
partecipazione, hanno richiesto di poter essere ente del terzo
settore, ci sono tutta una serie di questioni che vengono ricordate
nella nota che ci è stata predisposta, ci deve essere, da un lato,
la visione più politica da parte di chi vuole sviluppare la
Diocesi, poi c'è anche la visione più economica di chi anche
all'interno della Diocesi controlla i conti, che è un po' più cauta
di quella più politica, perché l'attenzione che pongono è la stessa
attenzione che stiamo ponendo noi. Ci è stato dato l'atto
costitutivo, quindi ce l'abbiamo in disponibilità ed è utile per
fare le valutazioni che stiamo facendo.
Ricordo, per venire alla domanda n. 3, che è un lavoro della
Diocesi e non della Regione e della Provincia, quindi anche loro
stanno lavorando in questa direzione. Era per dire che noi possiamo
anche interloquire ma anche la Chiesa può interloquire con noi, nel
senso che se ci fosse questa volontà, lì si sono posti con questo
progetto, io non ho nessun problema ma non so evidentemente cosa
presentare oggi, quando non siamo ancora riusciti con i Comuni a
trovare una nostra definizione, perché poi - lo vedrà nella nota
che ci è stata preparata - le finalità anche a livello statutario e
come andare a riconoscere i benefici prodotti dalla CER dipende
molto dagli attori che costituiscono la comunità energetica, perché
ognuno ha obiettivi diversi. Anche la promiscuità non è detto che
sia una ricchezza intesa come obiettivo assoluto, magari sì ma va
verificato.
"Quando intende portare all'esame della Commissione consiliare
le idee progettuali che si stanno definendo", risponderei senza
rispondere alla domanda che il mio principale obiettivo è portare
alla Commissione la legge che ormai abbiamo definito e stiamo solo
cercando di capire anche a livello legislativo se si tratta di
emendare i due testi o se si tratta di ripresentare un testo nuovo,
questa è una questione che a livello legislativo spetta agli uffici
e anche alla Presidenza del Consiglio. So che c'è un'interlocuzione
in corso, appena avremo una risposta, spero di portare in Giunta la
legge di modo che possa essere così discussa in Consiglio.
Avanziamo in questa direzione e di qui a quindici giorni ne
parliamo di nuovo.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Lei dice, Assessore: "Riprendiamo un
discorso che è stato fatto solo quindici giorni fa e ovviamente non
ci possono essere tante novità, tanti aggiornamenti sulla
situazione". Poi mi ricorda che gli uffici non si occupano soltanto
di CER, che ci sono anche tante altre cose e lo sappiamo benissimo.
Lei insiste sul fatto che io viva di certezze e che invece lei è
molto più cauto, addirittura sulla normativa ci sono ancora molti
punti interrogativi e via di questo passo. Io non è che viva di
certezze, però mi rendo conto che in situazioni analoghe alla
nostra, perché poi stiamo parlando di un argomento che interessa
tutto il Paese, si sta lavorando in una modalità un po' diversa.
Lei dice anche: "Agli Enti locali a leggere certe notizie drizzano
i capelli", allora il sentire questa cosa rafforza la mia
convinzione ossia che in Valle d'Aosta, per le caratteristiche che
abbiamo - e parlo soprattutto del fatto che abbiamo Comuni molto
piccoli, sappiamo come sono messi a livello di dipendenti, di
risorse umane, eccetera -, o decidiamo - e questa è una decisione
politica che va al di là di tutte le normative e gli studi
giuridici, che sono sicuramente importanti - che nella nostra
realtà la Regione prende la direzione di questo progetto, oppure
rischiamo un buco nell'acqua. Lo dico perché ho veramente la
preoccupazione che si riesca ad arrivare fra sei mesi, non lo so,
ad avere definito l'architettura delle CER nella nostra Regione;
rischiamo di non poter accedere a quei finanziamenti perché non mi
risulta che ci siano delle quote riservate alle Regioni.
Lei insiste sulla questione che la sua priorità più importante
in questo momento è la legge regionale. La legge regionale è
opportuno farla, però prima bisogna che sia chiaro che cosa
vogliamo fare, cioè quali sono gli obiettivi che si vogliono
raggiungere in termini di produzione di energia, di architettura
delle CER, di coinvolgimento dei vari soggetti. Lei ha detto: "È
inutile che andiamo a coinvolgere la Diocesi" con cui mi sembra, se
ho capito bene, che non ci sono state delle interlocuzioni dirette
in questo periodo "quando non sappiamo ancora bene come saranno le
cose", ma per l'appunto. Secondo me, bisogna che, nel momento in
cui si definisce l'architettura e si ragiona su come farla, tutti i
soggetti che possono essere interessati debbano essere coinvolti,
quindi le affermazioni che lei ha fatto mi fanno pensare che il
ritardo che si è accumulato fin qui è ancora più grave di quello
che io ho prospettato, perché manca una volontà precisa, una
volontà politica di dare sviluppo al movimento delle CER. Per un
anno, mentre da altre parti si organizzavano in maniera operativa,
abbiamo sentito ripetere che mancava questo, mancava quello, i
decreti attuativi, il regolamento, GSE, eccetera, poi tutto è
arrivato e adesso si continua a dire: "Bisogna vedere".
Ci sono due cose positive, visto che lei ha detto che bisogna
essere zen: la prima è che lei ha detto che si sta operando per uno
studio giuridico che è in fase di definizione, magari poi farò una
richiesta specifica per sapere a chi è stato affidato questo
studio, come si sta procedendo, poi ha ricordato che c'è stato lo
studio del Politecnico con CVA, ma quella è un'altra cosa, loro
hanno dato una collaborazione per quello che riguardava tutto il
censimento delle superfici, i consumi dei comuni, eccetera. Qui si
tratta di fare un'altra cosa. Ripeto: secondo noi, la Regione deve
svolgere un ruolo preciso.
L'altra volta lei mi aveva anche detto: "Dobbiamo anche vedere
che cosa fanno fuori", ha fatto il paragone con la Regione Piemonte
che ha milioni di abitanti e le altre realtà sono più complesse. Io
credo però che in questo momento la nostra Regione non debba
sottrarsi a un compito, che sarà anche quello che lei dice di
coordinamento, ma ci vuole una capacità progettuale della Regione.
Se fra sei mesi non sarà costituita la CER valdostana - e mi fa
piacere che anche lei stia pensando a una CER unica -, si rischierà
fortemente di perdere quei finanziamenti.
