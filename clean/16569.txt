Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.


Resoconto integrale del dibattito dell'aula
Oggetto del Consiglio n. 2969 del 25 febbraio 1998 - Resoconto
SEDUTA ANTIMERIDIANA DEL 25 FEBBRAIO 1998
OGGETTO N. 2969/X Copertura dei posti vacanti presso l'USL.
(Interpellanza)
Interpellanza Considerato che il Piano Socio Sanitario regionale
per il periodo 1997/1999, approvato con legge regionale n. 13 del
16 aprile 1997, comprende modificazioni alla dotazione organica
nell'USL;
Valutato che il tasso di disoccupazione nelle qualifiche di
concetto ed esecutive è costante e tendente ad aumentare a livello
regionale;
Appurato che per dette categorie il periodo di parcheggio
nell'area di disoccupazione è passato da sei mesi a due anni;
Atteso che la copertura dei posti vacanti andrà ad interessare
le categorie protette che oggi hanno maggiori difficoltà a trovare
occasioni di lavoro;
Constatato che tale fenomeno riguarda in particolare la città di
Aosta dove è concentrata la richiesta di occupazione per le
suddette categorie.
Il sottoscritto Consigliere regionale
Interpella
l'assessore competente per conoscere:
1) quanti sono i posti vacanti in organico nell'Unità Sanitaria
locale;
2) quante sono le assunzioni effettuate a tempo determinato per
le suddette categorie;
quali sono gli intendimenti e i provvedimenti che
l'Amministrazione intende assumere per
dar corso alla copertura dei posti vacanti.
F.to: Aloisi
Presidente Ha chiesto la parola il Vicepresidente Aloisi.
Aloisi (Aut) Nell'illustrare quest'interpellanza potrei esordire
dicendo che dalla mobilità passiamo alla disponibilità: dall'avere
lavoratori con tutta una serie di problemi che, nonostante le
difficoltà si cerca in qualche modo di centrare, si passa ad andare
a verificare quali sono le disponibilità in modo particolare
nell'ente pubblico.
Quest'interpellanza potrebbe essere intesa anche come la
mancanza di copertura dei posti in tutti gli enti pubblici che
operano a livello regionale; l'USL nella fattispecie presa come
esempio è la seconda o la terza azienda a livello occupazionale
della Valle d'Aosta.
Il senso va in questa direzione anche perché il fenomeno
riguarda in modo particolare gli impiegati esecutivi e di concetto,
ossia quelli che, essendo in possesso di un titolo di studio di
media inferiore o superiore, tendono ad avere forti difficoltà ad
essere inseriti nel mondo del lavoro. In modo particolare questo
riguarda il bacino di utenza della città di Aosta, la quale non
solo ha avuto una serie di incrementi notevoli di persone che
cercano occupazione in queste fasce, ma addirittura per certi
aspetti si trova penalizzata dalle poche occasioni che anche a
livello privato si vengono a creare, fermo restando la situazione
della Cogne che sulla base di quei dati oggi ha un "trend" in
aumento e questo va anche riconosciuto. Però per quanto riguarda
tutte le altre iniziative private, se non sono solamente nel
terziario, questo tipo di ragionamento trova forti difficoltà.
Ripeto, questa che potrebbe essere un'indagine della
disponibilità occupazionale che esiste a livello di ente pubblico,
parte da questa considerazione nei confronti dell'USL anche perché
alla luce di quello che è stato il piano socio-sanitario, alla luce
di quello che è tutto un lavoro di carichi e di revisione della
pianta organica lì esistono, secondo me, possibilità occupazionali.
E questo ragionamento va esteso un po' a tutti gli altri pubblici
impieghi.
Non credo di avere fatto un'interpellanza a mo' di rischiatutto,
dove mi si risponde solamente con dei dati. Quello che mi interessa
in particolare è capire le tendenze che emergono da quella
realtà.
Presidente Ha chiesto la parola l'Assessore alla sanità, salute
e politiche sociali, Vicquéry.
Vicquéry (UV) L'interpellanza punta il dito principalmente sulle
categorie protette, sulla 482 e quanto ne consegue e questo anche
per esperienze professionali dirette posso dirvi che è un tema su
cui si dibatte da anni. Le associazioni di categoria, soprattutto
gli invalidi civili, hanno fatto una grossa battaglia in materia:
se vi ricordate, la 482 era impostata originariamente come
possibilità occupazionale per chiamata diretta nominativa.
Questo sembra aver comportato negli anni passati - ovvero fino
agli anni '90 - una serie di conseguenze non propriamente corrette
dal punto di vista occupazionale perché l'accusa che veniva
rilevata da parte delle associazioni di categoria si riferiva al
supposto clientelismo operato dai politici di turno per far
assumere i loro amici. Abbiamo fulgidi esempi di applicazione in
materia: dalla Cassa per il Mezzogiorno, dove l'allora Ministro
Scotti in 30 giorni ha fatto assumere qualcosa come 500 dipendenti,
a quant'altri, e la Valle d'Aosta non è immune perché in certi
periodi storici la Regione e l'Ospedale erano diventati fucina di
impiego da parte di protagonisti della vita politica
valdostana.
Noi oggi paghiamo ancora queste conseguenze perché dopo la
riforma della 482, dopo che è passato il principio che la richiesta
non è più nominativa, ma numerica per cui, se ho bisogno di un
ausiliario socio-sanitario, prendo il primo in graduatoria e non
prendo il 10° o il 100°, c'è stato in tutt'Italia stranamente un
blocco delle assunzioni della 482. Questo perché si interpella il
primo in graduatoria, lo si sottopone ad una prova di selezione e
questo generalmente o non partecipa oppure viene respinto perché i
primi in graduatoria sono gli invalidi storici, sono coloro che
hanno ottenuto in tempi non sospetti il 35 percento e poi il 46
percento dell'invalidità e ai quali questo 46 percento serve per
tutt'altri motivi rispetto a quelli occupazionali.
Si verifica un rallentamento delle procedure perché mi si
riferisce che gli uffici del personale delle amministrazioni
pubbliche non riescono ad assumere il personale che dovrebbero
assumere in certi casi, se non con tempi lunghissimi, mesi e mesi
di procedura perché la chiamata è numerica, ma è unica per cui, se
ho bisogno di un ausiliario socio-sanitario, non posso chiedere al
collocamento di darmi un elenco di tutti gli ausiliari
socio-sanitari e sulla base di tale elenco effettuare la chiamata
di volta in volta, ma devo prima chiamare l'unità, sottoporla a
selezione con tanto di avviso, delibere e controdelibere; se la
selezione è positiva, evidentemente la persona entra - ma è un caso
rarissimo -, se la prova è negativa, ricomincio per il secondo e
così di seguito.
Ci sono stati vari contatti fra l'Amministrazione dell'USL e il
Dirigente dell'Ufficio regionale del lavoro per sbloccare questa
situazione perché la richiesta è di fare avere un elenco cumulativo
e di poterlo gestire da parte della singola Amministrazione, ma a
tutt'oggi la situazione non si è ancora sbloccata perché la 482 è
molto rigida in materia. Come sapete, questa legge è in fase di
revisione, ci sono numerosi disegni di legge depositati in
Parlamento per modificarla, però ci si scontra con la tesi
restrittiva delle associazioni di categoria che, in parte,
pretendono che venga applicata la legge, mentre non mancano
interpretazioni di altro tipo.
Per quanto riguarda la situazione, posso lasciare al Consigliere
la documentazione che mi è stata trasmessa dall'USL che definisce
esattamente quanti sono i posti vacanti nella dotazione organica e,
a tutt'oggi, rispetto ai posti teorici di 1941 della pianta
organica dell'USL, i posti in ruolo sono 1702 più gli incarichi che
riguardano in particolare gli infermieri professionali per cui
siamo ad una scopertura di 180 posti, ma giustamente l'USL li
definisce posti teorici perché il piano sanitario ha eliminato il
concetto di pianta organica sostituendolo con il concetto di
dotazione organica perché, per poter fare delle nuove assunzioni,
l'USL dovrà presentare i carichi di lavoro che avrebbe già dovuto
presentare entro giugno dello scorso anno, comunque mi è stato
assicurato che dovrebbero arrivare entro fine mese dopodiché la
Regione prenderà in esame i carichi di lavoro.
Qual è il significato dei carichi di lavoro? Significa che non è
scontato che, se nell'Unità operativa di Chirurgia è previsto nella
vecchia logica della pianta organica un posto libero di ex
assistente medico, questo debba essere coperto se i carichi di
lavoro dimostreranno che i medici in servizio sono sufficienti per
l'attività che svolgono. Andrà pertanto fatto un lavoro di analisi
molto delicato e difficile.
Mi giungono voci di grosse richieste di ampliamento della pianta
organica da parte delle singole unità operative; la posizione
dell'Assessorato, al riguardo, è molto vigile perché dovrà essere
documentato con certezza che c'è bisogno di modificare la pianta
organica e una volta documentato questo dovrà esserci una presa di
coscienza da parte della Giunta e del Consiglio regionale. Se si
pretende che alcuni servizi nuovi vengano istituiti, evidentemente
devono esserci le risorse umane per istituirli, ma di conseguenza
devono essere finanziati perché si andrà al di là dei livelli
minimi di assistenza che sono già automaticamente finanziati
dall'ex fondo sanitario. Questo è un tema molto delicato perché non
possiamo pretendere che l'USL copra le spese se non vengono
garantite.
Comunque la posizione nostra è di vigilanza assoluta, ma non
riusciremo a fare quest'analisi che è molto complessa perché ha
investito 1700 unità operativa e tutte le unità operative e le
unità budgetarie presenti in Ospedale.
Nella risposta vengono evidenziati quanti sono gli incarichi a
tempo determinato alcuni dei quali sono in fase di definitivo
passaggio a tempo indeterminato, mi riferisco di nuovo agli
infermieri professionali per i quali c'è il concorso e ai tecnici
di igiene ambientale, tecnici di vigilanza, che sono precari da 4
anni e che quest'anno entreranno in pianta organica in virtù dei
carichi di lavoro.
Poi vengono definiti in questi allegati i profili professionali
della 482 in servizio che ammontano a 92 unità, un numero
sicuramente inferiore rispetto alle percentuali previste dalla 482
stessa, ma va tenuto presente che queste categorie generalmente
sono categorie di livelli bassi perché vanno dal 3° al 5° livello,
c'è un 5° livello solo che è un infermiere professionale, ce n'è
uno di 6° livello, gli altri sono tutti operatori tecnici ausiliari
specializzati, cioè 4° e 3° livello. Evidentemente su questo non ci
sarà un'espansione grossa in termini assoluti.
Nel momento in cui si liberano i posti, l'USL deve applicare da
una parte la 482, dall'altra anche la legge sulla mobilità perché
per ogni posto che si libera un 50 percento è riservato agli
operatori in mobilità e su questo c'è stato uno sblocco. Qui mi
ricollego a quanto diceva il collega Mafrica prima: molti ex
dipendenti Ilssa Viola della media Valle che sono stati messi in
mobilità hanno accettato di buon grado di viaggiare tutti i giorni
e hanno preso servizio presso l'Ospedale di Aosta e questo ha dato
sfogo però, quella legge va collegata con la legge sull'invalidità.
Questi sono i dati che posso fornire.
Confermo che l'USL - perché questa mi pare sia la base
dell'interpellanza - dal punto di vista di pura applicazione della
482 non è in regola; non è in regola l'Amministrazione regionale,
non sono in regola le amministrazioni comunali, si tratta di
contemperare le giuste esigenze di funzionalità di servizi con
l'applicazione di una legge che dei dubbi applicativi li lascia
ancora tant'è che ci sono diversi disegni di legge per la modifica
della legge stessa.
Per quanto riguarda la posizione personale, in quanto
rappresentante dell'Assessorato della sanità non posso che
confermare che farò tutto il possibile perché la legge privilegi le
categorie deboli.
Presidente Ha chiesto la parola il Vicepresidente Aloisi.
Aloisi (Aut) Ringrazio l'Assessore per la puntualità al quale
chiedo di fornirmi poi la tabella dei dati. Concordo che è
necessaria una vigilanza anche perché la questione è abbastanza
delicata, su questo non c'è ombra di dubbio, né tantomeno chi le
parla, Assessore, sostiene che si debba andare a gonfiare così come
è stato fatto in passato da Scotti e non solo da Scotti, ma anche
da parte di tanti piccoli o grossi personaggi che fanno parte della
nostra collettività.
Resta però un dato di fatto e lì, pur essendo a conoscenza che
la 482 viene disattesa in larga massima, resta l'aspetto più
importante che è quello di dare una celerità per il bando di
concorso laddove per il personale ordinario questo è possibile.
Allora il ragionamento è di questo tipo: se abbiamo 180 posti
più gli incarichi in scopertura, si valuti con attenzione in vista
di quello che può essere il ricalcolo dei carichi di lavoro e
quindi di una dotazione organica effettivamente commisurata
all'espletamento del servizio, il tipo di bando di concorso che può
essere espletato anche perché ciò che sta avvenendo a livello di
partecipazione al concorso è un dato che ci deve cominciare a fare
riflettere. Mi risulta che per 20 posti per guardie forestali - che
non credo siano livelli di alta dirigenza - ci sono quasi 1000
domande; quando andiamo a fare prove di selezione per posti a tempo
determinato, vedi ufficio mostre eccetera, su 10-20-30 posti
abbiamo 6-700 candidati, questo significa che il problema sta
assumendo dimensioni macroscopiche.
Allora, pur condividendo tutto il ragionamento che l'Assessore
ha fatto sull'essere rigidi, sul valutare con estrema attenzione
questa situazione, è necessario poi che ci si dia anche un attimino
di sveglia per poter andare a ricoprire questi posti vacanti e che
potrebbero soddisfare una serie di esigenze altrimenti, i ritardi
di attuazione del piano socio-sanitario, Assessore, si
accumuleranno; abbiamo superato giugno, non so se arriveremo a
giugno dell'anno prossimo. In questo senso auspico che non solo ci
sia una sua vigilanza, ma anche una sua spinta motrice per far sì
che questi siano in regola con i dettati del Consiglio
regionale.
Mi ritengo soddisfatto della risposta che l'Assessore mi ha
dato, precisa e puntuale, però la stessa soddisfazione che esprimo
per avere l'Assessore recepito l'interpellanza deve essere intesa
anche come indirizzo, controllo ed "input" affinché vengano risolti
questi problemi.
