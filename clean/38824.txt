Classificazione
AMMINISTRAZIONE REGIONALE
Amministrazione della giustizia
ASSISTENZA SOCIALE
Assistenza socio-sanitaria



Oggetto del Consiglio n. 2286 del 27 luglio 2016 - Resoconto
OGGETTO N. 2286/XIV - Interrogazione a risposta immediata:
"Eventuale coinvolgimento della Regione nella verifica fiscale
contestata alla Casa di riposo "G.B. Festaz" di Aosta da parte
della Guardia di finanza".
Rosset (Presidente) -
Punto n. 4.01 dell'ordine del
giorno. Ha chiesto la parola la Consigliera Certan, ne ha
facoltà.
Certan (ALPE) -
La notizia che è trapelata in questi
giorni riguardante il fatto che da una verifica fiscale venga
contestata alla Casa di riposo Gian Battista Festaz un'evasione
fiscale di IVA per quasi 2 milioni di euro ha sollevato qualche
dubbio, per cui volevamo capire dall'Assessore al bilancio qual è
la sua interpretazione rispetto a questa notizia, che è sicuramente
ancora soggetta a verifica e a diverse tipologie di valutazione.
Tuttavia, dal momento che ci pare di capire che riguardi i servizi
che venivano in qualche modo fatturati all'Amministrazione
regionale, non a quella comunale, volevamo capire qual è
l'interpretazione dell'Assessore al bilancio, finanze e patrimonio
e, nel caso in cui la suddetta evasione venisse confermata, se
l'Amministrazione regionale deve provvedere a ottemperare a questa
mancanza.
Presidente -
Ha chiesto la parola l'Assessore Perron, ne
ha facoltà.
Perron (UV) -
L'Azienda pubblica di servizi alla persona
G.B. Festaz è un ente pubblico dotato di autonomia statutaria,
patrimoniale, contabile, finanziaria e gestionale. L'attività di
verifica della Guardia di finanza in questi giorni ha fatto
emergere alcuni rilievi che al momento sono oggetto di valutazione
non nostra, ma direttamente da parte dei responsabili del G. B.
Festaz. L'iter di questo procedimento è soltanto all'inizio, a noi
non risulta essere stato emesso l'avviso di accertamento delle
imposte oggetto di contestazione; la Casa di riposo ha già avviato
le necessarie azioni a difesa del proprio operato; la Regione non è
coinvolta in questa vicenda, pertanto io non esprimo giudizi, né do
alcuna interpretazione; la Regione non è neppure coinvolta
direttamente con il proprio bilancio in quanto le prestazioni
contestate sembrerebbero riguardare soltanto l'Azienda USL e il
Comune di Aosta.
Presidente -
Per la replica, chiede la parola la
Consigliera Certan, ne ha facoltà.
Certan (ALPE) -
Prendiamo atto di quanto ci dice, ovvero
che ad oggi non ci sono avvisi di accertamento di imposta. Ha
ragione a richiamare lo Statuto, lo avevamo fatto anche noi nella
nostra richiesta, perché è chiaro che si tratta di un ente pubblico
dotato di autonomia e quindi è anche responsabile di quanto svolge.
Dal momento però che la Regione attraverso una propria legge
finanzia questa casa di riposo, crediamo che, nel caso in cui
questa evasione fosse confermata, certamente si avrà una ricaduta
per quanto riguarda l'Amministrazione regionale ed è per questo che
ci eravamo posti l'interrogativo. Chiediamo, Assessore, di tenerci
informati.
