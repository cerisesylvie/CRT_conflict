Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3445 del 28 gennaio 1988 - Resoconto
OGGETTO N. 3445/VIII - RELAZIONE ALLA III COMMISSIONE
CONSILIARE, ALLARGATA AI CAPIGRUPPO, SULLA VICENDA DELLA COIN-CA
S.P.A. (Approvazione di mozione).
PRESIDENTE
: Do lettura della mozione presentata dai
Consiglieri Torrione, Millet, Sandri, Baldassarre e Aloisi:
MOZIONE
CONSIDERATO che la Giunta regionale ha ritenuto opportuno di
citare dinanzi al Tribunale di Aosta la COINCA S.p.A. per
inadempienza delle clausole previste da un'apposita convenzione
stipulata con la Regione, concernenti l'assunzione di personale
residente in Valle d'Aosta entro un determinato periodo di
tempo;
ACCERTATO che la III^ Commissione consiliare, nel corso di
un'audizione del titolare della COINCA S.p.A., ha potuto appurare,
specie in merito alla costruzione dello stabilimento di Verrès,
quanto segue:
- che un primo appalto per la realizzazione di detto
stabilimento è stato effettuato nell'ottobre del 1983 (vale a dire
circa sette mesi dopo la firma della convenzione) dalla stessa
COINCA con l'affidamento dei lavori all'impresa BORINI e PRONO per
un importo complessivo di circa 2 miliardi e 150 milioni;
- che, annullato da parte della Regione tale appalto, è stata
indetta un'altra gara d'appalto direttamente dalla FINAOSTA, gara
di cui è risultata aggiudicataria dei lavori sempre la ditta BORINI
e PRONO per un importo complessivo stavolta di lire 2 miliardi e
100 milioni e con l'obbligo di ultimazione delle opere in sette
mesi dalla data di consegna dei lavori stessi;
- che, annullato anche questo secondo appalto, nel mese di
aprile del 1984, la Regione si è fatta promotrice di una terza gara
d'appalto con indicazione di un prezzo a base d'asta (almeno così
si è potuto accertare mediante alcuni riscontri successivi
all'audizione) non più di 2 miliardi e 100 milioni ma di circa 4
miliardi e 300 milioni (la relativa aggiudicazione è poi avvenuta
non più tramite il metodo del minimo ribasso ma seguendo il
criterio della media comparata) con il bel risultato che, a lavori
ultimati, secondo i dati forniti dall'Assessore competente, in sede
e consiliare, il costo dell'opera si è poi definitivamente
assestato sui 7 miliardi di lire;
- che tale stabilimento è stato messo a disposizione della
COINCA S.p.A. solo in data 15.1.1987 senza essere stato collaudato
e senza che sia stato firmato il previsto contratto di comodato per
anni 5, come stabilito dalla convenzione;
- che il titolare della COINCA ha dichiarato che su sua
richiesta ed ai fini assicurativi il valore dell'immobile in
questione è stato indicato in circa 3 miliardi e 200 milioni sulla
base di una perizia effettuata dalla società PRAXI di Torino, cifra
che è inferiore di circa 4 miliardi a quella realmente pagata
dall'Amministrazione regionale per la costruzione dell'opera;
- che la società COINCA è interessata al prezzo reale della
struttura dovendo, per convenzione e al termine del contratto di
comodato, corrispondere un canone d'affitto pari al 6% del valore
dell'immobile;
CONSIDERATO infine che in un recente sopralluogo sempre della
III^ Commissione consiliare si è potuto riscontrare che alcune
carenze strutturali dell'immobile determinano perdite d'acqua dal
tetto dell'edificio che possono causare non solo eventuale
nocimento alla produzione ma anche pericolosi incidenti con
conseguenze ancora più gravi sul piano delle responsabilità,
trattandosi appunto di opera non ancora sottoposta a collaudo;
Il Consiglio regionale della Valle d'Aosta
DELIBERA
di nominare un'apposita Commissione d'in chiesta con il
compito di appurare:
1) la veridicità dei fatti concernenti tutti gli aspetti
relativi ai lavori di costruzione dello stabilimento COINCA S.p.A.
di Verrès specie per quanto concerne l'annullamento di ben due gare
d'appalto sia per ciò che si riferisce al costo effettivo finale
dell'opera;
2) i motivi che hanno determinato i ritardi nella consegna
dell'immobile alla COINCA S.p.A.;
3) le ragioni che hanno impedito il collaudo dell'opera e quelle
che hanno causato la mancata firma del contratto di comodato
previsto dalla convenzione fra Regione e COINCA S.p.A..
PRESIDENTE
: Ha chiesto di illustrare la mozione il
Consigliere Torrione, a nome dei firmatari; ne ha facoltà.
TORRIONE - (P.S.I.):
La mozione che i Gruppi di minoranza
hanno presentato riguarda una annosa questione, quella della
COINCA, di cui il Consiglio si è occupato più volte.
Il tutto, per quanto riguarda l'oggetto in discussione, nasce da
una audizione che la III^ Commissione allargata ai Capigruppo ha
fatto nei confronti del titolare dell'azienda di Verrès, in cui si
sono esaminate alcune questioni che riguardano più da vicino la
problematica inerente alla costruzione dello stabilimento in
questione. E qui alcune sorprese, almeno a nostro modesto parere,
sono emerse, anche perché, secondo quanto ci è stato relazionato,
l'appalto dello stabilimento ha subito perlomeno delle vicende poco
chiare e poco simpatiche, se il titolare ha detto la verità.
Uno dei motivi per cui lo stabilimento è entrato in funzione con
estremo ritardo è dovuto a questa successione di appalti che hanno
determinato dei ritardi tali da far sì che, anzichè entrare in
funzione secondo quanto stabilito dalla convenzione, la COINCA ha
praticamente cominciato a produrre del caffè solo all'inizio dello
scorso anno.
Cosa è successo in pratica? La Regione firma una convenzione con
la COINCA S.p.A. e in base a questa convenzione si parla di un
primo appalto che dovrebbe essere realizzato dalla stessa COINCA,
in seguito al quale (almeno così ci è stato riferito) l'impresa
Borini e Prono dovrebbe costruire questo stabilimento per un
importo di 2 miliardi e 150 milioni.
Per vicende legate a cose che non sappiamo (che prego poi
l'Assessore di spiegarci), questa prima gara di appalto viene
annullata; se ne fa un'altra, nella quale anziché la ditta si
incarica direttamente la FINAOSTA. La gara viene rifatta, la vince
di nuovo la ditta Borini e Prono per un importo complessivo di 2
miliardi e 100 milioni, con l'obbligo di consegnare lo stabilimento
finito in sette mesi. E siamo alla seconda gara di appalto.
Arriviamo alla terza, e qui il mistero si fa più fitto: la
Regione ritiene che neanche questa seconda gara di appalto vada
bene, nonostante sia stata eseguita direttamente dalla FINAOSTA e
con i criteri che richiede un appalto svolto in piena regola. Nel
mese di aprile 1984 la Regione contraddice se stessa dicendo che
non andava bene la prima gara di appalto, non va bene neanche la
seconda e che, annullate queste due, se ne fa una terza. Arriviamo
alla terza gara di appalto, questa volta gestita in prima persona
dall'Assessorato ai Lavori Pubblici: l'Assessore ci spiegherà
perchè.
A questo punto però l'appalto, mentre nelle prime due gare
parlavamo di un appalto sui 2 miliardi e 150 milioni - 2 miliardi e
100 milioni, diventa di 4 miliardi e 300 milioni. Questa doveva
essere la gara definitiva, quella che consentiva oltretutto alla
Regione di consegnare alla COINCA lo stabilimento nei tempi
stabiliti; invece la consegna dello stabilimento alla COINCA ha
subito un ritardo di quasi due anni.
Chiederei all'Assessore di essere estremamente preciso su questo
argomento, per vedere se quanto ci è stato detto in sede di
audizione corrisponde alla realtà, anche per avere una visione
complessiva dell'"Affaire COINCA".
Lo stabilimento viene consegnato; ci si dice che in corso
d'opera sono state apportate addirittura delle modifiche: un pezzo
di capannone preesistente, che era della FIAT-ENGINEERING, viene
demolito, mentre prima doveva essere tenuto in piedi.
Ed arriviamo al 15 gennaio dello scorso anno, quando finalmente
la COINCA mette piede nel nuovo stabilimento. Però qui apprendiamo
un fatto che è sconcertante: nonostante la ditta entri ed inizi la
produzione, il capannone non viene collaudato. Al limite, e lo dico
in aula perchè lo avevo detto anche in sede di Commissione, con un
capannone non collaudato è difficile far lavorare, nel capannone
stesso, delle maestranze, perchè al primo inconveniente che succede
non so di chi sia la responsabilità. È vero che poi tanto paga
sempre Pantalone, quindi può succedere anche quello che può
succedere.
La cosa non è secondaria, perchè al fatto che non si sia
collaudato lo stabilimento se ne unisce un altro che rende la
COINCA abusiva, quale non affittuaria del capannone stesso, perché
la convenzione prevedeva che il titolare della COINCA potesse
rimanere per due anni, se non vado errato, all'interno della COINCA
stessa, dopo di che doveva essere firmato un contratto di comodato
per anni cinque. La firma del comodato non è ancora venuta, allora
io a questo punto inserisco anche un'altra domanda: "Ma questo
signore a che titolo sta dentro?" Probabilmente allo stesso titolo
del sottoscritto, se si mette a produrre caffè, perché non è
nessuno, non ha firmato la convenzione, non ha adempiuto ad uno dei
termini previsti specificatamente dalla convenzione.
Questo è lo scenario; però la ciliegina, quella che fa della
torta della COINCA qualcosa di estremamente appetitoso sul piano
delle considerazioni, è che il titolare della COINCA si preoccupa
di essere dentro quasi come abusivo, di non avere lo stabilimento
collaudato, ed allora decide di salvaguardarsi. Fa eseguire,
quindi, una perizia ai fini assicurativi. La perizia, se non vado
errato, è stata fatta dalla società PRAXI di Torino.
Lo stabilimento è costato circa 7 miliardi (questo lo aveva
detto l'Assessore Lanivi in sede consiliare) e la società PRAXI,
incaricata dal titolare, fa una perizia sull'immobile e si scopre
che l'immobile dovrebbe essere valutato, periziato, circa 3
miliardi e 200 milioni.
Questa è la vicenda COINCA: due appalti annullati, la consegna
avvenuta in ritardo, il contratto di comodato non sottoscritto, il
fatto che una valutazione di una società altamente specializzata
come la PRAXI di Torino abbia dato una cifra, come valutazione
complessiva, estremamente inferiore al costo effettivo dell'opera,
secondo quanto ci è stato detto in quest'aula.
Mi chiedo, se queste cose sono vere, come potremo uscire da
questo piccolo "giallo"; ho illustrato la mozione così come
l'avevamo formulata e per adesso mi fermo qui.
L'ultima considerazione che faccio è questa: visto che la
convenzione prevede che, finiti i cinque anni di comodato, il
titolare deve pagare un canone di affitto da determinarsi in
relazione al prezzo dell'immobile, applicando la percentuale del 6%
- pertanto, se calcolato su un valore di 7 miliardi, sono 420
milioni all'anno di affitto; se calcolato sul valore stabilito
dalla PRAXI, è la metà - se fossi il titolare della COINCA farei
riferimento al prezzo calcolato dalla PRAXI. Questa vicenda è
ingarbugliata, questo caffè è in effetti un po' "salato" per
l'Amministrazione, non è "dolce".
Avevo detto una volta: "con il caffè di montagna la COINCA ci
guadagna"; ma in effetti questa affermazione, se la rapportiamo
all'eventuale prezzo di affitto dello stabilimento, non vale,
perchè la COINCA non ci guadagna.
Per quel che mi riguarda, mi fermo qui, perchè quello che ci
interessava sapere come componenti della III Commissione e come
Capigruppo era questo. Aspetto anche l'intervento dei colleghi,
perchè sono sicuro che su questo piccolo "Affaire COINCA" avranno
qualcosa da aggiungere.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Faccio subito una premessa, in
modo che qualcuno non possa notare nelle mie affermazioni una
contraddizione.
Divido la parte, anche se non entra nel merito della mozione, in
cui la Regione è chiamata in giudizio dalla COINCA per inadempienza
contrattuale. Su quello, l'ho detto in altro Consiglio regionale,
sono d'accordo con la posizione assunta dalla Giunta, perchè il
titolare della COINCA non ha mantenuto fede alla convenzione, per
cui c'è una inadempienza, e per la prima volta i responsabili
regionali hanno fatto bene a promuovere un'azione legale nei
confronti di questo titolare.
Lo dico perchè, se guardiamo la delibera del 13 aprile 1984, in
cui veniva deliberata la convenzione, quindi l'accordo con la
COINCA, al secondo comma della delibera si precisava che (e lo
leggo per chiarire meglio quanto vorrò dire in seguito):
"Considerato che la società contraente ha richiesto di assumere a
carico della Regione i costi per l'acquisto dell'impianto di
torrefazione e di quello di macinazione, contro l'impegno di una
occupazione aggiuntiva di 20 unità lavoratrici". Quindi da 40 unità
veniva concordato con la società un aumento di 20 unità.
Procedendo nella delibera si dice che queste unità da 60
dovrebbero passare a 70; leggo: "... nel caso in cui gli accordi
commerciali in corso si concludessero positivamente, permettendo il
raggiungimento di una lavorazione di caffè crudo pari a 8 milioni
di kg. annui, di almeno 70 unità lavorative".
La COINCA non ha mantenuto fede nè alla prima parte della
delibera, nè a quest'altra ulteriore parte della delibera, nè
all'assunzione di mano d'opera locale; anzi, ha fatto il contrario,
perché un'industria che non è in grado di produrre otto milioni di
kg. annui di caffè vuol dire che non è competitiva sul mercato e
quindi deve avere per forza una perdita di esercizio.
La COINCA da questo punto di vista è inadempiente e bene ha
fatto l'Amministrazione regionale a chiamarla in giudizio; la
COINCA dovrà rispondere per non aver mantenuto fede alla
convenzione stipulata da tutte e due le parti.
Fatta questa breve premessa, per chiarire la mia posizione sulla
COINCA, passiamo all'argomento più interessante, che definirei
"COINCA Show": sono convinto che stavolta la Giunta non abbia la
rete di protezione, e quando si è senza rete non valgono i numeri,
non contano maggioranze e minoranze. È necessario chiarire in
Commissione l'argomento e sono convinto che la maggioranza non
vorrà arroccarsi dietro ai numeri, perchè noi come Consiglieri
regionali abbiamo il diritto-dovere di rivolgerci ad altre
autorità, cosa che faremo per fare chiarezza su questo
argomento.
Iniziamo un po' a fare la storia di questi appalti: il primo
appalto viene sospeso, ma nessuno conosce le ragioni, nonostante
che in Consiglio regionale la questione COINCA sia stata affrontata
almeno 6 o 7 volte, di cui 4 in occasione di interrogazioni ed
interpellanze presentate dal sottoscritto e 2 in risposta a due
interpellanze presentate dal Gruppo comunista. Mai nessuno si è
degnato di informare il Consiglio che erano stati annullati due
appalti; di questo siamo venuti a conoscenza solo in
Commissione.
Si passa al terzo appalto con una base d'asta di 4 miliardi e
200 milioni, IVA inclusa, il quale viene aggiudicato all'impresa
che ha nominato il Consigliere Torrione, per circa 2 miliardi e 761
milioni 500 mila, più IVA, per un totale quindi di 3 miliardi e 259
milioni. Questo appalto veniva aggiudicato e le condizioni
essenziali erano della consegna dopo sette mesi dall'inizio dei
lavori. Qui iniziano i "trucchetti" delle perizie suppletive,
inizia la rincorsa ad ulteriori appalti.
Subito dopo appaltati questi lavori, abbiamo due delibere, una
del maggio 1985 e l'altra del mese dopo, con cui si promuove una
perizia suppletiva per impianti idrotermosanitari ed antincendio,
che complessivamente raggiungono la somma di circa 450 milioni.
Quindi bisogna aggiungere a questi 2 miliardi e 761 milioni, 450
milioni di due perizie suppletive, portate in Consiglio regionale a
distanza di un mese l'una dall'altra.
Eravamo al 17.5.1985; al 31.5.1985 viene portata in Consiglio la
delibera 3524 per appalto impianti elettrici per un importo di 424
milioni 800 mila lire: quindi, in un mese e mezzo ci vengono
presentate due perizie suppletive di 900 milioni. Ma non è finita
qui, perchè al mese di novembre viene portata in Consiglio la
delibera 9179 del 31.11.1985, per una ulteriore perizia suppletiva
che supera l'importo d'asta, per 2 miliardi 383 milioni.
Inizia la scalata delle perizie suppletive; addirittura questo
importo - e ricordo benissimo che abbiamo avuto una grossa polemica
in Consiglio regionale in merito - supera l'importo d'asta
aggiudicato dall'impresa per 2 miliardi 200 milioni, più IVA, di
953 milioni, per un totale di 3 miliardi 136 milioni.
A giugno del 1986 viene sottoposta al Consiglio una ulteriore
perizia suppletiva con la delibera 9/10 del Consiglio regionale di
1 miliardo 15 milioni, più IVA, per un totale di un miliardo 215
milioni.
Il 19 settembre 1986 ci viene presentata un'ulteriore perizia
suppletiva per 274 milioni 500 mila lire.
Il totale di queste perizie suppletive, IVA inclusa, è di 9
miliardi 250 milioni; togliendo l'IVA arriviamo ad una cifra che si
aggira sui 7 miliardi 300 milioni.
Veniamo alla conclusione di questo elenco di perizie suppletive.
Al momento dell'aggiudicazione di appalto, l'impresa si era
impegnata a consegnare i lavori entro sette mesi; i lavori vengono
invece consegnati dopo quattro anni (adesso non mi ricordo di
preciso) e la COINCA ha operato fuori della Valle d'Aosta,
usufruendo anche dei finanziamenti, perché finora abbiamo parlato
solo degli appalti, ma la COINCA ha avuto anche finanziamenti
tramite la FINAOSTA, che, aggiunti agli appalti, raggiungono una
cifra di 22-23 miliardi, per 20 lavoratori locali che dovrebbero
lavorare attualmente alla COINCA.
Il titolare della COINCA, forse giustamente, a questo punto si è
preoccupato di sapere quale fosse il valore di questo immobile ed
ha dato l'incarico di appurare questo ad una società seria con
esperienze anche internazionali.
Qui si chiede se dietro la COINCA, dietro agli appalti della
COINCA, c'è qualcosa di poco chiaro, c'è qualcuno che ha giocato su
queste perizie suppletive, e allora noi lo vogliamo capire.
Vogliamo capire, in Commissione, perchè sono successe queste cose,
perchè fra il valore degli immobili stabilito dalla perizia di
parte e il costo totale della COINCA c'è una differenza di oltre 3
miliardi e mezzo.
Non vogliamo criminalizzare nessun Assessore, vogliamo ricercare
la verità per dire poi alla gente quanto è costato effettivamente
l'immobile della COINCA. Chiediamo, nella mozione, che venga
istituita questa commissione che in tempi brevi riporti in
Consiglio regionale i chiarimenti richiesti; addirittura vogliamo
chiedere di fare una perizia nostra, come Commissione, per
raffrontarla con la perizia fatta dai proprietari della COINCA.
Non possiamo assolutamente star zitti di fronte ad una
situazione di questo genere: in questa occasione non servono i
numeri, perché nascondendovi dietro i numeri commettereste un grave
errore. Su questa faccenda della COINCA non avete la rete di
protezione, quindi dovete affrontarla, perchè compito del
Consigliere regionale è quello di chiarire questi argomenti.
Sono convinto che la maggioranza non avrà difficoltà ad
approvare questa mozione se vuole ricercare la verità; se questa
volontà non c'è, ognuno si assume la propria responsabilità. Certo
è che non staremo a guardare; non perché siamo a sei mesi dalle
elezioni, ma perchè abbiamo il dovere di andare avanti, affinchè si
possa chiarire questa situazione, quindi senza preoccuparci
dell'eventuale voto negativo della maggioranza.
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
Ritengo che la discussione su questa
mozione abbia una grande importanza, in quanto si discute su un
fatto emblematico, su come la Regione gestisce certe questioni di
sviluppo industriale.
Penso che il fatto di poter chiarire tutta una serie di passaggi
può essere utile anche per il futuro, perchè nell'altro Consiglio
abbiamo approvato una legge sulla Centrale del Latte, la cui storia
inizia quasi in questo modo.
Bisogna tener conto che in tutta questa vicenda ci sono state le
elezioni regionali del 1983, altrimenti non si spiegherebbero certe
cose.
La COINCA S.p.A. è stata costituita dopo aver fatto una certa
scelta, tenuto conto che c'era già a Châtillon una società con la
partecipazione della FINAOSTA; quindi la Regione, attraverso la
FINAOSTA, era presente. Allora si decise che la costruzione dello
stabilimento doveva essere fatta dalla società, in quanto si è
teorizzato (e da un certo punto di vista può anche valere) che il
privato è più rapido e costa meno, rispetto all'ente pubblico.
La società per azioni ha fatto quello che doveva fare, però
questo prima delle elezioni del 1983; dopo le elezioni, la nuova
Giunta ha ritenuto opportuno affermare - e qui sorge il problema di
vedere con quali poteri - che non andavano bene quelle due gare di
appalto. Il lavoro della commissione, di cui con la mozione
chiediamo la istituzione, dovrebbe chiarire quali sono state queste
motivazioni.
Il Consigliere Baldassarre ha detto delle cifre, su una serie
delle quali non concordo, non tanto a causa di calcoli diversi, ma
perchè neanche gli uffici della Regione - e di questo l'Assessore
Lanivi può darmi atto - sono in grado di fornire cifre esatte.
Qualche volta non si capisce perchè alcune vengono date con IVA,
altre senza IVA; si dice che tanto la Regione prende i 9/10, quindi
non vale la pena conteggiare, perchè tanto poi li recupera, senza
capire che sono due conti diversi: uno in uscita, l'altro in
entrata. Se la Regione ha difficoltà ad avere dei conti esatti,
potrebbe ovviare con i mezzi messi a disposizione
dall'informatica.
Abbiamo uno stabilimento la cui ristrutturazione si era previsto
che costasse, nel 18 febbraio 1983, prima delle elezioni regionali,
1 miliardo e 400 milioni; attraverso il programma integrativo dei
lavori pubblici 1982-83 siamo passati ad una previsione di 2
miliardi 400 milioni, perché inizialmente si prevedeva di
recuperare un capannone esistente, poi si è ritenuto di abbatterlo
e di ricostruire tutto "ex novo". Oggi, rispetto a quella
previsione iniziale, si è arrivati che il costo di questo
stabilimento supera gli otto miliardi.
Come dicevo, si è partiti da un'operazione di un miliardo e 400
per la ristrutturazione, senza però conteggiare l'acquisto e la
progettazione, e qua ho una cartella che si è gonfiata rapidamente
e ho l'impressione che si gonfierà ancora, rispetto ad altre che
sono rimaste molto sottili. Da questo punto di vista può essere un
esempio di come non si devono fare certe cose, può servire da
esperienza alla Giunta per la prossima legislatura, per quegli
Assessori che ricopriranno di nuovo quelle sedie, per evitare di
ripetere certi errori. E purtroppo, nel dire queste cose, li
aiutiamo indirettamente, e questo dispiace, perchè dovrebbero
essere gli elettori a dare un giudizio del loro operato.
L'altro aspetto riguarda le opere comprese nel terzo appalto:
perizie murarie, impianto elettrico, impianto termosanitario. Se
andiamo a sommare le cifre "in primis" degli appalti - che non
posso dare precise per il discorso che facevo prima riguardo
all'IVA - siamo sui 3,5 miliardi; se andiamo a vedere le perizie,
ci sono altri 3 miliardi, cioè quasi un 100%: a me pare che già
questa percentuale, nel giro di pochi anni, non sia una cosa
normale.
Se andiamo a vedere dentro queste cifre, per le perizie murarie
abbiamo una aggiudicazione d'appalto con ribasso di 2 miliardi e
100 ed abbiamo una perizia di 2 miliardi e 700, quindi superiore;
ma quello che fa più impressione è la spesa per l'impianto
elettrico, perchè si passa da un appalto di 241 milioni ad una
perizia di oltre un miliardo. Mi ricordo che per fare il pavimento
del caseificio di Arnad siamo passati da 20 mila al mq a 200 mila
al mq, ma passando attraverso un terzo preventivo in cui il costo
del pavimento arrivava a 50 mila al mq nell'arco di un anno.
Qui c'è qualcosa che non funziona; per questo riteniamo che
sarebbe opportuno che in Commissione si andasse a chiarire alcuni
punti e che da parte della Giunta regionale si arrivasse con delle
certezze, perchè la discordanza fra queste cifre è dovuta anche
alla vostra incapacità di darci dei dati (se in buona fede o in
malafede non lo so).
È necessario anche per voi avere delle cifre esatte, perchè alla
fine l'affitto lo dovrete calcolare e prendere a base, ad esempio,
sei miliardi anziché sette significa una differenza, al 6%, di
qualche milione.
Per quanto riguarda la perizia effettuata dalla società PRAXI
per conto dell'imprenditore, forse all'inizio questi non riteneva
opportuno intervenire, pensando che la Regione riuscisse a fare uno
stabilimento a costi normali, ma quando si è accorto che qualcosa
non funzionava, ha affidato l'incarico per questa perizia. Il dato
che emerge dalla perizia è un dato indicativo: non lo voglio
prendere come oro colato, tuttavia non si tratta di una differenza
del 10%, che si potrebbe capire, ma di una differenza della
metà.
Penso che è anche nell'interesse della Regione di chiarire
questo aspetto, perché comunque si andrà ad un contenzioso;
l'imprenditore non è che starà zitto, dopo che la Regione ha avuto
la bella idea di denunciarlo, e non so come andrà a finire in
queste condizioni. Secondo me si sono innescati dei meccanismi in
seguito a cose irrazionali che sono successe - che si possono
intuire, ma non si possono dire - però quando si denuncia una
convenzione bisogna essere molto cauti ed essere prima sicuri di
trovarsi dalla parte della ragione. In questo caso c'è il rischio
di tirare avanti una questione per anni, di mettere in condizione i
dipendenti di non avere una certezza di lavoro, perché, se la
Regione vince la causa, quella fabbrica chiude.
Ho l'impressione che sarebbe bene, anche nell'interesse della
Regione, di chiarire, e l'istituzione della commissione può essere
un modo per andare a chiarire queste cose.
Concludo ripetendo che questo esempio dovrebbe servire a chi
amministra e a chi decide, per non più ripetere questi errori.
Vorrei invitare l'Assessore Perrin a far tesoro di questa
esperienza, a fare in modo, se si sceglie la strada per cui è la
società per azioni che fa tutto con il privato - lo dico anche in
relazione a quello che ha chiesto il Consigliere Torrione - che si
debba lasciar fare alla società per azioni.
TORRIONE - (P.S.I.):
.... c'è un po' di assimilazione con
la COINCA, qui....
PERRIN - (U.V.):
Consigliere Torrione, sia detto una
volta per tutte: il progettista con noi non c'entra niente....
TORRIONE - (P.S.I.):
Assessore, Lei ha detto .... chiedo
scusa al Consigliere Millet per l'interruzione ... che il
progettista non lo ha incaricato la Regione, però la Regione ha
avallato la scelta del progettista fatta dal privato.
MILLET - (P.C.I.):
Dico solo che quando si fanno delle
scelte bisogna essere coerenti fino in fondo, perchè questo esempio
poteva benissimo farlo la Regione, se prendeva il pacchetto al 51%
e poi decideva quello che voleva. È la confusione dei ruoli che non
ci sta bene, che porta a delle situazioni che non vanno bene.
Concludo ribadendo l'opportunità di andare a nominare la
commissione con queste motivazioni, oltre a quelle che ha già
portato chi ha parlato in precedenza.
Riteniamo che la questione della COINCA in questi cinque anni
sia diventata un esempio emblematico di come non si dovrebbero fare
alcune cose, di come si sono moltiplicati i costi.
Alla base di queste perizie ci possono essere delle ragioni,
però come a tutto c'è un limite, oltre il quale o ci sono dei
motivi validi o ci sono situazioni che diventa difficile
giustificare, per cui ognuno si deve prendere le sue
responsabilità.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Non voglio certamente ripetere tutto
l'iter burocratico di questa vicenda, anche perchè i colleghi che
mi hanno preceduto sono stati molto precisi nell'illustrare le
cifre, i fatti e gli avvenimenti.
Voglio fare alcune osservazioni soprattutto di carattere
politico. Innanzitutto ci troviamo di fronte ad una mozione che è
stata presentata da tutte le forze politiche di opposizione e
quindi solo questo fatto specifico dovrebbe far riflettere la
Giunta regionale. L'opposizione, compatta, chiede che venga
nominata una commissione di indagine per verificare ed analizzare
tutta questa vicenda, anche se sono molto perplesso che le
commissioni di indagine vengano accettate, perchè abbiamo già
notevole esperienza in materia.
Vi è stata da parte della Giunta regionale una citazione presso
il Tribunale di Aosta della COINCA per inadempienza contrattuale;
se non erro, quando è stata fatta la citazione, non vi era stata
ancora l'inadempienza da parte della società, perché i termini
scadevano nel mese di gennaio per l'assunzione dei dipendenti
residenti in Valle d'Aosta, o almeno, io ho letto un articolo che
citava testualmente questo fatto specifico. Volevo delle
spiegazioni da parte dell'Assessore su questo primo punto. Il
secondo aspetto, che è stato ampiamente illustrato dai colleghi che
mi hanno preceduto, riguarda la questione dell'appalto: vi sono
stati tre appalti; non si capisce bene come e perchè è stato prima
dato ad uno e poi all'altro; alla fine è stato dato alla FINAOSTA,
quindi c'è una situazione molto ingarbugliata.
La terza questione riguarda il valore dell'immobile. Abbiamo
sentito dalla voce dell'Assessore che il costo si aggira intorno ai
sette miliardi; vi è stata una perizia da parte della società che
dice che il valore dell'immobile è niente meno che la metà, quindi
intorno ai 3 miliardi e 200 milioni.
Di fronte a questa situazione, dove vi sono delle
conflittualità, delle discordanze fra le dichiarazioni
dell'Assessore e la posizione della Giunta regionale, e le
dichiarazioni fatte alla III Commissione da parte del
rappresentante della COINCA, è chiaro che bisogna fare chiarezza.
Ecco qual è lo scopo di questa mozione.
Lo scopo è quello di valutare attentamente tutta questa
problematica e riuscire a capire come stanno le cose, anche perché
noi, come rappresentanti regionali e membri di questo Consiglio,
non penso che dobbiamo assolutamente schierarci dalla parte della
COINCA, ma non dobbiamo neanche schierarci dalla parte della Giunta
regionale.
Non abbiamo fatto nessuna dichiarazione: vogliamo solo capire
perchè ci troviamo in una situazione conflittuale dove non si
capisce nulla. Vogliamo vederci chiaro per valutare attentamente la
situazione e poter dare il nostro giudizio: questa è la posizione
di tutte le forze politiche di opposizione.
Con questo spirito mi auguro che la Giunta regionale sappia
captare questa volontà unanime dell'opposizione di fare chiarezza;
quindi saremo lieti di conoscere e di avere delle risposte da parte
dell'Esecutivo e ci auguriamo che non venga respinta, come al
solito, questa richiesta di verità che emerge da tutte le forze di
opposizione.
PRESIDENTE
: Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
C'è una premessa da fare su tutto il
discorso COINCA per quello che riguarda i lavori, siano essi di
ordine edilizio, che di ordine termoidrosanitario, che di ordine
elettrico: è una convenzione firmata fra la Regione e la COINCA che
prevedeva l'impegno da parte della Regione di fornire alla COINCA
uno stabilimento "chiavi in mano", secondo le esigenze dettate
dalla COINCA stessa. Questa convenzione firmata può costituire, per
una certa parte perlomeno, la chiave di interpretazione di tutto il
discorso dello stabilimento COINCA di Verrès.
Adesso vorrei essere estremamente preciso nel dare dei dati e lo
farei seguendo le premesse della mozione che è stata presentata dai
Consiglieri che l'hanno firmata.
Si fa riferimento, nella mozione firmata dai Consiglieri
presentatori, a due appalti eseguiti nell'anno 1983: uno fatto
dalla stessa COINCA, uno fatto successivamente dalla FINAOSTA.
Notizia di questi due appalti era già stata data a questo
Consiglio, in data 15.5.1984, rispondendo ad una interrogazione con
risposta scritta a firma dell'allora Assessore all'Industria e
Commercio. Nella risposta alla interrogazione si dice che furono
svolte due gare: una fatta svolgere dalla COINCA stessa, l'altra
dalla FINAOSTA. Le due gare furono annullate, nel senso che non
ebbero seguito: la prima perchè si ritenne che non era stato
invitato un numero sufficiente di ditte, ed in effetti per un
appalto di 2 miliardi e 100 milioni erano state invitate cinque
ditte; la seconda gara perchè non vennero applicate le norme
procedurali previste dalla legislazione in materia.
Fu poi predisposto, da parte dell'Amministrazione regionale, un
successivo appalto per l'importo a base d'asta (preciso che parlerò
al netto di IVA per ragionare in termini omogenei) di 4 miliardi e
200 milioni, appalto il cui progetto è stato approvato dalla Giunta
regionale il 13.4.1984 ed aggiudicato dalla Giunta regionale il
6.7.1984, con il ribasso del 34,25% alla ditta CIMO di Verrès,
associata con la CARAMELLINO di Gattinara.
Si fa notare nella mozione che fra il primo e il secondo
appalto, che sono sulla base d'asta dell'ordine di 2 miliardi e 100
milioni - 2 miliardi e 150 milioni, e l'appalto eseguito
dall'Amministrazione regionale nell'aprile 1984, ed aggiudicato il
6 luglio 1984, c'è una differenza che va dai 2 ai 4 miliardi.
Posso dire che, dopo aver esperito la seconda gara, sulla base
di 2 miliardi e 100 milioni, la COINCA stessa, due giorni dopo,
aveva già preventivato una ulteriore spesa di un miliardo; questo
significava che nelle prime due gare di appalto, o nel progetto o
nelle valutazioni da parte della COINCA, sicuramente qualcosa era
stato dimenticato.
Quindi, la gara successiva, quella della primavera del 1984, era
una gara basata su un progetto sicuramente più completo ed
osservato più attentamente. Ciò nonostante, è già stato detto in
questo Consiglio, furono poi redatte delle perizie suppletive; ma
tengo a precisare, e ripeto quello che ho detto all'inizio, che noi
eravamo tenuti in quanto Regione a venire incontro a tutte le
esigenze della COINCA, e preciso ancora che tutte le perizie
suppletive sono state regolarmente approvate in questo Consiglio
regionale: non abbiamo nascosto assolutamente niente.
Andiamo avanti sul discorso della gara, eseguita dalla Regione
nel 1984 sulla base dei 4 miliardi e 200 milioni. Ripeterò forse
alcune cose che già sono state dette, ma vale la pena
precisarle.
Parliamo quindi di opere edili, aggiudicate all'impresa CIMO in
associazione con l'impresa CARAMELLINO: fu redatta una perizia
suppletiva, approvata dalla Giunta il 31.12.1985 e ratificata dal
Consiglio regionale. Quindi, opere edili: un primo appalto, una
perizia suppletiva.
Ho fatto un conto finale sulle cifre impegnate e sulle cifre
spese; penso che valga la pena, senza soffermarsi sui dati singoli,
fare un quadro globale, che poi si desume dalla relazione di
accompagnamento allo stato finale dei lavori.
Un secondo appalto riguardava l'impianto elettrico ed un terzo
appalto l'impianto termoidrosanitario ed antincendio. L'impianto
elettrico fu appaltato su un progetto dell'importo di 360 milioni a
base d'asta e aggiudicato il 30 agosto 1985 con un ribasso del 33%;
fu in seguito redatta una perizia suppletiva, approvata dal
Consiglio regionale - fu addirittura proposta dalla Giunta al
Consiglio senza passare attraverso una preventiva approvazione
della Giunta - il 9 luglio 1986.
Per quanto riguarda l'impianto termoidrosanitario e antincendio,
fu appaltato su un progetto dell'importo di 375 milioni a base
d'asta, aggiudicato il 21.6.1985, con un ribasso del 26,11%. Fu in
seguito redatta una perizia suppletiva, approvata dalla Giunta
regionale il 19.9.1986 e ratificata dal Consiglio regionale.
Penso che non sia il caso di soffermarmi sulla descrizione dei
lavori suppletivi, perché penso che abbiamo già discusso a
sufficienza al momento dell'approvazione delle perizie suppletive
stesse in sede di questo Consiglio.
Complessivamente, a base d'asta, sommando l'appalto delle opere
edili, l'appalto delle opere elettriche, l'appalto delle opere
idrotermosanitarie antincendio era prevista una spesa di 4 miliardi
935 milioni. A consuntivo, sono state spese, sommando naturalmente
a questa cifra .....
MAFRICA - (P.C.I.):
... a base d'asta...
FOSSON - (D.C.):
Non voglio nascondere niente, lo avrei
detto io .... comunque, da una previsione di 4 miliardi 935 milioni
si arriva ad un totale di somme spese, sempre al netto di IVA, di 6
miliardi 390 milioni e rotti.
Queste cifre le avevo già preannunciate a questo Consiglio,
rispondendo ad una interpellanza del Consigliere Baldassarre,
nell'estate del 1986. Prevedevo allora 9 miliardi 200 milioni al
netto di IVA, comprendendo però i due miliardi 840 milioni
dell'impianto di torrefazione. Sottraendo a 9 miliardi e 200
milioni il costo dell'impianto di torrefazione arriviamo a 6
miliardi 360 milioni. Questa era la previsione dell'estate 1986;
oggi a consuntivo siamo a 6 miliardi 390 milioni, senza IVA e senza
impianto di torrefazione.
Vengono fatte, nella mozione, altre affermazioni. Entrerò dopo
nel merito delle perizie fatte redigere dalla COINCA; voglio solo
dire che l'assenza di collaudo che qui viene sollevata non è motivo
sufficiente per non firmare il comodato, come è dimostrato fra
l'altro dalla firma dei comodati che sono stati fatti per gli
stabilimenti BALTEADISK, ROSSIGNOL, MAXEL, che è avvenuta in
assenza di collaudo. Voglio precisare che, per quello che riguarda
la COINCA, i collaudi tecnici sono stati eseguiti, il collaudo
amministrativo è in corso ed è assolutamente nei tempi stabiliti
dai capitolati. Fra l'altro è buona norma che il collaudo
amministrativo, quello finale, avvenga dopo un certo periodo dalla
messa in funzione dell'opera e dello stabilimento, proprio perchè
tutte le eventuali valutazioni negative che non possono essere
evidenti al momento della fine dei lavori nel periodo di un anno o
di alcuni mesi, possono essere messe in evidenza dal funzionamento
dello stabilimento. Penso che il collaudatore farà le sue
valutazioni esaminando tutti i dati contabili; ci sono 11 libri di
misure e 11 libri di contabilità e se ci saranno dei dati da
valutare negativamente ne discuteremo insieme.
Segnala ancora la mozione l'esistenza di gravi carenze
strutturali: ebbene, posso dire che si tratta di alcune
infiltrazioni d'acqua - si tenga presente che è una copertura,
questa della COIN-CA, di diverse migliaia di mq. con una notevole
quantità di abbaini e di fori per impianti - causate da particolari
condizioni quali ad esempio lucernari non perfettamente chiusi,
scoli otturati da materie solide immesse nell'atmosfera dagli
impianti stessi di torrefazione. Sono piccole cose alle quali si
può e si deve ovviare con la ordinaria manutenzione dello
stabilimento.
Vorrei entrare a questo punto nell'esame, tenendo ferma la cifra
di 6 miliardi e 390 milioni, che sono quelli che sono stati presi e
pagati, salvo le trattenute che verranno date all'impresa al
momento del completamento del collaudo. All'interno di questi sei
miliardi e 390 milioni occorre scorporare circa un miliardo e
mezzo, per la precisione un miliardo e 497 milioni; scorporare non
nel senso che non sia stato speso, ma nel senso che è stato speso
per oneri relativi al montaggio delle macchine e per opere per il
funzionamento delle macchine, ed ancora per opere relative
all'impianto di rilevazione antincendio, antifurto e controllo
uscite, per impianti relativi al entro contabile e per opere
relative ai parcheggi esterni. In più, sempre per questo, è stata
pagata una anticipazione all'impresa per il pagamento
dell'allacciamento dell'ENEL - non ho difficoltà a dare ai
Consiglieri copia di questa tabella; è inutile che la legga
dettagliatamente, sarebbe una esposizione assolutamente arida -.
Inoltre è stata realizzata una cabina elettrica da 1500
kvolt/ampère, che è una cabina elettrica di potenza particolare,
legata al tipo di produzione che la torrefazione COINCA
prevede.
I 6 miliardi e 390 milioni, divisi per gli 8440 mq di superficie
coperta, i quali comprendono lo stabilimento, gli uffici e i
laboratori, fanno 757 mila lire al mq di costo di costruzione.
Teniamo conto però che, se dai 6 miliardi e 390 milioni scorporiamo
il miliardo e 497 milioni, dovuto ad opere che non si possono dire
strettamente legate al capannone ed ai suoi impianti generali,
scendiamo ad una cifra di 4 miliardi 893 milioni, che divisi per
8440 mq, fanno 579 mila lire al mq, che è il costo di costruzione
di un capannone attrezzato di tutti gli impianti, ma senza gli
impianti specifici di produzione.
Penso di fare una valutazione abbastanza esatta dicendo che
capannoni alle porte di Aosta si vendono al mercato intorno al
milione di lire al mq; quindi, il milione di lire al mq corrisponde
ad un costo di costruzione di 579 mila al mq. A questo si aggiunge
l'onere per il terreno, per le spese di urbanizzazione, per l'utile
dell'operazione ed arriviamo alla cifra di un milione al mq. Questo
per dire che quanto è stato speso per la COINCA rientra nelle cifre
di mercato.
Paragoniamolo alle perizie fatte redigere dalla COINCA: c'è una
perizia redatta dalla PRAXI, c'è una perizia redatta dall'arch.
Tarizzo. C'è una premessa da fare: queste perizie - è scritto nella
loro intestazione - sono stime preliminari a fini assicurativi e
tutto sommato devo dire che sono perizie di poche pagine, che
valutano un ordine di grandezza; non sono certamente specifiche e
non sono certamente fatte con criteri analitici, come possono
essere quelli adoperati nel corso dei lavori e nella redazione dei
prezzi e delle contabilità.
Vorrei fare una premessa, che coincide con la premessa fatta
nella perizia PRAXI. Dice la perizia PRAXI che durante la
rilevazione dei fabbricati sono state annotate alcune anomalie
relativamente ai materiali impiegati e descritti nel capitolato di
appalto, di cui una riguarda il manto impermeabile. Il manto
impermeabile è stato eseguito posando 4 cm di schiuma di
poliuretano con sovrastante spruzzo di vernice poliuretanica
protettiva contro i raggi ultravioletti; il tutto assicurato con
polizza decennale.
Questa tecnologia è sia coibentante che impermeabilizzante, per
cui non abbisogna di guaina bituminosa. Si fa rilevare nella
perizia PRAXI che manca la guaina bituminosa. Oltre a questo è
stata posata una guaina bituminosa sulle gronde, dei faldali e
scossaline in lamiera preverniciata, in tutti i posti ove ve ne
fosse bisogno. Fa notare la perizia PRAXI che questo tipo di
impermeabilizzazione realizzato dà degli inconvenienti; ebbene, gli
inconvenienti sono quelli che ho già detto nella mia premessa,
dovuti all'otturazione degli scoli da parte del materiale della
torrefazione trasportato dai fumi.
Annota ancora la perizia PRAXI che mancano negli uffici le tende
avvolgibili esterne: le tende avvolgibili esterne non sono state
messe, ma d'altra parte non sono state pagate all'impresa.
Manca il parcheggio coperto, dice ancora la perizia: il
parcheggio coperto non è stato fatto perchè la COINCA ci ha chiesto
di non farlo per non oscurare, con la tettoia che lo copriva, le
finestre degli uffici.
Manca l'impianto di depurazione delle acque nere: tale impianto
non è stato realizzato, nè d'altra parte è stato pagato, perché il
Comune di Verrès si sta per dotare di un impianto di depurazione
delle acque nere.
D'altra parte, se i signori Consiglieri hanno esaminato la
perizia PRAXI, da questa si deduce l'importo per fabbricati ed
opere accessorie di 3 miliardi 221 milioni, per impianti generali
975 milioni; in totale fanno 4 miliardi 196 milioni, contro i 4
miliardi 983 milioni che vengono desunti dai calcoli che vi ho
fatto prima. Aggiungo ancora che questa è una perizia fatta in via
preliminare e senza nessuna ulteriore valutazione.
Per quello che riguarda la perizia dell'arch. Tarizzo, mi è
stato fatto rilevare dagli uffici come non siano stati presi in
esame, intanto, i disegni esatti (si parla di progetti esecutivi,
esaminati da parte dello studio Tarizzo, che erano quelli iniziali
e che pertanto non tengono conto di tutte le varianti fatte in
corso d'opera) ed ancora ci sono errori di 100 o 200 mq
nell'analisi e nella dimensione della superficie sviluppata dagli
edifici, ed altre valutazioni di questo tipo.
Io dico che il dato di fondo è questo: il capannone che abbiamo
costruito, con i dati che abbiamo potuto valutare insieme, è un
capannone costruito a prezzi di mercato. Non c'è difficoltà, da
parte dell'Assessorato ai Lavori Pubblici, da parte dei tecnici che
si sono occupati della direzione dei lavori, a discutere nella
Commissione consiliare competente tutti i dati ed a fare tutte le
valutazioni. Aggiungo ancora che il collaudo è in corso di
esecuzione, per cui se ci saranno delle manchevolezze il
collaudatore sicuramente le rileverà e ne discuteremo ancora nella
sede che riterremo opportuno utilizzare per la discussione.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
L'Assessore mi consentirà di non
entrare nel merito delle cifre, perchè, come ho sempre dichiarato,
quando ci sono troppe cifre non riesco più a fare un discorso
organico; non ho la mentalità matematica del mio collega
Mafrica.
Mi consentirà anche una battuta, per sdrammatizzare questa
vicenda: se Arbore non avesse creato il "Cacao Meravigliao",
stasera propenderei per creare il "Caffé Meravigliao", perché nelle
prime due battute Lei dice:
- "Appalta lei?".
- "No, appalto io".
Poi Lei, arrivato in Consiglio, alla domanda "Com'era", risponde
"Confermo". Ecco, abbiamo delineato tre personaggi di questa
trasmissione di grosso successo di Renzo Arbore.
Sono un po' disarmato, perchè di fronte a rapporti di tipo
tecnico non mi oriento più. Alla fine Lei ha concluso dicendo che
l'operazione COINCA è un'operazione di gran lunga vantaggiosa,
perchè il capannone è stato costruito a prezzi di mercato.
Mi rifaccio alla storia e dico che non ho capito perché in un
primo tempo l'Amministrazione giudica conveniente far appaltare
direttamente dalla ditta; ci sono cinque ditte per un appalto di
due miliardi e non è che siano poche, anzi mi sembrano abbastanza,
anche perchè poi si trova il sistema di appaltare ad una cifra
ancora conveniente. Infatti, se dalla cifra dell'appalto iniziale
dovessimo dedurre tutte le cifre che ci ha detto l'Assessore, il
primo appalto diventa sicuramente più conveniente dell'ultimo,
perché eravamo ad una cifra di 2 miliardi e 100 milioni ... ah,
sono sbagliati i conti? Non capisco più niente, Assessore; ci
mancava solo l'impresa CARAMELLINO: io avevo parlato di
"ciliegina", ma qui la "caramellina" ce l'ha messa l'impresa
...
Mi siedo e non parlo più: o troviamo il sistema di districarci
da questo balletto delle cifre oppure non capisco più niente. A
questo punto è bene non dare giudizi affrettati su questa vicenda,
perchè non sarebbe opportuno nei confronti dell'Amministrazione,
nè, al limite, nei confronti della ditta.
Il dato di fondo è quello che mi interessa, Assessore, perchè se
applichiamo la convenzione, visto che il prezzo finale, togliendo e
mettendo, è di 6 miliardi e 390 milioni, comunque al 6% la ditta
deve pagare quell'affitto. È vero o no? Su questo siamo tutti
d'accordo.
Allora mi metto un attimo dalla parte della ditta e mi chiedo,
se fossi il titolare della ditta, se non andrei invece a prendere
come buona la perizia della PRAXI e dell'arch. Tarizzo, che dà
delle cifre nettamente inferiori, o se non chiederei quanto meno di
fare una terza perizia che determini il valore dell'immobile.
Il valore dell'immobile è poi importante ai fini futuri della
società, perchè finiti i cinque anni di comodato qualcuno dovrà
determinare il prezzo dell'affitto di quello stabilimento, e se non
vado errato nella convenzione si prevede anche l'eventuale
acquisizione da parte del proprietario.
In questo gran pasticcio si è inserita un'altra vicenda, che ha
già citato il Consigliere Millet, e cioè siamo andati a denunciare
la ditta. In questa situazione, dopo il fronte dei cosiddetti
lavori, è bene anche aprire il fronte del rispetto della
convenzione?
Ho letto sui giornali e ne ho avuto una conferma indiretta anche
da qualche amministratore che la COINCA avrebbe assunto, nei
termini stabiliti, tutte le unità in base alla convenzione;
pertanto, bisognerà andare a vedere se l'anno in cui doveva
assolvere all'aspetto occupazionale decorre veramente dal
15.1.1987.
Questa notizia, se è vera, mi aggiunge una preoccupazione: dissi
in una precedente riunione, a caldo, sollevando anche un motto di
stizza in qualche amministratore, che questa era una causa con la
quale - per citare ancora una volta l'Avv. Dal Piaz - si potevano
ingrassare otto generazioni di avvocati. Adesso, siccome non ho
capito quasi niente, dico che invece di otto sono senz'altro sedici
le generazioni di avvocati, perché se aggiungiamo al contenzioso
della convenzione anche la storia dei lavori qui andremo avanti 150
anni.
Non voglio fare dello sciacallaggio politico, lungi da me
mettere in croce un amministratore che ha fatto senz'altro il suo
dovere, però sono del parere che questo discorso non si può
esaurire in quest'aula; l'Assessore ha dimostrato della
disponibilità, troviamo un organismo tecnico che ci dia delle
garanzie, perchè il balletto delle cifre è tale che non si capisce
più niente. Allora, o andiamo in Commissione o troviamo il sistema
di farci illuminare in un altro verso; però ad un dato certo
dobbiamo arrivarci, perchè così non è possibile raccapezzarci come
amministratori.
Quindi chiedo, per avere un quadro più generale, quali sono le
intenzioni della Giunta su questo argomento e qual è la situazione,
visto che si innesta un problema nell'altro, dal punto di vista
dell'applicazione della convenzione in rapporto agli aspetti
occupazionali.
Date queste due risposte, il Consiglio dovrà trarre alcune
conclusioni. Ringrazio l'Assessore per averci fornito tutti questi
dati, che non ho nessuna possibilità - nè lo voglio fare per
correttezza verso l'Assessore - di confutare.
Ho sentito un'altra versione ed ora vorrei venire a capo di
questa situazione per decidere cosa fare di questa mozione, senza
stare a riprendere il balletto delle cifre, ma sulla base di quelle
che sono le intenzioni della Giunta, che - consentitemi una battuta
finale - mi sembra un pochino latitante, perchè su questo discorso
della COINCA la Giunta non è schierata in modo compatto:
l'argomento non interessa tutti, interessa l'Assessore Lanivi e
l'Assessore Fosson. Vorrà dire che cercheremo di interessare anche
gli altri Assessori, con argomenti più accattivanti, nella prossima
seduta di questo Consiglio.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Parto dall'ultima parte
dell'intervento dell'Assessore, il quale si dichiara disponibile a
discutere nella Commissione competente.
Vorrei precisare che il Regolamento non prevede questo tipo di
intervento nella Commissione, se non preventivo, mentre qui siamo
in una fase successiva: il Regolamento prevede la nomina di una
Commissione di indagine ed il Regolamento non l'ho approvato io, lo
ha approvato il Consiglio.
Stabilito questo principio, veniamo alla situazione che
l'Assessore ci ha esposto. Anzitutto siamo andati incontro ad un
balletto delle cifre, e mi permetto di sottolineare all'Assessore
che ha omesso nella sua esposizione una delibera del Consiglio
regionale del 7.7.1986 per 1 miliardo 15 milioni, al netto di
IVA.
Assessore, mi permetto di contestarla sulle cifre: ho fatto e
rifatto più volte la somma delle cifre dei diversi appalti, oltre a
quello principale del 1984, che ammonta a 7 miliardi 230 milioni.
Siccome non c'è l'accordo neppure fra le cifre di cui siamo in
possesso noi e le cifre che ha l'Assessore, mi domando perché non
si ritenga necessario nominare questa Commissione, così come noi
dell'opposizione chiediamo nella mozione. È una volontà politica di
amministratori, alla quale la Giunta non può sottrarsi.
L'Assessore ha detto che nel 1983 era stato affidato l'appalto
alla COINCA e che è stato annullato per un numero insufficiente di
ditte invitate. Le ditte invitate allora erano state cinque e
questo non è un numero insufficiente, specialmente in quel caso,
cioè di una trattativa privata di un'impresa che poteva addirittura
invitare solo una o due imprese; quindi non c'era il movente
dell'annullamento della gara.
Non solo, sempre nel 1983, la FINAOSTA annulla un'altra gara di
appalto: "Per mancanza di norme procedurali", ha affermato
l'Assessore; ma ci dovrebbe spiegare meglio cosa significa. Forse
non sono state invitate le ditte, oppure è stata invitata una sola
ditta, oppure ancora non sono state rispettate le norme previste
dalla legge sugli appalti pubblici, ed in questo caso c'è stata da
parte della FINAOSTA un'omissione molto grave.
Mi chiedo come mai la ditta Borini e Prono, che si era
aggiudicata addirittura due appalti, ha perso il terzo appalto, che
era più vantaggioso dei primi due; non riesco a capire il silenzio
di questa ditta.
Sono situazioni che lasciano delle perplessità, sulle quali c'è
l'esigenza di fare chiarezza; sono propenso a raggiungere, ma penso
anche le altre forze della maggioranza, un accordo che possa andare
incontro a questa esigenza. Non è possibile non farla, non è
possibile nasconderci dietro ai numeri: bisogna chiarire come sono
stati utilizzati questi miliardi.
Sono ormai anni che parliamo della COINCA: non si è mantenuto
l'impegno dell'assunzione, non si sono consegnati i locali ai
proprietari della COINCA nei tempi stabiliti e c'è una colpa in
queste cose, perchè si sono lasciati trascorrere quattro anni,
mentre si dovevano impiegare solo 7 mesi dall'aggiudicazione
dell'appalto.
L'Assessore ha detto che con la COINCA c'era l'accordo di
consegnare uno stabilimento efficiente, ma quando si sottoscrive
una convenzione, in quella convenzione sono specificati tutti gli
elementi strutturali che la COINCA richiede; pertanto, al momento
dell'appalto dovevano assolutamente essere indicate le condizioni
per rendere uno stabilimento efficiente. Se questo non c'è stato,
perchè si prevedeva già un futuro di perizie suppletive, questo è
un grosso errore di ohi ha gestito questo appalto o almeno è un
fatto che ci lascia perplessi: ecco perchè chiediamo questa
Commissione di indagine.
Ribadisco ancora che non potete sfuggire, questa volta: vogliamo
chiarire, vogliamo sapere come sono stati utilizzati questi
miliardi.
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
Mi limito a tre considerazioni, perchè
evidentemente i numeri si lasciano leggere e ognuno cerca di
guardare dalla sua ottica, quindi sarebbe opportuno stilare un
qualcosa di preciso, vedendo le varie esigenze.
L'Assessore ha letto la lettera del maggio 1984; nella risposta,
al punto 3), mi si dice che la società COINCA ha indetto due volte
la gara ufficiosa: una il 19 ottobre, l'altra il 28 ottobre 1983.
La prima domanda che voglio porre è la seguente: dal momento che
nella convenzione del 18.2.1983 si dice al punto 2.1. che "la
Regione si impegna a mettere a disposizione della società lo
stabilimento industriale di proprietà della FIAT ENGINEERING (...)
sono a carico della Regione i costi di acquisto", e risulta chiaro
che è la Regione che fa, chi ha incaricato, e in che forma, la
COINCA di fare gli appalti? La società per azioni si mette forse ad
appaltare un lavoro che non spetta a lei?
C'è un'altra data di cui si deve tener conto, oltre alle
elezioni; tra il novembre 1983 e l'aprile 1984 è successo qualcosa
in Valle d'Aosta: è passata di mano la Presidenza della Giunta; per
cui sarebbe opportuno chiarire a che titolo la COINCA ha fatto
questo appalto.
Tra le altre risposte, si menziona, nelle prime due gare
appaltate dalla COINCA, il nome della ditta vincitrice, la ditta
BORINO: mi piacerebbe sapere se alla terza gara questa ditta è
stata invitata. No? C'è la continuità dell'attività amministrativa,
al di là delle persone? Si può sapere adesso quali sono state le
ditte invitate alla terza gara e chi l'ha vinta?
È stato detto molte volte che l'aumento della cifra degli
appalti è dovuto alle continue richieste della COINCA, e si fa
l'esempio che il 28 novembre 1983 era stato fatto un appalto di due
miliardi e cento milioni; poi nell'aprile '84 si è fatto un appalto
di quattro miliardi e duecento, con una differenza di un miliardo e
nove, e questo è dovuto, per l'Assessore, alle richieste della
COINCA. Vorrei sapere: le richieste della COINCA venivano fatte
tramite domanda scritta, documentata, oppure verbalmente? Questo
sarebbe un altro punto da chiarire.
La Regione lo assicura poi questo stabilimento o vale solo
l'assicurazione della COINCA? E l'assicurazione quanto lo ha
valutato? Una battuta: a me pare che in base a questo esempio si
possa riscontrare una differenza fra la lira italiana e la lira
valdostana, che in questo caso vale la metà di quella italiana.
Mi fermo a queste due domande, che ripeto: a che titolo la
COINCA ha appaltato per due volte e se le richieste della COINCA,
nel tempo, sono state sottoscritte. Aspetto una risposta.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
I firmatari della mozione sarebbero
disponibili a cambiare il discorso della Commissione di inchiesta,
però, visto che l'Assessore si è dimostrato disponibile a venire in
Commissione, si potrebbe dare mandato alla III Commissione
consiliare, allargata ai Capigruppo, ed è quello che ha detto
l'Assessore, altrimenti qui non ne usciamo più.
PRESIDENTE
: Sulla proposta del Consigliere Torrione ha
chiesto di parlare l'Assessore ai Lavori Pubblici Fosson, ne ha
facoltà.
FOSSON - (D.C.):
Ribadisco la mia disponibilità a
valutare nella III Commissione; sull'approvazione della mozione
chiedo di ritirarla. Nelle premesse c'è tutta una serie di cose che
non so se possiamo accettare "tout court", anzi direi che non le
accettiamo.
Volevo fare altre due osservazioni: Consigliere Baldassarre, per
quello che riguarda le cifre, Le posso dare le relazioni
d'accompagnamento allo stato finale dei lavori; Lei le somma e
vedrà la cifra che Le ho dato precedentemente.
PRESIDENTE
: Dichiaro chiusa la discussione generale e
chiedo ai proponenti se insistono per la votazione del testo
presentato.
Ha chiesto di parlare l'Assessore ai Lavori Pubblici Fosson, ne
ha facoltà.
FOSSON - (D.C.):
Arriviamo ad una mozione molto più
sintetica.
Manteniamo il primo capoverso, saltiamo tutto ed arriviamo al
deliberato, che recita:
"Delibera di incaricare gli Assessori competenti a riferire alla
III Commissione, allargata ai Capigruppo, in merito a tutta la
vicenda COINCA".
PRESIDENTE
: Pongo in votazione la mozione nel testo così
emendato:
MOZIONE
CONSIDERATO che la Giunta regionale ha ritenuto opportuno di
citare dinanzi al Tribunale di Aosta la COINCA S.p.A. per
inadempienza delle clausole previste da una apposita convenzione
stipulata con la Regione, concernenti l'assunzione di personale
residente in Valle d'Aosta entro un determinato periodo di
tempo;
IL CONSIGLIO REGIONALE DELLA VALLE D'AOSTA
DELIBERA
di incaricare gli Assessori competenti di riferire alla III
Commissione consiliare, allargata ai Capigruppo, su tutta la
vicenda COINCA.
ESITO DELLA VOTAZIONE
Presenti:31
Votanti:30
Favorevoli:30
Astenuti:1 (Beneforti)
Il Consiglio approva
