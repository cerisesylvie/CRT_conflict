Classificazione
BILANCIO E CONTABILITA' REGIONALE


Resoconto integrale del dibattito dell'aula
Oggetto del Consiglio n. 274 del 3 dicembre 2003 - Resoconto
OBJET N° 274/XII - Suite de l'examen de la loi de budget pour
l'année 2004. (Discussion générale)
Président - Je rappelle que, après la relation de l'Assesseur
Marguerettaz, nous pouvons ouvrir la discussion sur l'argument à
l'ordre du jour.
La parole à la Conseillère Squarzino Secondina.
Squarzino (Arc-VA) - Due premesse innanzitutto, la prima: mi
voglio complimentare con il neofita super Assessore alle finanze,
perché ha dimostrato dal primo atto ufficiale che il suo
Assessorato e la Giunta tutta stanno operando per un drastico
contenimento delle spese, in particolare di quelle correnti ed
anche per un risparmio del tempo dei consiglieri. La veste
tipografica e il contenuto della relazione che è stata letta
stamani denotano tale volontà; non una brochure come negli anni
precedenti, diamine! Certamente quella brochure era molto più
dispendiosa, ma un semplice fascicolo fotocopiato e pinzato, che ha
permesso - ne siamo certi - un notevole risparmio per le casse
regionali… Non una sequela di grafici,
specchietti, tabelle che costringevano i consiglieri ad un lavoro
faticoso di confronto, di cifre, percentuali, ma un discorso
scorrevole, piano, in cui qui e là sono inserite alcune cifre,
quelle indispensabili, certo, perché ricordiamolo si tratta della
presentazione della legge di bilancio e, come si sa, il bilancio
parla con il linguaggio delle cifre, per cui proprio non se ne può
fare a meno. La ringrazio anche per aver scelto caratteri molto
grandi, rispettosi della debolezza degli occhi stanchi dopo due
nottate passate in Consiglio, anche se, me ne rendo conto, tale
scelta ha dovuto far aumentare il numero delle pagine e quindi
anche delle spese del fascicolo…
Ho ascoltato con interesse - ed è la seconda premessa -
l'ammissione da parte dell'Assessore di essere un neofita con la
volontà di apprendere, di far meglio; come insegnante, in passato
ho sempre apprezzato alunni consapevoli del proprio limite, che
volevano imparare, ma qui non siamo a scuola, qui la cosa è
leggermente diversa, Signor Assessore, non so se ne sia reso conto!
Ci troviamo di fronte ad un Assessore che, insieme alla sua Giunta,
si è presentato, di fronte alla comunità valdostana e a questo
Consiglio, come responsabile del Governo di questa Valle, dicendo
di avere, giustamente, un progetto per lo sviluppo di questa
comunità, poi, nel momento in cui inizia ad agire, riconosce,
ammette di non essere all'altezza delle aspettative
dell'opposizione - guardava noi quando ha parlato -, ma credo anche
della stessa maggioranza. Lei ha detto:
"farò meglio il prossimo
anno"
; nella scuola questa valutazione in genere si conclude
con un giudizio di bocciatura. Qui non siamo a scuola, però questo
significa allora che quest'anno l'Assessore dichiara implicitamente
che userà l'anno per imparare il mestiere di Assessore, ma allora o
poteva, se era consapevole di non essere pronto, impararlo prima di
venire qui, o aspettare di farlo quando era un po' preparato, o
prepararsi…
(interruzione dell'Assessore Marguerettaz, fuori
microfono)
… no, non sono osservazioni così
banali, perché questo apprendimento, che rispettiamo, avviene alle
spese della collettività, chi ne paga le conseguenze è la
collettività non l'Assessore personalmente!
Queste sono le due premesse che volevo fare, perché mi sembra
che bisogna collocare nel contesto il bilancio che è stato
predisposto. Veniamo adesso ad analizzare il bilancio. Ricordo che,
per quanto riguarda le entrate - qui per forza usiamo i numeri -,
nel 2003 si passa da 1.371.270.000 dello scorso anno a
1.436.430.000 di quest'anno, con una variazione in più, rispetto al
2003, del 4,75%; per quanto riguarda sempre le entrate,
complessivamente, se osserviamo il triennio, vediamo che si
attestano su cifre consolidate: 1,4 miliardo di euro all'anno,
senza contare le contabilità speciali, ricordando che il pareggio
però avviene accendendo un mutuo, ma non voglio fermarmi sulle
entrate, anche perché alcuni colleghi nel dettaglio analizzeranno
le varie voci di entrata.
Per quanto riguarda le spese, rileviamo che il rapporto fra
spese correnti e spese di investimento è circa di 1/3-2/3 come
negli anni precedenti, anche se lievemente peggiorato a favore
delle spese correnti. Quest'anno abbiamo 937.207.000 euro pari a
67,62%, nel 2003 erano 868 milioni, pari al 65,57%; così pure le
spese di investimento quest'anno sono 32,38% pari a 448.848.000
euro, mentre nel 2003 erano 456.000.000 pari al 34,43%. Quest'anno,
quindi, sono complessivamente diminuite le spese di investimento
ma, se noi vediamo il confronto fra spese correnti e spese di
investimento, vediamo che nel triennio si mantiene grosso modo
questo rapporto: le spese correnti sono il doppio, o poco più del
doppio, rispetto alle spese di investimento e questo ci descrive
una caratteristica di questo bilancio, che è la sua rigidità. È un
bilancio rigido, nel senso che finisce per finanziare tutte le
leggi regionali che sono state finora decise da questo Consiglio,
senza chiedersi con quale priorità, senza fare delle scelte chiare
sui settori su cui investire. Ora, con queste rigidità di bilancio,
è quasi impossibile governare e dare un nuovo orientamento allo
sviluppo di questa Regione. Noi condividiamo l'analisi esposta dai
rappresentanti dei sindacati, che hanno detto: "il bilancio
rifinanzia complessivamente tutti i capitoli di legge che c'erano
fino a ieri e ha un impianto che non consente di capire rispetto a
quale modello di sviluppo della nostra Regione si vuole inserire".
Manca un atto di programmazione che parta da uno scenario di
carattere generale rispetto alla situazione socio-economica della
nostra Regione; poi manca una descrizione della situazione e
l'individuazione di obiettivi, priorità e percorsi rispetto alla
loro realizzazione.
Se esaminiamo i grandi macrosettori per le spese correnti,
possiamo vedere che alle finanze locali va circa 1/7 delle spese
correnti, pari al 13,78%; allo sviluppo economico 1/12 delle spese
correnti: 78.444.000 euro, pari a 8,37%; per le spese di
investimento allo sviluppo economico, va più di 1/4 delle spese di
investimento, giustamente, perché vi è la legge n. 6/2003, insieme
ad altre, per la ricerca e l'innovazione; all'assetto del
territorio va quasi 1/5 delle spese di investimento e grosso modo,
rispetto al 2003, possiamo dire che vi è stato un aumento delle
spese generali di funzionamento dal 4,7 al 6,4%, un aumento nel
settore della sicurezza sociale - 10,89% - dovuto alle spese per la
mobilità passiva, poi negli altri settori notiamo una diminuzione,
nel settore del territorio, dello sviluppo economico, della
formazione sociale e professionale, nelle spese di investimento, se
osserviamo la tabella con la relazione allegata alla legge di
bilancio.
Vorrei soffermarmi ad analizzare due settori semplicemente,
perché non si può analizzare tutto.
Per quanto riguarda i macrosettori per le spese correnti,
relativamente al settore del personale regionale, vediamo che qui
vi è oltre 1/4 delle spese correnti, 247 milioni di euro, pari al
26,41% delle spese correnti, questa spesa è destinata ad aumentare
nel triennio per i rinnovi contrattuali. È vero, ma vorrei
ricordare che vi è una responsabilità di questa Giunta, nel senso
che la sola riorganizzazione dei dirigenti pesa ogni anno per 1
miliardo di vecchie lire in più sul bilancio regionale. Abbiamo già
messo in evidenza nel commento alla legge finanziaria il paradosso
di una macchina organizzativa in continua espansione, a fronte di
cambiamenti avvenuti e in via di accelerazione, verso i quali la
Giunta è latitante, incapace di coglierne la valenza innovativa,
che richiede interventi adeguati per accompagnare il cambiamento.
Ricordo due cambiamenti: l'introduzione di strumenti informatici a
cui non è seguita alcuna riorganizzazione o diminuzione del
personale.
Se prendiamo la relazione dell'Assessore, a pagina 35, va dato
atto che sono aumentate le spese per convegni e manifestazioni, da
attribuire, tra l'altro, alla ripetizione di eventi finalizzati
alla divulgazione dei servizi e dei benefici socio-economici legati
allo sviluppo della società dell'informazione, al fine di
qualificare e modernizzare l'azione amministrativa. Ora, mi sembra
che probabilmente sta avendo successo la lezione e il modo di
lavorare dell'Onorevole Berlusconi, nel senso che qui si dà per
scontato che il cambiamento delle persone o delle strutture possa
avvenire con la divulgazione dei servizi tramite eventi, cioè si
celebra un evento mediatico e la conseguenza è il cambiamento del
comportamento del personale o di organizzazione della struttura.
Avremmo preferito vedere qui invece la presenza di un forte impegno
sulla formazione. È vero che per la formazione, rispetto allo
scorso anno, vi è un incremento di risorse, ma esso corrisponde
all'1% delle spese del personale, percentuale che la legge chiede
che venga garantita ma, se osserviamo anche il programma di
formazione, vediamo che vi è ben poco rispetto a questo tipo di
approccio e la stessa cosa va detta per quanto riguarda la
predisposizione di strumenti per affrontare il secondo cambiamento
che coinvolge il personale: il trasferimento agli enti locali di
competenze, risorse e personale.
Nella relazione fornitaci dal Presidente sull'attuazione della
legge n. 54/1998, abbiamo visto che vi sono difficoltà in questo
processo di trasferimento di competenze, specie per quanto riguarda
la gestione del personale, personale che è ancora ancorato al
proprio ruolo e che, se non viene aiutato con intensi, mirati e
motivanti momenti di formazione, diventa di fatto un ostacolo al
cambiamento e al trasferimento. Nella relazione vi è consapevolezza
di questa necessità. Nella relazione presentataci stamani dal
Presidente, per quanto riguarda il difficile passaggio fra
l'attuale organizzazione centralistica ad un'organizzazione più
decentrata, si dice proprio che:
"…
la condition que les structures régionales et les collectivités
locales soient disposées à collaborer pleinement; les premières
sont en effet réticentes à se défaire de certaines leurs fonctions
et les secondes sont peu intéressées par la question, voire même
préoccupées à l'idée d'assurer lesdites fonctions, alors qu'elles
ne disposent ni de ressources humaines, ni de ressources
financières indispensables"
e allora il gruppo di lavoro
"a
souligné qu'il est indispensable d'associer au transfert de
fonctions et de personnels une formation ad hoc organisée par les
structures régionales qui exercent actuellement lesdites
fonctions"
. Rispetto a questa esigenza, però non abbiamo
trovato nulla nel programma di formazione che sia "coincé" su
questo tema; è un programma di formazione molto generico e noi ci
saremmo aspettati anche qui la scelta di destinare risorse
significative, e non solo l'1% di quello previsto dalla legge.
Per quanto riguarda la sanità e l'assistenza sociale, abbiamo
visto che quasi 1/3 delle spese correnti, 260.459.000 euro, pari al
28,64%, sono assorbite da questo settore e, relativamente ad esse,
va notato il costo della sanità che si mantiene su livelli molto
alti: globalmente 228 milioni, di cui però 28 milioni per il
rimborso della mobilità passiva per gli anni 2001-2002-2003. Se
guardiamo le spese di funzionamento della sanità e se le depuriamo
dei 28.436.000 euro, quasi 50 miliardi per la mobilità passiva,
vediamo che sono stanziati 2,5 milioni in meno di fondi rispetto
all'anno precedente. Qui capiamo bene che vi è questa "palla al
piede" enorme della mobilità passiva, che assorbe grandi risorse e
fa aumentare moltissimo in percentuale la quota del bilancio
riservata alla sanità, mentre, oggettivamente, il sistema sanitario
valdostano non ha più risorse rispetto allo scorso anno. Al settore
sociale torneremo nel momento in cui analizzeremo le varie voci di
bilancio, per essere più precisi nell'analisi dei settori.
Vorrei ancora soffermarmi sul settore della promozione sociale e
beni culturali. Questo settore è poco considerato dal nostro
bilancio, ad esso è destinato il 4% delle spese correnti e il 5%
delle spese di investimento, il 4,4% del totale dell'intero
bilancio. Se guardiamo i vari settori, vediamo che, rispetto allo
scorso anno, sono diminuiti: i fondi per il funzionamento delle
scuole; per il diritto allo studio di 700 mila euro; per le
strutture scolastiche, quest'anno meno 8 milioni di euro, ma nel
triennio saranno previste risorse consistenti per alcune grandi
opere scolastiche; per interventi a carattere scolastico: meno
300.000 euro. A fronte di un simile quadro, mi chiedo dove si pensa
di trovare le risorse per capire, per studiare, per sostenere, per
trovare innovazioni e modifiche legate alla trasformazione che
pervade la scuola a partire da quella di base.
Sappiamo che la scuola è chiamata a vivere un momento di
profondi cambiamenti, che noi non condividiamo perché rispecchiano
una riforma di cui non capiamo le linee. Con tale riforma,
comunque, bisogna fare i conti; essa chiede alle scuole un
cambiamento, ma non si può cambiare così, senza avere chiaro dove
si vuole andare, senza avere prima individuato, discusso,
concordato programmi e progetti da costruire, giorno per giorno,
nella scuola. Questo, purtroppo, è un settore su cui già il
programma di governo diceva poco, ma questa relazione sul bilancio
e le cifre relative dicono ancora meno. Ci hanno insegnato che la
"lingua batte dove il dente duole", allora, secondo me, per la
Giunta la scuola non è un "dente che duole", cioè che crea
interesse. Se prendiamo la relazione dell'Assessore, vediamo che al
problema della scuola e della promozione sociale sono dedicate
pochissime righe. Questo cosa vuol dire? Che non vi è un progetto,
non si sa dove si vuole andare, non ci viene detto cosa si può fare
e allora possono esserci varie risposte: perché la Giunta non sa
cosa fare, perché non ha progetti, perché aspetta che sia Roma a
dire che progetti bisogna portare avanti. Questo, secondo noi, è
molto grave, perché, in questi pochi mesi, abbiamo visto che le
uniche iniziative prese dall'Assessorato dell'istruzione, rispetto
ai cambiamenti che avvengono nella scuola, sono avvenuti solo su
impulso e su indicazione del Ministero.
Ci si chiede allora quale progetto di scuola questa Giunta vuole
portare avanti e faccio un esempio per essere chiara. Sapete che la
"riforma Moratti" non riesce a decollare; in attesa di decreti
delegati che indichino come attuare la riforma, nelle scuole si
comincia ogni anno ad affrontare un argomento in modo sperimentale.
Non esiste più l'obbligo fino a 16 anni e allora questi ragazzi,
finita la scuola media, dove vanno? Bisogna costruire un sistema
formativo che sia parallelo a quello della scuola media superiore,
un canale formativo in cui interagiscano formazione professionale e
istruzione tecnica. Per venire incontro a questa esigenza
formativa, il Ministro Moratti ha chiesto alle regioni di fare un
accordo per definire le linee di questi primi interventi. Cosa ha
fatto la Regione Valle d'Aosta? Ha detto: "sì, anch'io firmo questo
protocollo con voi", ma poi non si è posto il problema delle
proprie competenze. Col protocollo infatti si interviene sul
settore della formazione professionale e dell'istruzione tecnica in
cui noi, come Regione, abbiamo competenza primaria. Sarebbe stato
più opportuno pensare di costruire un modello che riguarda la
nostra realtà e poi andare dal Ministro a comunicarglielo. Si
tratta infatti di rispettare l'obbligo generale, ma non era davvero
il caso di andare a fare un protocollo con il Ministero, a firmare
quasi per dire: "guardate che noi siamo rispettosi e ottemperiamo a
quello che avete detto"… Qui è venuto
meno l'esercizio della competenza autonoma della Valle d'Aosta in
questo settore.
Ancora: la scuola ha molti problemi da affrontare e
l'Assessorato non è in grado di proporre l'agenda politica: ci
troviamo di fronte ai sindacati che pongono all'Assessore i temi
dell'agenda politica da trattare. Sono d'accordo sul fatto che vi
sia una collaborazione, ma che a questo punto siano i sindacati, e
non l'Assessorato, ad avere la preoccupazione della scuola è indice
di una non sensibilità ai problemi della stessa, di una non
consapevolezza che, dalla scuola di base alla scuola media
superiore, vi è la necessità di intervenire con dei mutamenti, di
sostenere questi insegnanti e queste scuole, per riflettere su
quello che sta avvenendo e per predisporsi ai cambiamenti in atto.
Non solo, ma non si è pensato di definire cosa vogliamo noi come
Regione attuare nella scuola. Non possiamo dire che già attuiamo la
"riforma Moratti" perché facciamo già un po' di inglese e di
informatica, poiché vi è tutta un'organizzazione diversa da
affrontare! Penso alla scuola media, per esempio, che è stata tutta
impostata su un modello: anche l'applicazione del bilinguismo è
stata stabilita secondo un modello legato al sistema del tempo
prolungato; ora, cadendo "l'architettura" della scuola media, su
cosa si fonda tutta la specificità della scuola della Valle d'Aosta
se non vi è un progetto, se non vi è qualcuno che comincia a
pensare? Per questo motivo ieri avevo insistito perché vi fosse un
emendamento, che indicasse con chiarezza: "noi, Giunta, ci rendiamo
conto che vi è questa necessità, vogliamo impegnare delle risorse
specifiche". Noi avevamo chiesto che il 5% di tutto il budget dato
alle scuole fosse impegnato per questi interventi specifici. Ieri è
stato cassato perché è stata espressa una volontà generica, ma voi
mi insegnate che volontà generiche senza fondi non hanno "gambe".
La volontà di attivare il mondo dell'agricoltura si basa su risorse
ben precise, la volontà di sostenere il mondo dell'industria si
basa su fondi ben indicati; ma qui, se non prevediamo su quali
fondi basare i nostri interventi, credo che le promesse effettuate
rimangano senza seguito, anche perché i temi all'ordine del giorno
sono veramente importanti. Ne ricordo alcuni di quelli che i
sindacati hanno posto sul tavolo della Giunta: la "riforma
Moratti", l'autonomia delle scuole, il decentramento, la
specificità della scuola valdostana… la
legislazione concorrente…, la
composizione delle cattedre di scuola media e media superiore, in
relazione alla specificità della scuola valdostana e all'attuazione
delle norme statutarie di cui agli articoli 39, 40 e 40 bis; le
prospettive sull'educazione permanente degli adulti, a seguito
della mancata istituzione dei centri territoriali in Valle
d'Aosta… quali le scelte future
dell'Amministrazione? Questi sono i temi forti da trattare, su cui
avremmo voluto avere qualche minima indicazione o nella relazione,
per fare vedere che questo è un problema a cui la Giunta è attenta,
o almeno nell'individuazione dei capitoli di spesa in cui i
problemi sono presi in considerazione.
L'università: qui non viene indicata alcuna linea progettuale.
La Giunta ha messo chi voleva, adesso siete in grado di fare quello
che volete, ma almeno potreste anche dircelo! O forse non lo sapete
neanche voi, se non ce lo dite, e allora questo è ancora più grave!
Se sapete cosa volete fare e non ce lo dite, siete irrispettosi nei
nostri confronti; se non ce lo dite perché non sapete cosa fare, è
peggio ancora, è mancanza di progettualità!
Credo che questa Giunta - che si era presentata come quella che
voleva fare il bene della comunità -, pur continuando alcune scelte
precedenti, a mio modesto avviso, non fa emergere delle scelte
precise che vadano nella direzione della soluzione dei problemi qui
da me accennati rispetto al tema della scuola e della cultura. Se
noi vediamo anche nel triennio l'insieme delle scelte operate,
l'incremento delle spese quest'anno è del 4,75%, nel triennio del
7,65%. Se analizziamo i vari settori, vediamo che la fanno da
padrona la salute, con tutti i problemi esistenti - perché il costo
della sanità è molto alto, con 703 milioni di euro nel triennio -;
il territorio, con 318 milioni di euro - ce l'ha detto stamani
l'Assessore perché non era scritto nella relazione alla legge, e di
questo lo ringrazio -; l'agricoltura, con 205 milioni di euro; il
turismo, con 135; l'assistenza, 120; la scuola, 114; infine, la
formazione professionale.
Vorrei concludere questo mio primo intervento con due
suggerimenti per il prossimo anno.
Prima richiesta: chiedo ufficialmente e in modo chiaro fin da
ora che, per il prossimo anno, la Giunta si impegni ad aumentare il
fondo per la cooperazione con i Paesi in via di sviluppo dallo
0,016% come è attualmente, allo 0,05%, sarebbe un piccolo segnale.
Deve essere chiaro a tutti quante risorse dedica la seconda regione
più ricca d'Europa ai Paesi del terzo mondo: lo star bene non deve
essere solo un privilegio nostro, ma tutti gli abitanti del pianeta
devono essere messi nella condizione di poter vivere meglio.
Chiederei poi all'Assessore alle finanze, riformulando una
richiesta fatta all'Assessore precedente, Agnesod, di provare a
leggere il bilancio con uno sguardo sul mondo femminile. Lei ha
citato una sola volta, per caso, "donna" in tutta la relazione,
perché non poteva farne a meno, doveva dire quali erano le
associazioni che rientrano nella diminuzione dell'1% dell'IRAP nel
primo articolo della legge finanziaria, doveva dare indicazioni
esatte e ha dovuto parlare anche di questo. Possiamo anche
scherzare, ma questa è una cosa seria, Signor Assessore! Credo
valga la pena di vedere quali sono le ricadute che le varie leggi
hanno nei confronti del mondo femminile; lo so che vi sono delle
ricadute, che vi è un'attenzione, facciamola emergere! Nei mondi
della formazione professionale, dell'agricoltura, del sostegno
all'imprenditoria sicuramente vi è un'attenzione, perché non la
facciamo emergere? È anche un modo per riconoscere un ruolo alla
donna, perché credo sia più importante per le donne essere prese in
considerazione, giorno per giorno, nelle loro attività, che essere
scelte come candidate presidenti di un movimento!
Président - La parole au Vice-président Nicco.
Nicco (GV-DS-PSE) - La discussione sul bilancio, pur nella
consapevolezza di tutti che i dati numerici quelli sono e quelli
difficilmente varieranno nel corso e a seguito del dibattito
consiliare, è tuttavia un'occasione importante, anche per i
Consiglieri di maggioranza, per avanzare in quest'aula qualche
suggestione, qualche proposta e anche qualche osservazione critica,
per dialogare insomma apertamente con il Governo regionale.
Lasciando come sempre al Capogruppo l'onere e l'onore delle
valutazione programmatiche di ordine generale e di quelle politiche
sul documento oggi in discussione, mi soffermerò anche quest'anno
su alcune questioni settoriali e talvolta specifiche. Alcuni
appunti per il Governo.
In questi giorni ho riletto sui resoconti consiliari le
considerazioni fatte in quest'aula nel corso della discussione del
primo bilancio della XI legislatura; alcune di esse, purtroppo,
sono tuttora riproponibili. È vero che una cosa è avanzare delle
proposte e altra cosa è realizzarle, ma forse in alcuni settori, a
partire da quello dei trasporti, è possibile un'iniziativa più
incisiva. Nella relazione dell'Assessore Agnesod, 5 anni fa, si
faceva riferimento esplicito e condivisibile all'importanza
strategica dell'aeroporto; in 5 anni non mi pare che sia maturata
quella svolta che allora auspicavamo. Per una serie di ragioni,
alcune oggettive, lungaggini burocratiche che non sempre sono
dipese da noi, ma, il problema rimane. Quindi confidiamo che le
indicazioni operative contenute nell'articolo 45 della finanziaria
che abbiamo approvato e che le relative importanti risorse iscritte
a bilancio - 13,6 milioni di euro nel triennio - possano
rappresentare il punto di svolta di una vicenda che si trascina
ormai da troppi anni.
Lo stesso ragionamento lo possiamo fare per quanto concerne la
rete ferroviaria, con l'aggravante che qui tocchiamo la condizione
di un gruppo non ristretto di cittadini, ma di quei numerosi
pendolari - specie lavoratori e studenti - che da troppo tempo
aspettano da noi ben altre risposte di quelle che abbiamo saputo
dare in questi anni. Anche qui non sono mancate le ragioni
oggettive di un tale ritardo, in primo luogo le vicende
dell'alluvione, poi quelle giudiziarie del post alluvione, ma certo
è che anche su questo terreno è tempo di imprimere
un'accelerazione, una svolta. Dobbiamo puntare ad un trasporto
ferroviario - e mi riferisco essenzialmente al collegamento fra
Aosta e la rete italiana - che sia concorrenziale con il trasporto
su gomma, concorrenziale nei tempi e nella qualità del servizio,
insomma un trasporto che diventi allettante per l'utente. È
impensabile che nel 2003, non in una qualche remota località del
terzo mondo, ma in una Regione che vorrebbe essere "carrefour
d'Europa", non siamo in grado di assicurare ai nostri studenti
universitari, che si recano in qualche facoltà del nord Italia, la
certezza di poter giungere a Chivasso in tempo per salire sul treno
Torino-Milano. Sono anni che ci battiamo invano su certe carenze e
queste periodicamente si ripresentano. Salta poi fuori qualche
statistica di "Trenitalia" che vorrebbe smentire ciò che gli
utenti, purtroppo, devono constatare direttamente. È un po' come i
dati sugli scioperi, quelli dell'azienda non collimano mai con
quelli dei sindacati, sono un po' i misteri della
statistica… A parte le battute, è quasi
imbarazzante il fatto che siamo ancora a dover porre l'accento su
questo punto, ma la certezza dei collegamenti è uno dei dati, credo
forse il più importante, a cui l'utente fa riferimento nello
scegliere un servizio piuttosto che un altro. Vi sono delle ragioni
specifiche, delle responsabilità anche personali dell'inefficienza?
"Trenitalia", che tanto parla di managerialità, le individui e le
rimuova prontamente, non ci fornisca più delle giustificazioni che
agli utenti, e anche a noi amministratori, non interessano. Essi
chiedono un servizio moderno ed efficiente, punto.
Ho poi l'impressione che certe scelte fatte sulla scia delle
nuove filosofie liberiste di privatizzazione, con la scomposizione
in troppe "scatole cinesi" di quello che era un soggetto unitario,
le "Ferrovie", non abbiano affatto contribuito a migliorare il
sistema ferroviario, ma che semmai, moltiplicando i centri di
riferimento, a volte poi in contrasto anche fra di loro, lo abbiano
complicato inutilmente. Mi auguro perciò vivamente che la radicale
trasformazione dell'attuale linea ferroviaria Aosta-Chivasso-Torino
diventi uno dei punti cardine dell'iniziativa del Governo
regionale. "Diventi" forse non è il termine appropriato, perché so
che l'Assessore Caveri vi sta lavorando con convinzione, quindi
dico non "diventi"
,
ma "continui ad essere" e che perciò
questo Consiglio possa quanto prima discutere delle linee portanti
di quell'accordo di programma fra Valle d'Aosta, Piemonte, Stato e
Rete Ferroviaria Italiana che abbiamo indicato nel programma di
questa maggioranza come uno dei punti qualificanti. Credo che in
questi anni il dibattito in materia sia stato viziato da troppe
varianti, che era giusto peraltro verificare fino in fondo, anche
quelle palesemente più improbabili, laddove si sosteneva che vi
potesse essere un'unica struttura di base per l'Aosta-Chivasso e
per la direttrice internazionale. Ho provato ad immaginare dei
treni ad alta velocità che tra un diretto e un locale attraversano
Verrès, Hône e Donnas e non mi sembrava una gran prospettiva. Oggi,
comunque, dopo le recenti decisioni europee in materia - la "quick
start list", a cui andranno i finanziamenti della Banca europea per
gli investimenti da qui al 2015 -, sappiamo quale sarà la rete
internazionale dei prossimi decenni e possiamo con maggiore
serenità, lasciando da un canto le polemiche che su questo tema vi
sono state, concentrarci sull'obiettivo concreto della
trasformazione di questa linea e farlo in modo organico con tempi
certi e risorse definite. Vedo nei fondi globali delle risorse
importanti e credo che poi l'Assessore ci dirà qualcosa anche su
questo.
Passando ad altro - e precisamente ai beni culturali -, potrei
anche qui "fotocopiare" parecchie delle osservazioni del dicembre
1998. Mi pare che, in questo settore così qualificante per una
Regione quale la Valle d'Aosta, possa e debba essere perseguita una
politica più incisiva, coordinata ed organica, come peraltro recita
su tale punto il programma di questa maggioranza. Abbiamo scritto
che "occorre avviare un progetto complessivo di recupero di
strutture e siti significativi dell'attività industriale", e a me
viene in mente che il Gran Fourneau di Valmeriana - esempio unico
della metallurgia di fine '600 - è sempre nelle stesse deplorevoli
condizioni di 5 anni fa; che "è necessario promuovere iniziative
sistematiche per il recupero di sistemi infrastrutturali
comunitari", e penso allo stato in cui continua a versare il ponte
di Echallod, peggiorato dopo l'alluvione; che "occorre promuovere
iniziative sistematiche per il recupero di testimonianze
religiose", e penso, oggi come 5 anni fa, nonostante uno specifico
sopralluogo con i responsabili della Sovrintendenza, alle
condizioni dell'eremo di Saint-Julien. Abbiamo parlato e scritto
della necessità del recupero del patrimonio edilizio storico, penso
ai "racard" su cui ci eravamo presi qualche impegno, che poi non si
è tradotto in misure specifiche.
Vorrei riproporre in proposito quella che mi sembra una
singolare anomalia. Abbiamo una specifica legge - la n. 27/1993 -
per intervenire in questo settore, una legge su cui le poste di
bilancio sono, seppure in incremento, quanto mai esigue in termini
globali; erano 410.000 euro nel 2003, sono 430.000 per il 2004,
480.000 per gli anni seguenti. L'anomalia è che 400.000 di quei
410.000 euro del 2003 sono stati destinati ad interventi sugli
edifici di culto, che rappresentano, come ricordato, uno degli
aspetti della questione, ma vorrei che mi si spiegasse per quale
motivo si continua a non utilizzare questa legge anche per gli
altri interventi, pur espressamente previsti. È una domanda che ho
posto in varie sedi, ottenendo delle risposte non soddisfacenti:
mentre per i beni di culto vi è una procedura codificata sulla base
dell'intesa fra Regione e diocesi, per gli altri tipi di
intervento, manca un regolamento. Se è questione di un regolamento,
facciamolo, oppure se questo non è il problema, rimettiamo mano
interamente alla legge n. 27 e diamoci uno strumento adeguato, che
non possono essere solo i fondi di rotazione, perché qui si tratta
di interventi più mirati a certe tipologie di edifici. Esiste ormai
un quasi completo censimento del patrimonio di architettura rurale,
che non può essere fine a sé stesso o alla pubblicazione di qualche
pur importante volume, ma deve essere la base per interventi
organici in questo settore.
Sempre in relazione al recupero del patrimonio edilizio storico,
voglio fare un cenno anche al vallone di San Grato, in quel di
Issime, e lo voglio fare in sede di bilancio perché è un'area -
come detto già altre volte in quest'aula - il cui interesse storico
culturale e paesaggistico ambientale è di ordine generale. Com'è
noto, il comune ha approvato un piano di sviluppo rurale che
dovrebbe consentire di mantenere in quel vallone una significativa
attività agricola: questo è un punto essenziale, diciamo pure che è
la "conditio sine qua non", affinché la "blumental" continui ad
essere tale, ovvero la valle dei fiori. Punto essenziale, ma non
sufficiente, essendo nel contempo e non meno importante operare in
modo coordinato ed organico sull'elemento che più di ogni altro
contraddistingue quell'area, ovvero proprio il patrimonio
storico-edilizio. Ecco perché credo che la direzione, recentemente
imboccata dal comune e dalla Regione, di individuare, sulla scorta
delle positive esperienze già fatte a Fontainemore, quale strumento
di intervento uno specifico provvedimento legislativo che faccia da
base per un accordo di programma fra i due enti, sia quella da
percorrere (mio, in questo caso, è un intervento "ad adiuvandum")
per porre anche in questa legislatura un altro importante tassello
nella politica di salvaguardia, di valorizzazione delle nostre
risorse territoriali.
Vorrei poi svolgere qualche considerazione su un altro dei punti
cruciali della nostra politica nel settore dei beni culturali in
questo periodo, non fosse altro che per le dimensioni
dell'investimento: la situazione del Forte di Bard e dei connessi
interventi sul microsistema Pont-Saint-Martin, Donnas e Bard, dei
quali l'Assessore Charles si è occupata personalmente direttamente
e ben conosce. Forte su cui è puntata la curiosità, l'interesse di
molti, come ha dimostrato anche l'afflusso nelle recenti giornate
di apertura, con oltre 4.000 presenze fra il 18 e il 19 ottobre.
Siamo tutti consapevoli della scommessa che abbiamo fatto con
questo investimento, ma è proprio per ciò che vorrei manifestare in
questa sede qualche preoccupazione sull'evoluzione di quella
vicenda. Il "business plan" del 2002 indicava un risultato netto di
esercizio con una media annua di disavanzo nel periodo 2003-2010 di
oltre 2 milioni di euro; non so se vi sono state poi delle
correzioni di quel "business plan", mi sembra comunque un avvio non
propriamente rassicurante e non per il passivo in sé, se vi fosse
una ragionevole certezza che l'operazione produrrà effetti
significativi di ricaduta sul territorio circostante. È proprio su
questo punto che mancano indagini appropriate, penso che un
"business plan" credibile avrebbe dovuto affrontare questo aspetto
della questione, ovvero le ricadute sul territorio. La mia
impressione negativa è che "Finbard", sulla scorta delle
indicazioni della commissione scientifica costituita nel maggio
2001, sia andata molto avanti, senza una sufficiente verifica sulla
rispondenza delle proposte progettuali agli obiettivi iniziali.
Questa è una preoccupazione acuita anche dalla lettura di una
recente deliberazione del Governo, in cui si impegnano somme
importanti per il Forte di Bard: 505.000 euro per "maggiori oneri
di progettazione e direzione lavori"; 1.342.000 euro per "ulteriori
spese tecniche, contenziosi e interventi imprevisti", eccetera.
Sono voci che, per la loro natura, sembrano lasciare intravedere
un'evoluzione non propriamente lineare della vicenda. È pur vero
che, in un'operazione di questa portata, è difficile avere un
quadro definito in tutte le sue componenti fin dall'inizio, ma un
incremento, quale quello che è stato deliberato, mi sembra non
propriamente marginale!
Per quanto riguarda la proposta di avere quale ente di gestione
l'Associazione Forte di Bard - evocata anche ieri dall'Assessore
Charles -, mi permetto di sollevare sommessamente qualche dubbio
fra lo strumento indicato e i compiti che gli sono affidati. Con
tutto il rispetto per gli enti territoriali, che certo devono
essere parte attiva della fase gestionale - e quindi essere
rappresentati -, credo tuttavia che, se non vi è, nel contempo, una
qualificata presenza manageriale di profilo e di esperienza
internazionali, date le dimensioni dell'iniziativa, corriamo seri
rischi di dover coprire fra qualche anno un disavanzo forse anche
maggiore. Ricordo, fra l'altro, che il piano operativo approvato da
questo Consiglio nel 1996 indicava espressamente "una logica di
intervento e, innanzitutto, di decisione che non può che essere una
logica privatistica per quanto riguarda condizioni di efficienza e
di bilancio", e suggeriva espressamente una presenza "poco
rilevante" della Regione nella struttura gestionale.
Qualche parola poi sulle istituzioni che si occupano di ricerca
e di diffusione del patrimonio storico, culturale e scientifico
della Valle d'Aosta. Vi è anche qui una questione annosa, da troppo
tempo irrisolta, che concerne le sedi di queste istituzioni e che
voglio riproporre oggi, all'inizio di questa XII legislatura, come
uno degli obiettivi che dobbiamo perseguire con determinazione.
Si è individuata una soluzione, che condivido, per l'Académie
Saint-Anselme, nel complesso Maison et Tour de Saint-Anselme, in
Comune di Gressan. Ora, come ben sa l'Assessore, anche altre
istituzioni, non meno impegnate dell'Académie nel compito che
dicevo prima, anche se con meno anzianità di servizio, operano in
condizioni difficili, se non precarie. Voglio segnalare in
particolare la situazione - che immagino le sia ben nota -
dell'Istituto storico della resistenza e della storia
contemporanea, a cui si deve fra l'altro l'edizione dell'opera
omnia di Emile Chanoux, che lei di certo avrà potuto apprezzare. La
questione non è quella di una singola istituzione, evidentemente.
Potremmo citarne delle altre. È questione di ordine più generale e
perciò, ad un certo punto, vi era stata l'idea della progettazione
di una "Citadelle des archives" o "Palais de la mémoire",
prospettiva che ho sempre condiviso perché mi sembra la strada
giusta per dare una struttura adeguata di conservazione dei
materiali e di promozione della ricerca in una Regione come la
nostra, che fonda il suo "status" proprio sui documenti conservati
in quegli archivi. Questa è una prospettiva tuttora aperta o sono
maturati altri orientamenti? Mi pare che le vicende alluvionali
abbiano fatto scartare l'ipotesi insediativa negli ex magazzini
generali ma, al di là di questa ipotesi, la domanda è se l'idea in
sé rimane valida e da perseguire e, in caso affermativo, dove può
essere dislocata questa "Citadelle". Credo che nella nostra Regione
non manchino edifici prestigiosi che si prestano bene. Non oso
riproporre la questione del Forte di Bard, perché ormai siamo
troppo avanti ma, se deve essere in Aosta, perché non ripensare al
Saint-Benin o a qualche altro luogo in cui si respira di più la
cultura fin dal momento in cui se ne varca la soglia, che non in
strutture quali gli ex magazzini generali o simili?
Infine, per concludere, qualche osservazione sull'Università,
che impegna cifre significative del bilancio regionale: 5 milioni
di euro annui per la gestione e oltre 9 milioni nel triennio per
l'edilizia, con una considerazione preliminare sullo scarso peso
nel dibattito politico del "tema Università", quasi sia una specie
di "corpus" estraneo. In ogni seduta consiliare discutiamo di
Casinò; ebbene, per il futuro della Valle d'Aosta, l'Università ha
un peso ben maggiore del Casinò. Università sulla cui istituzione
in Valle d'Aosta qualcuno fra noi - e io fra questi - aveva pur
manifestato qualche perplessità e non certo perché non la
considerasse un elemento importante, anzi lo considerava, per certi
aspetti, decisivo, ma temeva che potesse imboccare un certo
indirizzo e non un altro. Ora, che vi siano delle difficoltà
iniziali in un'istituzione creata "ex novo" è fisiologico, come
pure che vi siano fasi di assestamento in corso d'opera, ma si
tratta di capire se la direzione imboccata è effettivamente quella
a suo tempo definita.
Voglio ricordare che il progetto di ateneo del Comitato
promotore dell'Università aveva fissato un determinato orizzonte,
molto importante. Cito testualmente: "Proiettare l'Ateneo
valdostano verso un'effettiva dimensione europea dell'istruzione
superiore, (…) creare un ateneo
fortemente connotato sotto il profilo internazionale,
(…) apertura e vocazione internazionali
dei suoi corsi, (…) esaltarne la
dimensione europea (…), Università
della Valle d'Aosta uguale Università d'Europa". Questo da un lato
e dall'altro: radicamento profondo con la realtà specifica,
storica, culturale, linguistica, economica della Valle d'Aosta, per
fornire risposte mirate in termini di ricerca e di formazione. Un
ateneo - anzi allora si diceva una "communitas" universitaria - in
cui operatori e fruitori si identificassero e che, proprio per
questi suoi caratteri, si rivolgesse non tanto agli studenti
valdostani, ma sapesse aumentare l'area di attrazione allargandola
agli studenti stranieri; un'università che prevedesse l'apporto
congiunto di docenti italiani e stranieri, la frequenza
obbligatoria presso le università italiane e straniere
convenzionate. Tutto ciò è profondamente condivisibile, ma vi è da
fare il punto sulla situazione e chiedersi se questo è il cammino
che abbiamo imboccato.
Oggi abbiamo 439 iscritti, di cui solo un esiguo numero di
stranieri; su 12 docenti di ruolo nessuno proviene da altri paesi;
tra i docenti non di ruolo ve ne sono alcuni, che pare concentrino
però i loro corsi in un arco di tempo così breve da non favorire
quell'auspicato contatto più diretto fra docente e discente. Non
basta inserire nel Consiglio dell'Università un docente di Grenoble
e uno di Norimberga per dare una dimensione internazionale
all'Università. Soprattutto, non vorremmo proprio vedersi avverare
quei rischi, già paventati nel progetto istitutivo, di
un'università che sia un semplice clone o una succursale di una
qualche altra sede, o ancora non vorremmo veder rifiorire qui quei
mali, che hanno già arrecato altrove troppi danni alle università,
a partire dalle baronie e dalle carriere, per cui non si individua
un corso di laurea sulla base di criteri di ordine generale e
scientifici - per quel che ci riguarda, appunto alta qualità e
dimensione europea -, ma forse sulla base dei docenti che si
vogliono collocare. Ancora: non vorremmo intuire che a questo
ateneo si guarda perché, in questa fase di generale contrazione
delle risorse finanziarie per l'università, qui la Regione continua
a garantire comunque una cospicua dotazione. Mi auguro che tutto
ciò non sia, che le mie siano impressioni sbagliate, ma le vicende
di questi giorni non ci lasciano affatto tranquilli; vicende che
hanno fatto trasparire uno scontro di gruppi di potere
contrapposti, anche uno scontro personalistico, che, se non
prontamente bloccato, non lascia presagire nulla di buono per
l'Università della Valle d'Aosta. È già grave che a tal punto si
sia giunti, che un'istituzione, quale l'Università della Valle
d'Aosta, debba assurgere agli onori della cronaca per vicende che,
comunque sia, poco hanno di edificante e sicuramente nulla di
culturale; vicende fra l'altro foriere probabilmente di ulteriori
"querelles" amministrative.
Non siamo qui per perorare la causa di nessuno, non siamo qui
per farci paladini e difensori o per schierarci con una certa
cordata, per una certa parte, piuttosto che per un'altra. Vorremmo
che non vi fossero cordate, che si operasse affinché non vi fossero
cordate e gruppi di potere di alcun genere nell'Università della
Valle d'Aosta. Lunedì il Presidente, nell'annunciare la nomina del
nuovo rettore, ha parlato dell'apertura di una "nouvelle phase"; ci
auguriamo sia effettivamente così. Auspichiamo che questa nomina
sia del tutto estranea alle logiche nefaste prima accennate e che
risponda a tutt'altri e a solo altri criteri, ovvero quelli di
competenza, di onestà e di libertà intellettuali, che peraltro
riconosciamo pienamente nella persona che è stata indicata.
Président - La parole au Conseiller Comé.
Comé (SA) - Analizzando il bilancio per l'anno 2004 e il
triennale 2004-2006, devo purtroppo riferire che, nonostante
un'attenta lettura di tale documento, non sono riuscito ad
individuare una chiara impostazione programmatica di rilievo. La
lettura del bilancio mi ha fatto venire in mente il decreto legge
sullo "spalma debito" delle società di calcio, che è stato peraltro
bocciato anche dall'Unione europea. Il metodo di gestione delle
risorse regionali è stato unicamente quello di una loro
distribuzione sulle leggi di settore e il mantenimento degli
impegni degli anni scorsi nei diversi capitoli di spesa. Ritengo
invece doveroso formulare alcuni interrogativi sui nuovi scenari
che già coinvolgono e che interesseranno ancora di più anche la
nostra piccola Regione, in un contesto di nuove sfide mondiali ed
europee, in un mondo sempre più globalizzato e dove si vede sempre
più marcata la differenza tra Stati ricchi e Stati poveri, in un
mondo dove i mercati emergenti stanno creando delle difficoltà ai
mercati internazionali. L'Europa si sta allargando verso i Paesi
dell'est e bisogna essere coerenti nel prevedere le ripercussioni
che tali decisioni potranno avere anche sul nostro piccolo mondo.
Potremo difficilmente ancora beneficiare dei finanziamenti che
abbiamo ricevuto dalla Comunità europea, i famosi fondi
strutturali, previsti fino al 2006, ma dobbiamo già cominciare a
ragionare in futuro, perché questi fondi saranno sicuramente
dirottati verso altre realtà nazionali aventi un grado di sviluppo
inferiore a quello dello Stato italiano. Dobbiamo aspettarci anche
nuove preoccupazioni sul traballante assetto delle aziende
industriali valdostane in relazione al minor costo della manodopera
dei Paesi dell'Est europeo.
Mi sarei quindi aspettato di leggere un bilancio di inizio di
legislatura molto diverso, contenente almeno alcune proposte
coraggiose nell'ambito di una manovra propositiva della fase di
inizio di un cambiamento, che superasse la logica del garantire
tutto a tutti. Le uniche novità sono rappresentate dall'entrata in
vigore della legge n. 6/2003 per quanto riguarda i nuovi interventi
regionali per lo sviluppo delle imprese industriali ed artigiane e
dalla proposta concernente la ricostruzione della funivia del Monte
Bianco. Probabilmente - mi auguro di no - stanno finendo i tempi
dell'abbondanza, i tempi delle grandi disponibilità finanziarie e
la situazione che si sta delineando a livello internazionale ci
richiede di individuare azioni che vanno a premiare la qualità, la
serietà dei progetti. Le grandi disponibilità finanziarie del
passato probabilmente sono state male utilizzate, forse perché
abbiamo immaginato che le grandi opere o le grandi aggregazioni
fossero economicamente utili e redditizie. Ne siano ad esempio il
Forte di Bard, al quale non sappiamo dare una destinazione, mentre
dobbiamo sobbarcarci le spese di gestione; le stalle di 200 capi di
bestiame con foraggio garantito per 50 capi; i palazzetti dello
sport, le cui spese di gestione mortificano seriamente i bilanci
degli enti locali interessati. Abbiamo accantonato gli interventi
che potevano avere ricadute importanti per l'economia valdostana,
perché "significativi" di scelte difficili e contrastate; ne siano
ad esempio il problema del Casinò, gli interventi per quanto
riguarda il rilancio del turismo termale. Ci siamo blindati in
un'economia fortemente assistita ed abbiamo scoraggiato le
iniziative private. Indubbiamente qualche movimento politico ha
beneficiato di tale impostazione di tipo clientelare, impostazione
che ha comunque prodotto evidenti disequilibri nella nostra
comunità, dai quali emergono i primi segnali di forte tensione e di
un disagio sempre più evidente. Abbiamo indirizzato la nostra
gioventù alla cultura del posto di lavoro nel comparto del pubblico
impiego, tanto che oggi è difficile trovare manodopera locale nelle
attività tipiche regionali, vedasi il mondo dell'agricoltura, il
settore alberghiero, l'artigianato. La Regione ha poi trasferito
competenze e funzioni agli enti sub-regionali, ai comuni, che si
sono dotati del personale necessario, essendo venuto meno il
trasferimento del personale regionale addetto alle funzioni come
sopra trasferite. Ne deriva certamente un aggravio di spese
correnti a carico del bilancio nel settore pubblico, a scapito
delle disponibilità per spese di investimento. Parimenti non
abbiamo voluto o saputo invogliare l'iniziativa privata perché
limitativa del potere pubblico. La Regione ha comprato tutto e di
tutto, dalle centrali idroelettriche - che non hanno offerto alcun
beneficio di ritorno per le famiglie valdostane e ieri noi abbiamo
fatto una proposta che la maggioranza ha respinto - alla Centrale
del latte, sulla quale ritengo superfluo qualsiasi commento; dai
capannoni industriali, che sono concessi in locazione senza che
riusciamo a riscuotere i relativi canoni, fino a giungere all'Eremo
di San Romolo, che tutto poteva essere, ma non una colonia marina,
essendo situato in cima ad una montagna.
Mi auguro che questo bilancio rappresenti un momento di
transizione, un momento di riflessione per capire verso quali
orizzonti dirigere l'economia regionale, perché, in caso contrario,
le prospettive non sono buone. Da parte nostra possiamo garantire
che valuteremo con estremo favore le proposte, anche difficili, che
la Giunta vorrà fare, purché dirette ad impostare la politica del
domani, tralasciando gli interessi spiccioli del quotidiano. Non ci
tireremo indietro nel formulare osservazioni e nell'approvare le
proposte di iniziative di grande rilievo, anche se dai banchi
dell'opposizione, in uno spirito costruttivo e di impegno al
servizio della comunità valdostana.
Mi sia consentito fare una riflessione, che mi viene dall'aver
ascoltato con grande interesse la relazione dell'Assessore
competente, del Presidente della Regione e dei vari Assessori nel
corso delle varie audizioni in commissione consiliare, sul fatto
che questo è un bilancio sano e concreto e che non sono presenti
situazioni di imbarazzo o di incertezza. Immaginavo che questi
presupposti fossero aspetti più che normali dell'impostazione del
bilancio e le assicurazioni degli amministratori mi hanno fatto
sorgere il dubbio che i bilanci precedenti non poggiassero su tali
inderogabili principi. È certo invece che, per garantire il
pareggio di bilancio 2004, la Giunta ha chiesto l'autorizzazione ad
accendere un prestito per 160 milioni di euro a copertura delle
spese di investimento e altri 37 per le iniziative più specifiche:
parcheggi, strade, Parco del Monte Avic, "Aosta capoluogo". Si
tratta per la maggior parte di debiti inerenti ad una normale
attività di gestione, mentre in precedenza ci siamo indebitati per
interventi che nel tempo avevano una ricaduta positiva
sull'economia regionale, vedasi "l'operazione ENEL". Bisogna
necessariamente aggiungere che questi mutui sembrano essere la leva
di manovra per sostenere, tramite le opere pubbliche, il comparto
delle imprese operanti nell'edilizia, che hanno potuto beneficiare
dei grandi apporti finanziari derivanti dalle opere di
ricostruzione degli eventi alluvionali dell'autunno 2000. La
capacità di indebitamento non è infinita, per cui una volta ancora
è necessario sollecitare un modo diverso di fare amministrazione,
di impostare la politica di bilancio sulla base di un'economia
aperta, più liberale, ove l'iniziativa e il capitale privato
possano trovare la possibilità di una migliore redditività rispetto
a quella attuale, condizionata dallo strapotere e dall'onnipresenza
della Regione. Per quanto riguarda l'attività industriale in Valle
d'Aosta, vorrei riformulare all'Assessore un'unica domanda, quella
che è stata posta dai sindacati in commissione: vi sarà ancora nei
prossimi anni un'industria in Valle d'Aosta? A lei la risposta! La
crisi industriale che si è venuta a creare a seguito della
situazione negativa della "Fiat" e della "Olivetti", ha già dato
dei segnali allarmanti e la chiusura delle aziende negli ultimi
mesi ci fa allarmare ancora di più, anche perché queste chiusure
avranno ricadute negative sul volume delle entrate per quanto
riguarda IRAP, IRPEG e IRPEF, che, per l'Assessore, saranno
estremamente positive per i prossimi anni.
Un'altra preoccupazione nasce dall'aver constatato che nel
bilancio è stato semplicemente previsto un calo delle entrate da
parte del Casinò, senza dare la minima indicazione sulle eventuali
spese di investimento per un futuro rilancio dello stesso. Qui non
vi è assolutamente un'indicazione per l'investimento sulla casa da
gioco; qui non si è neanche rispettato il disciplinare per la
gestione della casa da gioco, votato dal Consiglio regionale,
perché ho guardato attentamente sul bilancio e, in base al
disciplinare, bisogna andare a prevedere due fondi: uno, il Fondo
per le manifestazioni e le promozioni; l'altro, il Fondo per il
piano di sviluppo. Ebbene, nell'assestato 2003 abbiamo tasse di
concessione della casa da gioco 80 milioni di euro. Perché dico
questo? Perché l'articolo 12, che riguarda manifestazioni e
promozione, stabilisce:
"Al fine di promuovere l'attività della casa da gioco,
"Casinò S.p.A." è tenuta a gestire un apposito fondo di bilancio
destinato a finanziare il calendario di
manifestazioni… Il fondo è alimentato
da Regione e da "Casinò S.p.A.", in misura proporzionale agli
introiti di propria spettanza… per un
importo pari al 14% degli introiti lordi di
gioco… con riferimento ai dati
dell'ultimo bilancio approvato dal gestore della casa da
gioco"
.
Ho fatto un calcolo: il 14% di 80 milioni dà un importo di 11
milioni e qualche euro. Sono andato a vedere - fra l'altro, è
citato erroneamente l'articolo 11, invece dell'articolo 12 - a
pagina 198 e nel capitolo 64965 (attuazione disciplinare regolante
i rapporti fra la "Casinò S.p.A." e la Regione - spese correnti) ho
trovato un importo di 9,3 milioni, che non è il 14%. Per quanto
concerne il capitolo 64970 (attuazione disciplinare regolante i
rapporti fra la "Casinò S.p.A." e la Regione - spese di
investimento), sono andato a leggere l'articolo 14. In tale
articolo si dice che: "la Regione deve costituire un fondo annuale
di bilancio pari al 6% degli introiti"; su 80 milioni sarebbero 2
milioni e qualcosa. Sommando 9,3 milioni a 2,815 milioni si ottiene
l'esatto 14% di quello che doveva essere messo per le spese
correnti. Ecco perché dico che qui non vi sono neanche 10 lire per
gli investimenti, perché quei soldi devono essere, se vogliamo
rispettare il disciplinare… e qui è
scritto in maniera molto chiara: "Regione e "Casinò" provvederanno
a definire il conguaglio che dovrà decorrere per quanto riguarda il
bilancio di previsione 2004". Mi pare dunque che i soldi che sono
stati destinati agli investimenti siano stati sottratti dalle spese
correnti, quindi non è un bilancio rispettoso del disciplinare
della casa da gioco.
Forse l'Assessore è convinto che, con una modifica gestionale
forte della casa da gioco, si avranno dei risultati positivi; spero
sia proprio così, anzi invito l'Assessore ad affrettare questo
passaggio, in maniera che si possa riportare il Casinò agli antichi
splendori sia in termini di presenze, sia in termini di entrate, e
tanto meglio se non vi sarà la necessità per la Regione di
investire su questo tanto decantato piano di sviluppo, che noi, del
resto, non abbiamo visto e penso non vedremo mai. Noi aspettiamo
fiduciosi la nuova impostazione che la Giunta e l'Assessore in
particolare vorranno dare alla gestione della casa da gioco. Del
resto, le aspettative per vedere una gestione più autonoma, con
meno ingerenza politica, non sono solo condivise da noi, ma anche
da una buona parte di quei dipendenti, che prima delle elezioni,
dando fiducia ai politici, avevano maturato delle speranze nei
confronti di chi avrebbe governato la Regione e che pare ora, non
dimenticando le promesse ricevute, siano sempre di più in trepida e
scalpitante attesa.
Prima di concludere vorrei fare un'ultima considerazione sul
bilancio di previsione 2004 per quanto riguarda l'istruzione e la
cultura. Anche l'Assessore competente ha annunciato in audizione
dei tagli sul suo Assessorato, perché qui abbiamo un bilancio che è
cresciuto, ma tutti gli Assessori hanno meno soldi. Questi tagli
creeranno dei grossi problemi alla scuola valdostana. È vero che
ormai la scelta politica è quella di un non riconoscimento delle
nostre competenze statutarie e di cedere allo Stato, e ne è
evidente l'opzione fatta da voi sulla firma del protocollo di
intesa con lo Stato per quanto riguarda la formazione
professionale: l'atteggiamento di abdicazione allo Stato, con la
firma congiunta dell'Assessore all'istruzione e di quello alle
attività produttive, si qualifica come un atto di sottomissione al
Governo nazionale. Vogliamo riportare la scuola nelle mani dello
Stato italiano per avere quelle contrazioni delle spese sul
personale? Anche i nostri dirigenti scolastici sono obbligati a
frequentare dei corsi in Piemonte, forse tralasciando tutti gli
aspetti linguistici e culturali, caratteristici della nostra
autonomia, ma su questo tornerò con un'iniziativa.
Quali sono le risorse previste per far fronte alla nuova
"riforma Moratti" per quanto riguarda l'anticipo dei bambini nella
scuola di infanzia, nella scuola elementare e quali risorse sono
destinate ai nuovi modelli bilingui per la scuola media ed
elementare, indispensabili per gli adattamenti degli articoli 39 e
40 del nostro Statuto? Visto che, purtroppo, siamo in fase di
bilancio - e quindi di numeri -, preso atto delle affermazioni
dell'Assessore in sede di audizione nelle commissioni competenti,
che ha dichiarato:
"Per fortuna non tutto costa"
, riteniamo
che gli interventi necessari per la scuola valdostana, per stare al
passo con le riforme, richiedano investimenti, progettazioni,
pensieri e scelte chiare. Al contrario, laddove sono state
impegnate risorse considerevoli - vedasi 46 miliardi di vecchie
lire per quanto riguarda l'Università -, mi preoccupa la mancanza
di progettualità e di scelta politica nell'individuare la sua sede
più opportuna, comprensiva di rettorato, aule didattiche, uffici
amministrativi. L'Assessore in commissione ha elencato diverse
soluzioni, ma è sembrato a tutti che una scelta definitiva e chiara
fosse ancora molto lontana. È vero che il Sindaco Grimod, che fa
parte del Consiglio dell'Università, ha dichiarato che entro un
anno vi sarà l'acquisizione delle caserme, ma bisogna capire i
tempi, i progetti, quando ci sarà la disponibilità e nell'attesa
quale sede sarà destinata ai nuovi studenti che saranno
immatricolati? Se vogliamo veramente un'università aperta ed
europea, ci dobbiamo attrezzare per poter essere competitivi. Non
vorrei assistere ad un utilizzo delle energie politiche solo
nell'andare ad incidere sulla nomina del rettore. Grazie.
Président - La parole au Conseiller Rini.
Rini (UV) - Come per alcuni colleghi, per me questa è
l'undicesima volta che seguo in quest'aula la discussione e
l'analisi del bilancio programmatorio della nostra Regione e,
generalmente, ho assistito sempre ad un solito copione, come lo ha
definito il collega Cesal, le solite litanie: da una parte, i
Consiglieri di minoranza, che evidenziano tutta una serie di
criticità e cercano di poter dare un senso al voto contrario che
andranno ad esprimere; dall'altra, i Consiglieri di maggioranza,
che evidenziano le positività. Credo sia giusto staccarsi dalla
consuetudine e cercare di fare un'analisi obiettiva, che, con i
giusti rilievi e con delle proposte ed osservazioni propositive,
possa migliorare i risultati ottenuti e dare delle risposte alle
richieste e alle esigenze dei cittadini, ai quali non sempre siamo
riusciti a dare delle risposte adeguate; è quello che cercherò di
fare con questo mio breve intervento, con alcune riflessioni.
Ritengo che, per quanto concerne l'elaborazione dei dati e la
parte prettamente contabile, il lavoro fatto sia ottimo e che agli
uffici vada un plauso per aver saputo rendere comprensibile un
documento così complesso, riuscendo a migliorarlo sempre negli
anni. Nell'analisi delle scelte operate si possono sicuramente
trarre delle importanti indicazioni e rilevare che finalmente le
emergenze degli ultimi anni sono finite - mi riferisco
all'alluvione, alla tragedia e alla chiusura del Monte Bianco - e
che finalmente possiamo destinare delle importanti risorse in modo
meno vincolante. Credo si possano evidenziare diversi aspetti
significativi e positivi, quali un buon gettito erariale - questo
significa che esiste ancora una discreta vitalità nel settore
economico -; il non aumento del prelievo fiscale, con tutti i
benefici che può comportare; il mantenimento di valide misure per
quanto riguarda il problema della casa; il mantenimento di cospicui
trasferimenti agli enti locali, che in autonomia possono decidere
sulla loro destinazione e sono sempre meno legati ai cosiddetti
"rubinetti del martedì". Buona la volontà di modernizzare e
sviluppare l'aeroporto regionale Corrado Gex, importante il
finanziamento per il rifacimento delle funivie del Monte Bianco.
Questi sono alcuni aspetti che reputo importanti.
Malgrado il grande lavoro fatto in questi ultimi anni, in Valle
d'Aosta abbiamo ancora tante criticità e tanti problemi da
risolvere. Abbiamo per esempio una linea ferroviaria con dei tempi
di percorrenza assurdi, che necessita di interventi urgenti; l'area
Cogne stenta a decollare e a dare i risultati auspicati, come pure
il Piano socio-sanitario, che si prefigge degli ottimi obiettivi.
Vi sono delle buone leggi ma, a causa di una burocrazia ancora
troppo accentuata, o forse perché non sufficientemente divulgate,
non danno i risultati desiderati. Pur avendo la disoccupazione più
bassa d'Italia e pur avendo investito somme non indifferenti per
interventi nel settore delle politiche del lavoro, i disoccupati
sono ancora troppi e chi non ha un lavoro non può certo gioire per
quelli che hanno lavoro.
Le spese correnti sono ancora troppo alte: 67,62%, ma qui
dobbiamo renderci conto che la Valle d'Aosta, rispetto alle altre
regioni, ha tutta una serie di spese sulle quali non ha
discrezionalità e che per altre regioni sono a carico dello Stato:
penso alla spesa sanitaria, al trasporto pubblico, al personale
docente, ai servizi forestali, alla protezione civile, ai servizi
antincendio, alla pensione di invalidità, alla manutenzione delle
strade ex statali.
Possiamo poi constatare che la povertà appare ancora molto
presente in una Regione ricca, in cui il reddito pro capite è
superiore di 1/3 alla media nazionale. Non dimentichiamoci che in
Valle, tramite il Banco alimentare, vengono distribuite diverse
tonnellate di cibo a circa 300 famiglie e che circa 100 bambini
hanno dei genitori non in grado di sfamarli; la generosità
individuale c'è, ma non è più sufficiente. Notiamo che il benessere
economico, purtroppo, non fa sempre rima con il benessere sociale
ed esistono ancora diversi tipi di povertà legata all'abitazione,
all'inadeguatezza dei servizi, alla psicolabilità, ai problemi
relazionali, all'abbandono scolastico, a difficoltà familiari,
all'alcolismo, alla dipendenza dalle sostanze stupefacenti.
Il lavoro a tempo indeterminato sta diminuendo, mentre aumenta
il lavoro precario e a tempo determinato e a breve, per cui
soprattutto i giovani non hanno certezze nel futuro. Come ha fatto
rilevare la Consigliera Squarzino, hanno anche difficoltà a poter
ottenere dei finanziamenti. Dobbiamo creare delle prospettive di
lavoro certe per i giovani, ma lavoro dove poter esercitare i
muscoli ed il cervello, non occupazione leggera! Ci vuole una
rivoluzione culturale, con una Regione che aiuti le iniziative
serie e vere, che sappia dire di "no" ai faccendieri e ai
chiacchieroni, che abbia il coraggio di rimuovere chi non è
adeguato al posto che occupa. La formazione deve interessare i
settori che prevedono possibilità di lavoro: ancora troppe aziende
non trovano le professionalità in Valle.
Dobbiamo poi purtroppo constatare che la "fruizione" del Casinò
sta attraversando un momento di flessione generale, per cui è
necessario provvedere a delle forti azioni di rilancio di grande
respiro. La positiva "operazione Enel" al momento non ha ancora
prodotto benefici per le tasche dei cittadini; purtroppo non siamo
ancora proprietari delle acque e in questo senso dobbiamo darci
veramente da fare. Ci vuole forse ancora più attenzione alle
piccole imprese, ai piccoli commercianti, agli artigiani. Il
settore agricolo sta attraversando un momento difficile ed i grossi
sforzi fatti finora probabilmente non sono ancora sufficienti,
anche se in quest'aula ho sentito ieri qualcuno che diceva che in
agricoltura si spende troppo. Non dimentichiamoci che l'agricoltore
è il manutentore del territorio, è quello che nel tempo ha saputo
trasformare un ambiente aspro e difficile in un territorio ospitale
e ricco. Viviamo in un territorio che dà l'idea di solidità, ma
conosciamo benissimo anche le fragilità. Dobbiamo cercare di
colmare le disuguaglianze esistenti, le ingiustizie e i ritardi
nella distribuzione delle risorse stanziate per combattere la
povertà. I più poveri sovente non hanno la forza di chiedere e
sovente, per dignità, non chiedono: è di questi poveri che dobbiamo
occuparci. Credo che dobbiamo confrontarci forse ancora di più con
la gente, per recepire i bisogni, accettando le critiche ed i
consigli, che possano essere utili per fare meglio e sbagliare di
meno.
Credo che tutti noi sentiamo la necessità di un maggior
coinvolgimento di tutti i consiglieri nella conduzione della cosa
pubblica; le commissioni ed il Consiglio devono avere un peso
maggiore e mi auspico che, per gli anni a venire, questi organi
vengano coinvolti anche durante la predisposizione dei bilanci ed è
quello che l'Assessore ci ha promesso.
Termino sperando che queste poche e confuse riflessioni possano
servire come stimolo a voler fare sempre di più e meglio. Sappiamo
che con il bilancio di previsione si fanno delle previsioni e che
durante l'anno si possono fare delle modifiche, quindi è un
documento dinamico che può subire delle variazioni. È per questo
che le osservazioni e le proposte che si fanno in questa occasione,
anche se non accolte subito, potranno essere valutate dalla Giunta.
Inutile dire che voterò a favore di questo bilancio, non perché lo
reputi perfetto: lo considero un buon documento, che fa delle
previsioni di entrata prudenti e, nel suo insieme, equilibrato;
forse poteva essere migliorato con un maggior coinvolgimento di
tutto il Consiglio. Non è un libro dei sogni, ma un documento che
tiene conto della realtà, che recepisce le linee tracciate dal
programma di maggioranza. Come ha detto l'Assessore Marguerettaz,
con questo documento non si vende del fumo, ma si cerca di dare
delle risposte e di far sì che l'economia della nostra Valle possa
ancora crescere e svilupparsi e che da questa programmazione tutti
i Valdostani possano trarre vantaggio.
Président - La parole au Conseiller Tibaldi.
Tibaldi (CdL) - Speriamo che l'Assessore, in queste sue
sporadiche presenze in aula, abbia preso buona nota di diverse
indicazioni che sono pervenute dai Consiglieri finora intervenuti,
non solo in sede di esame del bilancio, ma anche della finanziaria.
Diciamo "buona nota", perché abbiamo capito che, anche e
soprattutto dai banchi della maggioranza, si stanno levando
numerose voci che sottolineano delle criticità, più che
fisiologiche, patologiche. Il Consigliere Nicco prima ha fatto
tutta una disamina di situazioni che rimangono irrisolte,
naturalmente concentrando le sue attenzioni, come d'abitudine, sui
trasporti e sulla cultura, che sono campi a lui confacenti. Il
Consigliere Rini, nel tentativo di fare il "surfista" e con alcune
frasi un po' ermetiche, ha fatto un elenco, che, più che un elenco
di questioni irrisolte, è un cahier de "doléances". Consigliere
Rini, vorrei ricordarle che lei, come altre persone del suo partito
e dei "Democratici di Sinistra", è da 15 anni che è al Governo
della Valle d'Aosta, non 1 anno o 6 mesi con l'avvio della "Giunta
Perrin"! Sono 15 anni che siete seduti su quei banchi, che avete,
chi più, chi meno, incarichi assessorili, di governo, di presidenza
di commissioni e lei oggi viene qui e, inspiegabilmente, fa
l'elenco delle cose che non funzionano. Guardi che lei c'entra in
prima persona in questa situazione! Non faccia un passo indietro,
elogiando per finta l'Assessore Marguerettaz sulla conclusione
dell'intervento! Praticamente ci ha fatto un elenco di questioni
drammatico, che fotografa quel microcosmo Valle d'Aosta sulla via
dell'appassimento in un contesto italiano ed europeo marcianti a
velocità superiori.
Assessore Marguerettaz, speriamo che lei abbia preso buona nota,
perché è vero che è all'esordio, che si definisce un neofita, ma è
altrettanto vero che ha delle deleghe importanti, e come lei ce le
hanno anche i suoi colleghi; quando si parla di bilancio, bisogna
fare analisi approfondite e quindi siete tutti chiamati in causa,
perché il bilancio non riguarda meramente delle operazioni
contabili, ma coinvolge tutti i comparti che costituiscono il
Governo regionale. Per venire alla sua competenza primaria, la
contabilità, è vero che ancora oggi abbiamo ravvisato delle
incongruenze nei dati perché, se lei ci fa un prospetto dove parla
di compartecipazione di tributi erariali che sono in diminuzione,
in lieve decremento (1,2%), ci deve spiegare poi anche perché le
principali imposte compartecipate hanno degli incrementi che sono
notevoli, come il gettito dell'IVA (12%), il gettito dell'IRPEG
(44%), un significativo incremento dell'IRPEF e un incremento del
gettito delle imposte di fabbricazione sulla birra, però questo
nella relazione. Se uno va a confrontare i dati che avete inserito
nel prospetto allegato, queste percentuali non tornano, perché ci
deve spiegare come per l'IRPEG si preveda un aumento del 44%,
quando si passa da un consuntivo 2002 di 63,594 milioni di euro a
una previsione di 65 milioni. Lei, evidentemente, ha il dono della
sintesi, a noi sembra una sintesi un po' superficiale e confusa,
però auspichiamo che adesso in sede di replica - non come ha fatto
con la legge finanziaria - ci dia delle spiegazioni a tutte le
questioni che sono state poste, questa inclusa, perché siamo saturi
di vedere bilanci rettificati in corso d'opera - come quello della
Gestione straordinaria, su suo suggerimento, in seguito al suo
intervento nei confronti del liquidatore - o quei bilanci che non
hanno una congruenza contabile; o perlomeno la congruenza contabile
qui dichiarata e iscritta non si evince dai dati che sono al
medesimo documento allegati. Vi è quindi un obbligo di risposta e
di chiarezza nei confronti dell'Assemblea.
Nostro malgrado, dobbiamo dare atto al Consigliere Sandri che,
in esordio di sessione sul bilancio, ha detto una cosa giusta: "non
vi sono elementi strategici in questo bilancio", quindi non vi è
alcuna innovazione. È un bilancio che si accoda al "trend" degli
anni precedenti, Consigliere Rini, al "trend" da lei contestato
duramente e fermamente, dimenticando che era uno di quei rematori
in quella direzione, che adesso non può tirare il remo in barca e
darlo in testa ai suoi compagni di viaggio, forse deve continuare a
remare in quella direzione, perché comunque "qualcosa" non torna
più. Se possiamo comprendere, entro certi limiti, che la nuova
Giunta debba adattarsi, debba capire chi siete e cosa volete fare
della Valle d'Aosta, non è però ammissibile che questi tempi siano
indeterminati, cioè che i nuovi orientamenti o quelli che volete
imprimere all'azione di governo verranno chissà quando. Qui non si
ravvisano nuovi orientamenti, tutte le iniziative, anche di
carattere finanziario, per quanto riguarda gli investimenti, sono
il frutto di scelte compiute in passato: l'eventuale acquisizione
del Grand Hôtel Billia è stata sancita sul finire del 2002; le
funivie del Monte Bianco sono a scadenza di esercizio, di
conseguenza dovranno essere rinnovate; anche il villaggio minerario
di Cogne era stato previsto nella scorsa legislatura, come la
bonifica dell'area del Marais nell'alta Valle e il Forte di Bard,
di cui si è parlato a più riprese. Queste sono alcune delle
iniziative che non sono altro che la continuazione di vecchie
azioni avviate in passato.
Qual è il contributo che questa Giunta ha portato alla politica
valdostana? Vi sono anche equilibri colossali in gioco all'interno
"dell'Union Valdôtaine", sembra che questi equilibri colossali,
questi confronti debbano cambiare i destini in un senso o
nell'altro della Valle d'Aosta; vorremmo capire anche dai vostri
interventi chi appartiene all'una e chi all'altra fazione, quali
sono le novità che siete in grado di portare: finora criticità dai
banchi dei Consiglieri della maggioranza e assenza di risposte da
parte degli Amministratori regionali. Speriamo che lei, Assessore
Marguerettaz, in "primis", ma anche i suoi colleghi vi degniate di
dirci qualcosa di più sostanzioso; anche lei, Presidente Perrin,
che è stato particolarmente silente in questa sessione.
Vediamo quali sono le due caratteristiche contabili che, a
nostro avviso, si evincono dal documento di bilancio. Si evincono
due situazioni di forte imbarazzo. La prima è che le spese correnti
ormai veleggiano verso il 70% ("spese correnti" vuol dire spese di
ordinario funzionamento di tutto l'apparato regionale e di tutti
gli altri enti che da questo mutuano la loro esistenza). Ricordo
che 10 anni fa, quando affrontai il primo bilancio di previsione
1994, vi era già un profondo imbarazzo da parte della neonata
"Giunta Viérin", prima edizione, nel dover sostenere e giustificare
che le spese correnti superavano o, meglio, si avvicinavano alla
soglia del 60%. Queste spese in 10 anni sono aumentate di 10 punti
percentuali, un punto percentuale all'anno, senza alcun freno.
Ancora ieri, d'altronde, esaminando gli articoli della finanziaria,
abbiamo capito perché la spesa corrente continua a gonfiarsi in
maniera smodata, perché non vi è alcun intervento strutturale nei
confronti dell'organizzazione dell'apparato regionale. Qui,
Regione, comunità montane, comuni, società dipendenti dalla Regione
o enti di varia natura, più o meno controllati direttamente dal
potere politico regionale - "Union" in particolare, perché oggi ha
la maggioranza assoluta, e "Democratici di Sinistra" -, hanno fatto
sì che si incrementassero i livelli di organico e le spese per
mantenere un apparato assistenziale che non ha precedenti e
confronti con il resto d'Italia. Citavamo ieri l'esempio della
Lombardia che, con 3.000 dipendenti, gestisce 9 milioni di
cittadini. Qualcuno mi suggeriva di considerare anche le province;
ma volete mettere le competenze delle province con quelle delle
regioni, oggi che siamo in fase di decentramento, se non di
federalismo! Sono le regioni i veri enti che stanno assorbendo
competenze dallo Stato, non certamente le province, che hanno
competenze residuali e che anzi ogni tanto si fanno sentire
criticamente, perché anche loro vorrebbero aver voce in capitolo.
Ci basta il livello regionale, d'altronde lo stiamo verificando non
solo in Valle d'Aosta… ma in maniera
patologica nella nostra Regione; Aosta si sta sostituendo a pieno
titolo a Roma a tutti gli effetti, in tutti i casi e a partire da
un fenomeno che abbiamo sottolineato anche con enfasi e
preoccupazione: il fenomeno burocratico. La burocrazia è la zavorra
che la Regione sta impiantando in tutti i suoi meandri: la
"Regione", ossia il potere politico, perché sono le scelte
politiche legislative che implementano questa zavorra ai danni dei
cittadini e, soprattutto, delle imprese; la zavorra "burocrazia" è
il freno allo sviluppo regionale.
Torniamo alle spese correnti che crescono in misura
esponenziale. Questo è il primo dato imbarazzante che un Assessore
come Marguerettaz, se ha orientamenti non assistenzialisti come i
predecessori, dovrebbe in qualche maniera giustificare; o, se
qualcuno di voi coltiva delle idee più liberali, dovrebbe spiegare
perché si continua in maniera acritica verso questa direzione.
Il secondo elemento di imbarazzo contabile è l'indebitamento
crescente. Abbiamo avuto un super indebitamento 2 anni fa, quando
venne avviata l'operazione di acquisizione delle partecipazioni
regionali nel comparto elettrico: quasi 800 miliardi; oggi questo
"trend", pur non essendoci investimenti così significativi,
aumenta. Nel triennio 2004-2006, per arrivare al pareggio, la
contrazione di mutui è di 480 milioni di euro. È ovvio poi che qui
si dica: "le entrate aumentano", ma esse aumentano perché, per
arrivare al pareggio di bilancio, si contraggono mutui! Si
contraggono mutui, fra l'altro, per conseguire progetti che sono
già stati definiti nel passato, quindi voi non avete pensato nulla
di nuovo, nonostante i propositi che avete enunciato quando avete
presentato il programma di maggioranza; poi - e lo si vede
soprattutto con la gestione speciale di "Finaosta" - prevedete
delle dotazioni finanziarie su iniziative che devono essere ancora
individuate. Abbiamo visto ieri, quando si parlava di legge
finanziaria, che, nel triennio 2004-2006, solo 62 dei 115 milioni
destinati alla gestione speciale di "Finaosta" hanno una vocazione
specifica: il rifacimento delle funivie del Monte Bianco.
Due imbarazzi sotto il profilo contabile quindi, ossia
l'incremento delle spese correnti e l'aumento dell'indebitamento,
che, se non adeguatamente giustificati, non ci danno alcun elemento
di novità o di controtendenza rispetto al passato. Prenda nota
anche lei, Consigliere Rini, che fa sempre delle relazioni puntuali
in occasione del bilancio!
Da un punto di vista sostanziale, constatiamo con rammarico che
la minestra è sempre la medesima, perché le situazioni di disagio e
di difficoltà che il nostro microcosmo sta affrontando da qualche
anno sono sempre le solite, con un'economia sempre meno competitiva
sotto il profilo industriale, turistico; a questo riguardo, vedo
arrivare qui l'Assessore Caveri, che si è distinto particolarmente
per lanciare degli slogan o dei
programmi… lo vedremo fra qualche mese.
Lei ha una grande capacità intrinseca per comunicare il suo
pensiero, ci auguriamo che a questa capacità corrisponda
concretezza nei risultati, perché lei ha proposto di mandare degli
SMS sui telefonini per coinvolgere determinare aree di utenza
turistica - funziona già, vedremo poi i risultati -; ha promosso
delle iniziative a Milano, come conferenze stampa. Non vorremmo che
l'Assessorato del turismo torni ad essere, come per il passato, il
trampolino di immagine personale dell'Assessore di turno. Lo
sappiamo che lei non ne ha bisogno, Assessore, perché di immagine
ne ha già in quantità industriale, però vorremmo che questa sua
"quantità industriale" in termini di immagine fosse trasformata in
azione concreta e in risultato, anche perché il suo comparto è uno
dei più importanti. Lei ha una responsabilità pesante sulle spalle,
non mettiamo in dubbio le sue capacità, contiamo sulla sua
potenzialità intellettuale e di risorse, che le sono state
assegnate in termini di bilancio, per far sì che la Valle d'Aosta
riacquisti la competitività perduta. Lei sa che, da quando Torino è
stata individuata come sede delle "Olimpiadi 2006", ha
progressivamente rosicchiato delle quote importanti di utenza
turistica alla vicina Valle d'Aosta. I tour operator internazionali
ormai che ragionamento fanno? "È inutile che andiate in Valle
d'Aosta, nel 2006 in Piemonte ci saranno le Olimpiadi, venite a
scoprire le nostre località alpine, venite da noi che vi offriamo
determinati servizi di qualità a questo prezzo". Guardi che questa
concorrenza limitrofa è pericolosissima, non va sottovalutata! È
apprezzabile il fatto che si vadano a scoprire nuove nicchie di
mercato all'estero, come lei ha fatto con la vicina Spagna, ma non
sottovalutiamo che il Piemonte è diventato un concorrente
temibilissimo, ma non dal 2006 in avanti, bensì dal momento in cui
è stato proclamato sede dei giochi olimpici invernali 2006.
Per quanto concerne altri aspetti dell'economia locale, il
Consigliere Nicco ha detto che forse è ridondante parlare di
Casinò; è vero, può essere noioso, ma il Casinò era una voce
importante - oggi lo è un po' meno - per quanto riguarda il gettito
finanziario. Era una voce importante e ha perso progressivamente
rilevanza, perché anche qui la politica, nel senso più deteriore
del termine, ha tolto spazio all'economia, al "management", alle
scelte di sviluppo. Abbiamo tutti gli strumenti, addirittura vi è
una legge, quella istitutiva della "Casinò S.p.A.", che
permetterebbe sulla carta una gestione pressoché diretta, ma tale
tipo di gestione si è dimostrato finora devastante in termini di
risultati: questa gestione diretta - mascherata ora con la "S.p.A."
e prima con un ente straordinario - si è dimostrata tale non solo
per l'aspetto contabile e per le quote di mercato perdute, ma
perché il Casinò, in stretta connessione con il comparto turistico
che segue l'Assessore Caveri, dovrebbe creare una sinergia, un
volano talmente forte da permetterci di competere in maniera più
robusta nei confronti di regioni come il Piemonte, che si sono
attrezzate, pur non avendo una casa da gioco, con l'intuizione di
portarsi le olimpiadi in casa.
Venendo agli enti locali, da un lato essi hanno il vantaggio di
una ripartizione privilegiata rispetto ad altri enti locali
d'Italia nell'attribuzione delle risorse ma, per quella logica
dell'incremento di organici a dismisura e di servizi non sempre
resi al cittadino in termini uguali, non hanno la capacità di
spendere per dare qualcosa di più ai loro amministrati. Anche qui
non possiamo che rammaricarci dell'obbligo, previsto nella legge
approvata ieri, di compartecipare alle scelte delle comunità
montane: una scelta antifederalista, Presidente - anche lei non ci
sembrava particolarmente convinto -, che viene reiterata rispetto
allo scorso anno; riproponete agli enti locali un obbligo, che è
visto come un cappio della Regione al collo dell'ente locale.
Per quanto riguarda i trasporti, ribadiamo quanto detto anche
l'altra notte: qui si sta giocando una partita importante a livello
europeo, quella dei "corridoi"; due in particolare ci riguardano da
vicino: il corridoio della Torino-Lione, che attraversa in senso
orizzontale la Pianura padana e arriva fino a Trieste e Budapest, e
il corridoio verticale che collega i due mari ed è chiamato il
"ponte dei due mari", ovvero la linea che unisce Rotterdam, Mare
del Nord, a Genova, Mar Mediterraneo. Noi, purtroppo, siamo
sganciati da entrambi i corridoi, essere non agganciati a queste
vie di comunicazione comporterà un'ulteriore penalizzazione alla
quale non possiamo assistere in maniera impotente, vi dobbiamo
sopperire trovando delle formule di raccordo con queste alte vie di
capacità, su cui si svilupperanno gli scambi, la cultura e le
idee.
Contiamo molto sui trasporti, d'altronde anche gli emendamenti
suggeriti per la ristrutturazione e la progressione dell'aeroporto
di Saint-Christophe lo dimostrano. Ieri abbiamo dato il nostro
contributo alla formulazione di un emendamento congiunto, per far
sì che per l'aeroporto si possa addivenire al completamento dei
programmi di radioassistenza e di tutte quelle infrastrutture che
lo possono promuovere al terzo livello, affinché quello di Aosta
non sia solo un aeroporto turistico, ma possa un domani ospitare
anche aeromobili di dimensioni più ampie in grado di portare
direttamente in Valle delle quote di turisti che, invece di
fermarsi a Malpensa, possono approdare a Saint-Christophe e poi, di
conseguenza, sulle nostre piste di sci.
Facciamo un'ultima osservazione sul sistema dei controlli.
Assessore, lei aveva detto che è importante rafforzare il sistema
dei controlli, questa è una considerazione che ci sentiamo di
sottoscrivere, perché finora i controlli sono stati fatti da enti
esterni, purtroppo con interventi, anche deprecabili, che
senz'altro non qualificano l'azione amministrativa e politica
regionale, fatti dalla Magistratura. Non è ammissibile che vi siano
sempre e solo gli organi giudiziari, che portano alla luce i
misfatti di certe modalità gestionali ed è ancor meno inammissibile
che noi, come ente di gestione e di controllo, non riusciamo ad
evitare certi deterioramenti. È stato anche evidenziato dal lavoro
minuzioso fatto dalla Commissione di inchiesta lo scorso anno ma,
purtroppo, non si vede traccia nel bilancio; determinati
suggerimenti firmati da 7 Commissari della Commissione di inchiesta
sono rimasti lettera morta. Avete fatto una "legge omnibus", per
cui qualche buona norma poteva essere recepita, tanto meno per
modificare…
(interruzione dell'Assessore Marguerettaz, fuori
microfono)
… ecco la legge n. 45 in quelle
parti sostanziali, in quelle parti limitrofe, come avete fatto con
alcune norme della finanziaria approvata ieri. Speriamo che qualche
consiglio proveniente anche dai banchi dell'opposizione venga
annotato sui vostri fogli e un domani possa trasformarsi in una
proposta che prenda corpo in questa Regione. Il sistema dei
controlli è importante, perché va bene gestire, ma bisogna
controllare; d'altronde, lo abbiamo vissuto anche a livello
industriale: il monitoraggio dell'apparato industriale valdostano è
sempre stato saltuario e precario. Vi è in itinere, perlomeno a
livello legislativo, la definizione di un programma industriale, ai
sensi della recente legge n. 6/2003, che dovrebbe essere
presentato, come termine ultimo, la prossima primavera. Speriamo
che questo programma contenga anche quella necessaria forma di
controllo e monitoraggio costante dell'economia valdostana, specie
quella industriale, che si è caratterizzata questi ultimi anni per
la presenza di avventurieri. Per coltivare l'attenzione nei loro
confronti, avete trascurato l'interesse più piccolo, ma più genuino
di tanti artigiani, che hanno atteso invano delle risposte, e lei
sa benissimo a cosa ci riferiamo: l'ex "Saiform", per esempio.
Concludiamo esprimendo non poche perplessità su questo bilancio,
che non ha innovazioni, non ha sussulti innovativi da parte sua,
Assessore. È un bilancio che riprende sinteticamente, e malamente
anche, quello che è stato fatto in passato. Confidiamo tuttavia in
un vostro scatto di orgoglio per il prossimo bilancio, con
iniziative legislative e con atti di indirizzo politico più
pregnanti di questo documento, che oggi ci viene presentato con una
"brochure" piuttosto esigua, a caratteri grossi, come diceva
qualcuno: "di facile lettura, ma di poca sostanza".
Président - La parole au Conseiller Fiou.
Fiou (GV-DS-PSE) - Voglio anch'io proporre alcune riflessioni
approfittando di questo importante passaggio: la discussione del
bilancio. Lo faccio un po' "a ruota libera", me lo permette anche
l'intervento molto puntuale del Consigliere Nicco. Voglio
impostarlo soprattutto sulla dialettica "Consigliere e momento di
governo" e, per far questo, prendo in prestito alcune battute
iniziali dell'intervento di un sindacalista durante le audizioni
della II Commissione, battute che recitano pressappoco così:
"Questo bilancio non è fatto male, è ordinato, razionalizza alcuni
aspetti, presenta però alcune difficoltà". Fra queste, come
significative, ne cita due: le carenze sul piano relazionale -
ovviamente qui il sindacalista faceva riferimento alla mancata
concertazione - e l'impossibilità di fare riferimento, perché
inesistente, ad un programma di sviluppo per la Valle d'Aosta,
inteso come modello territoriale che abbia ragione di esistere in
un sistema globalizzato. Sono due questioni che, pur espresse
diversamente a seconda degli attori del confronto sul nostro
futuro, emergono in ogni occasione in cui si ragioni di interventi
che interessano la vita della nostra comunità, cioè quali sono i
meccanismi di partecipazione alle decisioni che riguardano un
progetto, soprattutto se vi è un progetto compiuto a cui questi
interventi possono fare riferimento. Se consideriamo il nostro
bilancio alla luce di questi due riferimenti generali, esso è
certamente da valutare non fatto male, ordinato, che si fa carico
di razionalizzare alcuni interventi, ma che difficilmente può
essere considerato un bilancio partecipato, cioè un bilancio
costruito con l'articolazione delle relazioni che meriterebbe, vale
a dire un bilancio fatto crescere partendo dal confronto con i
cittadini; come iniziano a fare alcuni enti locali del resto del
Paese, spinti - è vero - dal fatto di dover spiegare ai cittadini,
cosa che non siamo ancora obbligati a fare noi in termini così
rigidi, le motivazioni dei tagli sui servizi, di aumenti di imposte
a cui sono costretti dalle scelte capestro della finanziaria
nazionale.
Il nostro bilancio rientra piuttosto nella tipologia dei bilanci
detti "a scorrimento", costruito cioè in prevalenza dagli uffici
dell'Assessorato competente partendo dall'analogo documento
dell'anno precedente, andando a correggere le cifre che interessano
i vari capitoli per adeguarli alla nuova situazione finanziaria, o
per piccole correzioni in qualche settore. Penso che qui siamo
lontani da un percorso che affronti i problemi relazionali posti
dal suddetto sindacalista, problemi che vanno ben oltre il
rispetto, pur importante, della concertazione e che coinvolgono
tutto un sistema di relazioni, come la capacità di portare in mezzo
ai cittadini le proposte del programma di legislatura e far capire
loro che ciò che si concretizza nel bilancio sono i passi di una
successione di iniziative per la realizzazione dello stesso. In
questo modo si attuerebbe anche un impegno di trasparenza, si
consoliderebbe cioè la logica che le scelte vere si fanno alla luce
del sole, a cui si fanno partecipare tutti, e non nel chiuso delle
stanze della politica, o magari da qualche altra parte.
Il percorso iniziato in mezzo ai cittadini dovrebbe poi
prevedere i passaggi naturali; chi approva il bilancio è il
Consiglio, io direi che tale organo è il padrone del bilancio,
allora l'iter della costruzione del bilancio non può ridurre il
ruolo del Consiglio a mero ratificatore di un documento costruito
con la radicalizzazione del metodo a scorrimento. Nel dire questo
rischio di ripetere un tema che ormai è diventato un po' retorico
nel nostro dibattito, però nello stesso tempo non posso tralasciare
una questione che è dirimente per il nostro lavoro.
L'individuazione delle scelte di bilancio deve crescere qui dentro;
quando abbiamo votato questo Governo, abbiamo anche votato il
programma di legislatura, anche se a maggioranza. Il programma di
legislatura ora appartiene al Consiglio e da esso si deve partire
per formulare gli atti che lo devono concretizzare; da questo
devono derivare anche gli atti programmatori, ovviamente sempre del
Consiglio, su cui costruire il bilancio. Al Consiglio compete anche
promuovere il rapporto con i cittadini; è in qualche modo riduttivo
delegare solo alla Giunta la presentazione del bilancio attraverso
la tradizionale conferenza stampa, che ne sancisce quasi un taglio
burocratico e comunque l'inversione del percorso: anziché andare
dal cittadino, al momento il Governo segue la strada opposta.
Ho seguito con attenzione l'iniziativa del gruppo "Arcobaleno"
di qualche seduta fa, quando ha proposto alla discussione alcune
priorità su cui poggiare le scelte di bilancio. Nei contenuti,
ovviamente, questa iniziativa si riferiva al programma della loro
coalizione, quindi era di parte, comunque era uno stimolo anche al
confronto. Nel metodo proponeva un percorso interessante, percorso
che noi Consiglieri di maggioranza non siamo stati capaci di
mettere in moto, malgrado fossimo molto più forti, grazie a quel
patrimonio condiviso che è il programma di maggioranza.
Tutto questo mio ragionamento metodologico, che è foriero di
implicazioni politiche non di secondo piano, non sottintende in
particolare un atteggiamento critico nei confronti della Giunta,
che credo che, più che prevaricare, forse occupa spazi lasciati
vuoti dal Consiglio, sempre che poi la Giunta non prenda troppo
gusto in questo senso. Il mio obiettivo è di sollecitare l'insieme
dei consiglieri, in particolare quelli di maggioranza, a rivestire
con più convinzione il ruolo che loro compete; ciò comporta
sicuramente un cambio di filosofia complessiva nel modo di
lavorare, ma evidenzia soprattutto problemi organizzativi e la
necessità di un riequilibrio delle strutture operative fra Giunta e
Consiglio, altrimenti impatteremmo nell'impossibilità concreta di
realizzare concretamente le iniziative. L'alternativa a questi
cambiamenti di rotta è il rischio di alimentare la sterile
contrapposizione fra un atteggiamento difensivo della maggioranza,
che rischierebbe anche di trasformare la continuità in stasi
amministrativa, e una politica di minoranza, che ha bisogno di
essere urlata per tentare di convincere - ne abbiamo avuto un
esempio in questi giorni di dibattito - e che, così facendo,
denuncia tutta la sua debolezza.
Passo ora al progetto - il secondo degli elementi tirati in
ballo sempre da quel sindacalista -, il piano di sviluppo, evocato
"ad ogni piè sospinto" e che dovrebbe prefigurare il "sistema Valle
d'Aosta" da qui a 10 anni; che dovrebbe essere riferimento di base
per imprenditori e operatori di ogni settore, per fondare su
maggiori certezze le loro iniziative, e che dovrebbe garantire le
risorse necessarie, oppure offrire qualificati servizi e livelli
dignitosi di qualità della vita ai cittadini. Ora, dire che il
bilancio in discussione non fa riferimento a linee di
programmazione non è vero, o perlomeno è riduttivo. Il programma di
legislatura è un atto programmatorio denso di scelte - condivise o
meno -, così come il "corpus" legislativo in vigore, che deve in
gran parte al bilancio la sua concretizzazione, è anch'esso pieno
di scelte che sostengono o stimolano lo sviluppo economico e
sociale in base a delle linee ben individuate. Ho criticato il
metodo di costruzione a scorrimento del bilancio, ma in parte
questa è anche una strada obbligata proprio per via delle scelte
operate con questo bagaglio legislativo che abbiamo sulle spalle.
Anche in questo modo perciò lo stesso bilancio è portatore di
importanti elementi di programmazione e di governo dello sviluppo
economico e sociale, in base proprio a quegli elementi contenuti in
questo bagaglio legislativo. Cito come esempi: il Piano di sviluppo
rurale; la legge n. 84/1993, che promuove la ricerca nel settore
industriale; la legge n. 6/2003, che stabilisce tutti gli incentivi
per la promozione dello stesso settore, anche nei settori del
turismo, del commercio, dello sport, della cultura; tutta una serie
di impegni codificati dalle leggi individuano un sistema di
sviluppo. È il sistema un po' in atto, a cui anche il programma di
maggioranza guarda forse un po' troppo; ciò di cui sentiamo la
mancanza è un progetto di "costruzione" delle risposte ai processi
di cui si intravede lo sviluppo per i prossimi 10 anni. Mi rendo
conto che dicendo questo non faccio altro che aggiungere la mia
voce a quella delle organizzazioni sindacali, dell'AVI, di buona
parte delle altre categorie e di molti Consiglieri intervenuti nel
dibattito che hanno evidenziato la mancanza di questo piano, però
lo faccio anch'io senza fornire - come d'altronde tutti quelli che
ho citato - elementi significativi per l'individuazione del nuovo
progetto. Questa è una situazione a cui dobbiamo prestare molta
attenzione. Questa situazione rimarchevole va sottolineata, perché
solo dalla presa d'atto o di coscienza della carenza attuale di
ricerca e di elaborazione in proposito può partire un nuovo e più
convinto impegno per superare questa "impasse". Questo impegno deve
coinvolgere tutti: maggioranza e minoranza, le forze politiche, le
categorie professionali e imprenditoriali, il mondo della cultura;
solo così si può dare alla ricerca il respiro necessario.
L'obiettivo richiede una capacità di analisi e di elaborazione,
un'ampiezza di vedute all'altezza dell'importanza del "progetto
Valle d'Aosta" per il prossimo decennio, il quale deve avere il
respiro necessario a far fronte alla complessità dei problemi posti
dai processi in atto e in evoluzione.
In conclusione, ripeto: è un bilancio non fatto male, ordinato,
che razionalizza alcuni interventi, però è un bilancio che ha
seguito un iter che ha visto mortificati ruoli e competenze, e
insieme anche risorse intellettuali importanti che non andrebbero
trascurate; un bilancio per il quale è un po' carente il respiro
della prospettiva, che va costruita insieme a tutte le risorse
partecipative interne ed esterne a questo Consiglio. Non va però
trascurata una fase contemporanea alla costruzione del progetto -
con la maiuscola -, fase che compete quasi interamente a questo
Consiglio: quella di una revisione attenta di tutte le leggi che
stanno irrigidendo il bilancio. Mi riferisco alle scelte in base
alle quali stiamo distribuendo le risorse finanziarie, forse in
troppi rivoli, molti non relativi a veri interventi promotori di
sviluppo futuro e neppure così chiaramente a sostegno di
quell'impegno che dovrebbe garantire livelli minimi di qualità
della vita; molti di essi sono più semplicemente in favore di
categorie - mi chiedo: privilegiate? -, o migliorativi del reddito
di singoli, senza che abbiano significativa influenza sulla
redditività del settore in cui i singoli operano. Qui mi manca l'ex
Consigliere Beppe Cuc, ovviamente per la sua simpatia, ma anche
perché così non posso più prendermi il gusto di tirare in ballo la
provocazione della legge in base alla quale la Regione paga
l'assicurazione personale ai maestri di sci. Vi sono altri esempi
molto più problematici, mi prenderò il tempo per cercarne uno
diverso da quello da me citato da utilizzare come esempio
emblematico di una tendenza da superare. Credo che, per migliorare
il rapporto spese corrente e investimenti, vi sia veramente da
portare avanti questa revisione, per aprire nel bilancio spazi per
gli investimenti che un futuro progetto sicuramente ci metterà
davanti. Al di là delle battute che posso aver fatto, questo
Consiglio ha un impegno enorme: quello dell'innovazione del ruolo
dell'Amministrazione regionale, che richiede anche un rinnovamento
nel ruolo di Consigliere. Ci dobbiamo assumere questo impegno fino
in fondo e, a mio parere, anche da questo passa il rafforzamento
delle capacità di incidere delle istituzioni e della Regione in
particolare.
Depuis 17 heures 51, c'est le Vice-président Nicco qui
remplit les fonctions de Président de la séance.
Presidente - La parola al Consigliere Riccarand.
Riccarand (Arc-VA) - Dopo gli interventi che abbiamo sentito
oggi pomeriggio, stavo dicendo al mio vicino Carlo che, per dire
qualcosa di originale, dovremmo metterci a parlar bene di questo
bilancio, perché abbiamo sentito così tante critiche sul metodo e
nel merito - sia pure fatte con toni estremamente pacati, anche da
esponenti favorevoli della maggioranza regionale -, per cui forse
dovremmo cercare noi di evidenziare gli aspetti positivi.
Comincerei da un aspetto positivo, che indubbiamente esiste e di
cui ringrazio l'Assessore alle finanze: il colore della sua
relazione e del suo bilancio, perché sicuramente noi abbiamo
apprezzato il verde brillante di questi documenti
contabili…
Inizio a fare un discorso riguardante le entrate, che a volte
viene un po' trascurato, mentre in qualsiasi bilancio, dal livello
familiare in su, il primo elemento è vedere come stiamo a livello
di entrate. Dall'esposizione del bilancio e dai dati contabili,
emerge che, come entrate, stiamo bene. Per quanto concerne le
entrate della Regione Valle d'Aosta, siamo ancora all'interno di un
ciclo molto positivo, che ormai è ventennale, con una precisa data
di origine: 1982, in conseguenza della legge sul riparto fiscale n.
690/1981, che, nell'arco di pochi anni, ha permesso di
quintuplicare le entrate della Regione, entrate che, anno dopo
anno, hanno continuato a crescere in una misura notevolmente
superiore al tasso di inflazione. L'Assessore nella sua relazione
ed anche i dati degli uffici dicono che le entrate del bilancio di
previsione 2004, rispetto a quelle del 2003, crescono del 5% al
netto delle contabilità speciali. A mio avviso, il confronto più
corretto delle entrate di anno in anno va fatto depurando non solo
le contabilità speciali, ma anche i mutui, perché, se si
confrontano entrate con ammontare di mutui notevolmente diversi,
non si ha un punto di riferimento. Se depuriamo, oltre che delle
contabilità speciali, anche dei mutui, allora ci rendiamo conto che
l'incremento c'è, ma è molto più
contenuto…
(interruzione dell'Assessore Marguerettaz, fuori
microfono)
… l'incremento registrato nei
documenti è di 9 milioni, perché passiamo da 1.231.000 euro a
1.240.000 euro. È vero però quello che ha detto l'Assessore: non
dobbiamo tener conto solo di questo dato, perché, nel bilancio
dello scorso anno, vi era un'entrata aggiuntiva costituita dalla
famosa imposta sostitutiva legata "all'operazione ENEL". La
crescita, quindi, non è del 5% ma, depurandola anche di quel dato -
quindi depurata da contabilità speciali, da mutui, dall'imposta
sostitutiva -, possiamo collocarla fra il 3 e 4% rispetto all'anno
scorso, che è sempre tanto, perché siamo al di sopra del tasso di
inflazione.
La domanda che ci facciamo noi - e che si fa gran parte del
Consiglio - è questa: dove sta l'autentica "forza" di questo
bilancio regionale, queste entrate che sono cospicue da parte della
Regione e che continuano a crescere? Vi è un'omissione grave
all'interno della relazione dell'Assessore, che non dice la cosa
più importante, non la dice al Consiglio, ma neanche alla comunità
valdostana ed questo ciò che ci preoccupa di più. L'Assessore ci dà
una tabella sulle entrate a pagina 23 e fa una relazione di 51
pagine in cui non compare mai qual è la principale entrata: questa
è una cosa quanto meno sorprendente! È un occultamento del dato più
importante, senza il quale non si capisce in che situazione siamo
dal punto di vista finanziario. Se ci mettete "principali entrate"
e andiamo a vedere: tasse da concessione, casa da gioco,
addizionale IRPEF, IRAP, IRPEG, imposta fabbricazione,
IVA… ma non vi è la principale entrata!
Attenzione, questo dato non vi è qui nella tabella, ma non è solo
una svista: non compare in nessun punto della relazione e da
nessuna parte! Questo allora è l'occultamento di un dato che è
essenziale per capire il bilancio regionale. Bisogna che si dica
questo, perché - poi ci arriverò - vi sono delle riflessioni
all'interno della relazione che impongono attenzione rispetto a
questo dato. Bisogna essere coscienti che questo ciclo iniziato nel
1982, in cui siamo dentro, ha come suo pilastro la voce "quota
sostitutiva dell'IVA da importazione" - capitolo 01305, 280 milioni
di euro nel bilancio di previsione 2004 -, che è la principale
entrata del bilancio regionale ed è ormai dal 1993, da quando è
stata introdotta e ha sostituito la vecchia IVA da importazione,
che lo è. Attenzione, quando si teorizza il "sistema Valle
d'Aosta", perché non siamo un modello ripetibile: beneficiamo -
caso unico in Italia, in Europa e nel mondo - di questa entrata,
che è più cospicua dell'IRPEF, dell'IVA, dell'IRPEG. È la prima
voce di entrata del bilancio regionale; questo non dobbiamo
dimenticarlo mai, in qualsiasi ragionamento che facciamo, perché
questa situazione ha numerose ricadute, troviamo grave che questa
cosa non venga neanche detta.
Tornando al complesso dei titoli dell'entrata - I, II, III, IV
-, abbiamo un'entrata complessiva prevista per il 2004, al netto
delle contabilità speciali e dei mutui, di 1.240 milioni;
rappresenta una crescita notevole rispetto all'anno scorso, se
consideriamo che non vi è più l'imposta sostitutiva di ben 93
milioni di euro che l'anno scorso era stata messa e che quest'anno
è stata ridotta a 10-15, con un differenziale di 80 milioni di
euro. I soldi, quindi, ci sono, è un bilancio che ha tante
disponibilità. Da qui la seconda domanda che tutti ci poniamo: se
ci troviamo in una situazione di finanze floride, di grandi risorse
finanziarie, perché abbiamo bisogno di inserire in bilancio un
mutuo a pareggio di ben 197 milioni di euro? Non 160, ma 197
milioni di euro! Riassumo - queste cose le diciamo da tanto tempo,
ma continueremo a ripeterle perché è la realtà -: noi siamo la
Regione autonoma che ha i 9/10 su tutte le imposte e i tributi
riscossi per attività svolte in Valle; siamo l'unica Regione in
Italia che gode dei proventi di una casa da gioco; oltre ai 9/10,
abbiamo finanziamenti di settore dallo Stato e dall'Unione europea;
abbiamo una voce di entrata superiore ancora ai 9/10: la quota
sostitutiva. Nonostante tutte queste risorse - nostre e aggiuntive
-, facciamo ricorso ancora ai mutui per pareggiare il bilancio?
Questa è una cosa che non depone come gestione oculata del bilancio
regionale! L'entità di questo mutuo poi! Non è un mutuo di piccole
dimensioni, che può essere anche fisiologico, ma è un mutuo che
tende a diventare sempre più grande e addirittura voi nella vostra
previsione lo incrementate ancora fra il 2004 e il 2005, quindi
diventa una voce sempre più importante delle entrate. Ho provato a
guardare anche nei bilanci del passato per fare un confronto: negli
anni '90 il mutuo c'era, ma già allora - anche se lo abbiamo sempre
criticato - si attestava sul 5-6% dell'entrata complessiva della
Regione; adesso invece siamo al 10% dell'entrata prevista, quindi è
un ammontare che è al di là di qualsiasi discorso fisiologico e,
secondo noi, questo non è assolutamente giustificato.
Perché, pur in presenza di grandi risorse finanziarie, si
ricorre all'indebitamento? Secondo noi, perché - qui veniamo alla
parte spesa - si spende male e troppo a partire da tutti i livelli.
L'Assessore ci ha dato nella sua relazione dei buoni esempi, perché
gli oneri per le trasferte -non so di chi, perché non specificato -
sono ridotti del 6%; siamo contenti, però partiamo da noi
amministratori: se andiamo a vedere noi amministratori, non si
riduce la spesa, ma aumenta del 15%, quindi non diamo il buon
esempio a partire da laddove magari potremmo. Sapete che abbiamo
fatto recentemente delle proposte in questo Consiglio, vi è una
proposta di legge depositata che può incidere su questi aspetti,
non è una cosa che non si può fare: dipende da noi, cominciamo a
dare il buon esempio!
Ieri abbiamo parlato del personale, dei dipendenti; abbiamo
fatto anche una proposta di riduzione numerica, di contenimento
finanziario, che voi avete respinto; era più che altro un segnale
che si voleva dare. Attenzione però, che qui il dato è
preoccupante, perché siamo a dei livelli di persone nel libro paga
della Regione in continua crescita; una spesa che, fra il bilancio
di previsione dell'anno scorso e quello di quest'anno, si prevede
che aumenterà del 9%. Questo è un incremento molto rilevante; anche
qui facciamo attenzione perché, se andiamo a vedere l'incidenza del
personale alla metà degli anni '90, vediamo che esso incideva per
l'8%, mentre oggi incide per l'11%. Le funzioni sono sempre quelle,
anzi dovrebbero essere di meno, perché non si dava il 95%
dell'IRPEF ai comuni, decentrando tutta una serie di funzioni,
eppure vi è stata una crescita enorme.
Tutto questo si traduce in quello che in molti hanno
evidenziato: il rigonfiamento della spesa corrente; anche qui i
dati sono molto preoccupanti, non ci troviamo di fronte ad una
situazione in cui si sta facendo un'operazione di rientro,
assolutamente no, perché la spesa corrente, previsione 2004, è al
67,6%, nel pluriennale, per il 2006, si prevede di arrivare al 71%,
con un ulteriore incremento del 3,6%. Anche qui, se andiamo a
guardare in passato, non eravamo a questi livelli: 10 anni fa il
rapporto fra spese correnti e spese di investimento era 50 e 50;
come mai adesso siamo al 70%? Qui ho una relazione del 1992: spese
correnti 1993, 46,98; investimenti, 53,2; non era un'altra era! In
questo caso allora vi è una responsabilità di governo di tale
situazione, la Giunta non può comportarsi come chi guarda un
fenomeno con preoccupazione, ma non lo guida, non è un
osservatorio, è un Governo regionale! In quanto tale ha l'obbligo
di dire: "qui vi è una tendenza che va in certo senso, cerchiamo di
rientrare, altrimenti si continua ad andare in una direzione che
non porta niente di positivo".
Vi è quindi questo aumento della spesa corrente, di questo modo
di spendere e, secondo noi, è nella struttura della spesa che
bisogna riuscire ad incidere in modo da rovesciare questa tendenza
al rigonfiamento continuo della spesa corrente e alla contrazione
della spesa di investimento. Dopodiché bisogna fare attenzione
anche alla spesa di investimento, perché, purtroppo, non sempre le
scelte sono state tutte oculate. Abbiamo dimostrato una scarsa
capacità gestionale anche delle iniziative che la Regione, nel
corso degli anni, ha assunto, perché i fallimenti di operazioni
gestite in prima persona dalla Regione ormai sono notevoli e,
purtroppo, adesso abbiamo tutti sotto gli occhi la vicenda della
Centrale del latte, ma non è l'unica. La vicenda della Banca della
Valle d'Aosta… adesso si salva
l'operazione dicendo che si è fatto il Polo creditizio valdostano,
ma la realtà è che quella operazione "Banca della Valle d'Aosta" è
stata fallimentare! Le vicende del Casinò sono ad indicare una
situazione di difficoltà nel gestire correttamente certe cose e
anche alcune cose recenti che stanno venendo fuori sull'Università
della Valle d'Aosta ci pongono dei punti interrogativi, ci
chiediamo dove si sta andando. Vi è quindi un problema di capacità
gestionale, a volte non abbiamo neanche le risorse adeguate per
gestire correttamente certe attività, e questo è un dato di atto;
però a volte ci si mette anche la politica a non consentire la
migliore gestione, perché non si fa la scelta dell'uomo migliore,
ma si sceglie molte volte la persona più affidabile o più amica, ma
per un altro tipo di motivazioni. Vi è poi un problema di
progettualità - che molti hanno già evidenziato negli interventi -
e, a mio avviso, anche di coerenza, perché voi avete presentato un
programma di maggioranza. Ora, non è il nostro programma, non lo
abbiamo votato e in gran parte non lo condividiamo, però ci deve
essere coerenza fra un bilancio di previsione, soprattutto quello
che presentate ad inizio legislatura, e il programma di maggioranza
che è stato presentato. Noi ci portiamo sempre dietro il programma
di maggioranza, perché vogliamo anche andare a vedere e constatiamo
adesso, in modo più netto nel bilancio di previsione, che non vi è
coerenza; faccio degli esempi che sono abbastanza significativi.
L'unico grosso progetto di investimento che sembra caratterizzare
il prossimo triennio è questa famosa funivia del Monte Bianco - che
poi non è un progetto innovativo: si tratta di rifare un impianto
già esistente - però, se andiamo a vedere il programma della
maggioranza, non c'è neanche un cenno a questo progetto; non è che
adesso sembra diventato "l'elemento motore" di tutto
quanto… Vi è poi una grande enfasi -
l'ho sentita in vari interventi - per gli interventi relativi
all'aeroporto - non ho trovato cenno neanche di essi nel programma
della maggioranza -, come se fossero una cosa strategicamente
importante! Fate attenzione, perché - io conosco un po' la
problematica, l'ho gestita anche per un certo periodo - lì
rischiate di fare una cosa che comporta delle spese enormi, che
comporterà ulteriori spese nella gestione; per una cosa che rischia
di non funzionare e di non avere delle contropartite reali. Dovete
valutare bene quando si parla di allungamento della pista, guardate
che queste cose sono state valutate e si è detto: "accantoniamo,
riflettiamo prima di fare dei passi che sono più dannosi che
utili". Prima di impegnarvi in modo unilaterale su una strada
impervia, quindi vi raccomandiamo molta prudenza, altrimenti si
rischia di fare più danno che altro!
Ho sentito il relatore Praduroux citare, come uno degli esempi
di attenzione e presenza anche sui temi ecologici, la questione dei
rifiuti, evidenziando che in bilancio vi sono risorse importanti
per questo settore. Effettivamente, vi sono delle risorse, ma alle
volte le risorse mancano e bisogna metterle; altre volte vi sono,
ma non bastano i soldi per fare una buona politica, perché in
questo campo dei rifiuti, anche se si sono spese delle somme
significative negli anni scorsi, non vi era la politica giusta, per
cui adesso ci troviamo ad aver perso tempo. Siamo una delle regioni
che non è al vertice per la raccolta differenziata, non abbiamo
neanche raggiunto i livelli della normativa statale! Non siamo al
35%, ma al 25%, quando vi sono in Italia delle regioni a ben oltre
il 40% e molti comuni ad oltre il 60%. Noi, quindi, abbiamo
trascurato una potenzialità e una possibilità enorme che avevamo;
vi è una situazione di emergenza che si sta sempre più avvicinando,
perché l'unica discarica che abbiamo fra 2 anni è esaurita e non
sono stati ancora appaltati i lavori per ampliarla, per poter avere
un quarto lotto. Ci troviamo quindi in una situazione che rischia
di diventare molto grave, per cui nel campo dei rifiuti, purtroppo,
non siamo in una situazione molto brillante e in grado di darci
delle grandi prospettive. Stessa cosa dicasi in altri settori che a
noi stanno a cuore.
Ho accennato prima al fatto che importanti interventi in materia
di trasporti, come l'aeroporto, l'impianto della funivia del Monte
Bianco, non erano evidenziati nel programma di maggioranza;
viceversa era evidenziato in tale programma un impegno preciso
rispetto al potenziamento ferroviario, in particolare
l'Aosta/Pré-Saint-Didier. In merito ad esso non vediamo una
corrispondenza in bilancio e ci sembra che all'impegno, seppure
dichiarato, su questo tema non corrisponda una presenza di risorse
sul bilancio adeguate. Stessa cosa dicasi in campi più di carattere
sociale, come il campo abitativo. Sui temi della casa,
dell'edilizia residenziale, del sostegno alle persone e alle
famiglie che hanno difficoltà rispetto alla locazione di alloggi
troppo cari, non vi sono risorse adeguate in questo bilancio. Noi
le avevamo chiesto anche questo nelle nostre iniziative, ma non
abbiamo trovato un riscontro significativo.
Ieri abbiamo poi accennato all'inadeguatezza assoluta delle
risorse destinate alla gestione del territorio, in particolare alla
messa in sicurezza di certe parti del nostro territorio, a cercare
di recuperare i danni che sono stati fatti con una politica
ventennale tutta basata sull'irregimentazione dei corsi d'acqua e
sulla ristrettezza dello spazio riservato alle acque; anche in
questo campo non vediamo degli impegni significativi. Stessa cosa
dicasi su temi che sono stati sollevati anche dal Consigliere Rini:
quelli della povertà, della disuguaglianza sociale.
Secondo noi, vi sono carenze in molti campi e soprattutto il
dato, che non è che rileviamo noi perché stiamo facendo un discorso
da opposizione… ma la stessa cosa l'ha
detta poco fa il Consigliere Fiou, quando ha affermato che non vi è
un grosso respiro in questo bilancio. I dati sono quelli perché se
andiamo a vedere questo famoso allegato I sui fondi
globali… Ho sentito ieri la risposta
dell'Assessore Marguerettaz alle osservazioni fatte sui fondi
globali, ha cercato di distinguere fra quello che si mette perché è
maturo, quello che non è maturo… ma la
realtà è che quello dei fondi globali, soprattutto nel primo
bilancio, dovrebbe essere un allegato di almeno 5-6 pagine in cui
si vede quali sono le intenzioni, poi magari non si arriverà a fare
subito… ma qui non c'è niente! Non si
vede un settore in cui si vuole effettivamente dire: "qui noi ci
mettiamo con tutta la nostra volontà e vogliamo ottenere questi
risultati", cioè manca questa prospettiva e questo slancio!
In conclusione quindi il giudizio del nostro gruppo è che è un
bilancio non convincente, senza un respiro strategico,
contraddittorio rispetto allo stesso programma di maggioranza da
voi presentato e pericoloso rispetto al rigonfiamento della spesa
corrente e alla struttura della spesa complessiva che presenta. Vi
è poi il dato che ho evidenziato prima: questa scarsa trasparenza
rispetto anche alla struttura dell'entrata, alla dinamica e alla
prospettiva di questa entrata, perché, sotto questo aspetto, ho
colto nella relazione un passaggio che ci deve far riflettere e che
l'Assessore ha giustamente evidenziato. Si tratta di un passaggio
dove si dice che la legge n. 690/1981, per molti aspetti, risulta
di difficile applicazione e richiederà una revisione. La materia è
importante e bisogna dire le cose come stanno alla popolazione,
altrimenti un giorno il risveglio rischia di essere troppo
brusco!
Bisogna dire che abbiamo di fronte una stagione dove può darsi
che si confermi una certa situazione, ma può anche darsi che non si
confermi; proprio per questo bisognerebbe gestire le risorse che
abbiamo in modo diverso da quanto viene fatto con questo
bilancio.
Presidente - Informo che il gruppo della "Casa delle Libertà" ha
presentato un ordine del giorno che vi viene ora distribuito.
La parola al Consigliere Borre.
Borre (UV) - Si è chiuso ieri il dibattito sulla finanziaria,
messe da parte considerazioni tecnico-giuridiche sull'illegittimità
della legge stessa, si è dibattuto sull'opportunità o meno di
utilizzare, in quanto "legge omnibus", questa finanziaria: si è
arrivati ad una conclusione che ha visto la minoranza mantenere la
sua criticità sull'atto e la maggioranza condividere l'impostazione
dell'atto stesso. Una conclusione che ha portato, dopo scontri
anche piuttosto accesi, ad un dibattito che ha messo in evidenza la
necessità del confronto e della discussione, anche se a volte
accesa; un confronto che afferma l'indispensabile ruolo della
centralità del Consiglio. Mi pare che tutti questi passaggi possano
offrirci spunti per ragionare serenamente sulla validità della
discussione separata dei due disegni di legge.
Oggi, altro capitolo, altra giornata: ci troviamo a discutere
del bilancio che, insieme alla finanziaria, rappresenta l'atto
politico per eccellenza nell'avviare l'iter del programma di
legislatura di una maggioranza. Altro momento politico di forte
interesse e dibattito è l'atto di controllo, di verifica
dell'attuazione del programma: il bilancio consuntivo. Se volete,
con una parola "grossa", il momento della verità. La strada, che ha
portato alla formazione del bilancio e della finanziaria,
certamente non risponde alla tesi che questo Consiglio aveva in
ordine alla partecipazione dell'Assemblea alla redazione di questi
atti fondamentali. È un bilancio di partenza della legislatura nei
contenuti, ma anche nei metodi di redazione; è un bilancio
condizionato dai tempi tecnici e burocratici, nonché dagli impegni
che l'Esecutivo ha dovuto sostenere in termini di riorganizzazione;
allo stesso modo è stata confermata la prassi di condivisione delle
linee del bilancio con le parti sociali e imprenditoriali in sede
di Patto per lo sviluppo. Un primo bilancio di avvio della
legislatura quindi, legislatura che dovrà continuare e a questo
dovremo guardare con attenzione anche come maggioranza, una forte
attenzione per concretizzare gli impegni programmatici di
valorizzazione dell'Assemblea, in particolare sugli atti di
fondamentale rilevanza, quali il bilancio e la legge finanziaria.
Dobbiamo tutti insieme sviluppare il dibattito e il confronto non
sui singoli capitoli di bilancio, il confronto deve svilupparsi
sulle scelte politiche, sulle opzioni di fondo, sull'individuazione
delle priorità della manovra finanziaria. Il confronto sui singoli
capitoli deve essere conseguenza del non rispetto delle linee
politiche, delle priorità in precedenza dibattute o di esigenze di
approfondimento del tema.
Apro qui una parentesi per me spiacevole. La mancanza di
confronto non può essere sempre imputata alla Giunta, non è questo
il fatto spiacevole, la prassi a volte consolida un sistema che non
sempre produce buoni risultati. La III Commissione avrebbe potuto
dibattere su alcuni argomenti inseriti in finanziaria, evitando
così il dibattito poco costruttivo del primo giorno di Consiglio.
Ho detto "prassi", infatti la lettera del Presidente del Consiglio
dell'avvenuta trasmissione del bilancio ai consiglieri è stata da
me, Presidente della III Commissione, come consuetudine, girata ai
commissari, al fine di portarli a conoscenza delle audizioni e di
invitare alla partecipazione delle stesse chi ne fosse interessato.
Con il senno di poi, scaturito dal dibattito, mi sono reso conto
che potevo già in quel frangente, rompendo una consuetudine, far
lavorare la commissione sui vari argomenti di competenza.
Ritornando all'invito ad un lavoro di confronto e dibattito,
vorrei - e non è una sviolinata per un gruppo, piuttosto che per un
altro - che l'avvio di un buon lavoro venga dall'esempio di quanto
fatto dal gruppo consiliare "Arcobaleno" presentando quel documento
programmatico. Dobbiamo però fare questo lavoro nei tempi e nei
modi che consentono un dibattito inseribile nella tempistica della
programmazione dell'attività amministrativa a cui è tenuto
l'Esecutivo. Non è un invito ad un "embrassons-nous" che risente
del clima natalizio, ma la ricerca di un modo di lavorare
responsabile e dignitoso dei consiglieri, un modo che dia il giusto
ruolo al Consiglio: la maggioranza rimane con le sue responsabilità
e i suoi diritti di scelta di decisione finale, la minoranza ha il
suo ruolo di controllo, ma il Consiglio ha il diritto di conoscere,
dibattere, decidere.
Dicevo: è un bilancio di avvio di legislatura e allo stesso
tempo di continuità per quanto riguarda il completamento dei
programmi in corso e di avvio dei progetti che rispondono al nuovo
programma di maggioranza. Sono previste le risorse necessarie per
la realizzazione di iniziative in tutti i settori di intervento,
con particolare attenzione all'assetto del territorio e allo
sviluppo economico, anche tenendo conto della progressiva
diminuzione degli interventi per la ricostruzione di quanto
danneggiato o distrutto dall'alluvione. È garantita la prosecuzione
degli interventi già intrapresi anche in applicazione dei programmi
comunitari, quali il recupero del Forte e del Borgo di Bard, la
riconversione dell'area ex "Ilva Cogne" e dell'area aeroportuale.
Il bilancio prevede le risorse necessarie anche per quanto riguarda
altri temi fondamentali per la nostra Regione: gli interventi per
la viabilità regionale e il rifacimento delle funivie del Monte
Bianco, il Piano triennale delle politiche del lavoro, la spesa
sanitaria corrente e gli investimenti, la manutenzione,
l'adeguamento e la realizzazione delle strutture sanitarie e
ospedaliere, il Fondo per le politiche sociali istituito dalla
legge regionale di approvazione del Piano socio-sanitario, con
l'importo di 16 milioni di euro rispetto al minimo fissato dell'1%
del totale delle spese correnti, che sarebbe pari a 9 milioni di
euro. È un bilancio che nel suo complesso guarda con attenzione
alla manutenzione, alla salvaguardia del territorio e al
miglioramento degli elementi che concorrono a quella che si
definisce "qualità della vita", incidendo sugli aspetti sanitari e
assistenziali, ma anche di promozione sociale.
Alcuni passaggi di questo bilancio, conseguenza del programma di
maggioranza, non mi vedono né critico, né contrario, ma
responsabilmente convinto che è il risultato di un corretto e serio
lavoro legato al tempo e agli strumenti disponibili della Giunta.
Ho però la necessità di proporre o, meglio, riproporre alcune mie
riflessioni. Andrò infatti a rileggere un pezzo - non so se ho
letto qui o in altre sedi - però, per la mia visione ancora di
"campanile" regionale dei problemi, ritengo sia ancora oggi attuale
in questa discussione; si tratta di alcuni miei "desiderata", e
voglio chiarire che sono mie suggestioni e, se condivisibili,
elementi per attuare in futuro un confronto, per trovare gli
strumenti al fine di concretizzarli, con tutte le opportune
correzioni e suggestioni.
"Incertezze di continuità che si succedono nelle industrie
che si sono installate nella nostra Regione, episodi che già sono
successi nel passato, devono essere attentamente valutate non
soltanto per le difficoltà congiunturali del momento; deve essere
il momento per una riflessione sull'industrializzazione della
nostra Regione, sulle linee di impostazione dell'obiettivo lavoro.
È pur vero che la proprietà degli stabili e terreni su cui insiste
la fabbrica e la formazione del personale potranno forse permettere
alla Regione di dare altra risposta all'occupazione oggi messa in
discussione; rimane però il problema di fondo: che tipo di risposta
dobbiamo dare per far fronte alla necessità di lavoro dei
Valdostani, che tipo di risultato deve dare ai Valdostani il lavoro
offerto.
Si è parlato a lungo - e si continua a parlare - della
fondamentale importanza del lavoro artigianale, delle piccole
aziende a conduzione familiare, di una formazione che abbia come
base cultura e realtà valdostana, di una necessità di creare figure
in grado di dirigere la politica economica del Paese nei vari
settori: agricolo, turistico, alberghiero, edilizio.
Non dimentichiamo quali grandi obiettivi si possono ottenere
utilizzando al meglio la scuola valdostana, l'Istituto
professionale regionale e l'Ecole d'agriculture. Certamente ci deve
essere un grande collegamento fra il mondo della scuola e i settori
occupazionali, ci vuole programmazione. Perché non provare a far sì
che "
notre Pays d'Aoste" diventi la scuola in un progetto
globale che coinvolge agricoltura, industria, artigianato in un
laboratorio pilota su un programma di qualità e di integrazione fra
i vari settori e a fornire gli strumenti per incentivare
l'imprenditoria locale?
I risultati degli ultimi anni possono soddisfarci forse, e
non sempre nel quotidiano, ma in prospettiva forniscono dubbi e
ombre. Già in sede di esame di altri bilanci, mi chiedevo se è più
importante produrre occupazione con lavori di grandi interventi o è
forse meglio dimensionare il tutto alla nostra capacità esecutiva,
riferendomi al mercato dell'offerta valdostana di manodopera. Non
voglio fare del localismo, ma preparare falegnami, muratori,
decoratori, tubisti, meccanici, albergatori, camerieri,
commercianti, agricoltori per far fronte alle peculiari esigenze
del nostro territorio potrebbe essere premiante. Non possiamo, non
dobbiamo creare posti di lavoro che vanno bene per qualunque angolo
del mondo, perché così vogliono le multinazionali; non dobbiamo
annullare la capacità creativa dell'individuo pur di offrire un
posto di lavoro. Alta tecnologia non deve essere solo collegata al
prodotto e alla formazione specifica dell'operatore, ma soprattutto
alla sua crescita professionale. Dobbiamo evitare di riprodurre
schemi tipo catene di montaggio, in quanto lontani da un possibile
sviluppo industriale e formazione delle risorse della nostra
Regione. Va affrontato l'argomento partendo dal principio che
bisogna creare non posti di lavoro, ma risposte alle esigenze
occupazionali della nostra realtà con qualificati e mirati
interventi. Dobbiamo restituire fiducia all'iniziativa privata.
Quante volte sentiamo artigiani, commercianti, agricoltori dirci:
"non chiediamo contributi, ma chiediamo di poter lavorare,
chiediamo che venga usato il buon senso". Pensiamo a quanti
controlli, verifiche, obblighi e a quanti controllori,
verificatori, ispettori sono sottoposti i lavoratori autonomi; a
quante disposizioni complesse che necessitano di interpretazioni di
commercialisti, consulenti di lavoro, periti, relazioni. Non
riteniamo forse che sia giunto il momento di intervenire, noi
amministratori regionali in base alle nostre competenze, i
Parlamentari a Roma secondo precise indicazioni nostre? È evidente
che alla partita non possono mancare i giocatori: industriali,
artigiani, agricoltori, commercianti, albergatori, professionisti,
dipendenti, sindacati. Non si può affrontare una rivoluzione
culturale senza che tutte le parti ne siano coscienti della
necessità e partecipino alla volontà. La nostra economia deve
essere frutto della capacità operativa della nostra gente e deve
essere distribuita con equità fra tutte le categorie sociali, sia
nel dare che nell'avere.
Dobbiamo migliorare gli strumenti che già abbiamo per
interventi sul territorio: agriturismo, consorzi, agricoltura
part-time; dobbiamo adattare alle nostre esigenze la legge dello
Stato per la montagna. Questo per evitare che le varie difficoltà
riscontrate nel mondo agricolo non spinga sempre più ad abbandonare
campi, vigne, prati, alpeggi, lasciando così il vuoto sulle nostre
montagne e nei nostri villaggi.
"Maîtres chez nous" non è uno slogan simbolo di chiusura e di
egoismo, è invece la chiara indicazione a dovere e voler essere
capaci di gestire l'autonomia, la sovranità popolare di una
regione; infatti autonomia e sovranità implicano capacità di
autoproduzione e di autogestione.
Come poter offrire al turista la calda accoglienza della
gente valdostana se nel settore ci sono sempre più difficoltà e
manca l'incentivo che spinga la conduzione familiare dei nostri
alberghi, ristoranti, bar e negozi?
Il recupero, restauro, ristrutturazione del nostro patrimonio
edilizio corre il rischio di essere eseguito da operatori fuori
Valle, anche se operatori qualificati e capaci; ma, per eseguire
certi interventi, bisogna conoscere ed amare l'oggetto del lavoro,
il posto, la storia.
Viviamo in una regione, dove la meccanizzazione dei mezzi di
lavoro, sia in agricoltura che in edilizia, è di difficile
adeguamento; viviamo in una regione dove gli impianti di risalita
sono numerosi. Perché non pensare di intervenire in quei settori
con operatori capaci di adeguare alle zone di montagna le strutture
meccaniche e programmare officine per la costruzione e la
manutenzione delle stesse?
In edilizia, dai dati occupazionali che ci provengono,
dobbiamo far ricorso a manodopera esterna alla Regione;
nell'estrazione del marmo il lavoro finito, e quindi il maggior
valore aggiunto, lo si fa fare in altre regioni; la produzione
delle lose e delle pietre, capitolo di una quantità non
indifferente di contributi, avviene all'esterno della nostra
Regione, fatto che pone in discussione la nostra tipologia di
muratura e di copertura dei tetti. Nessuna volontà di chiudere alla
manodopera non valdostana, ma solo la necessità di programmare
insieme alle nostre imprese possibili interventi di formazione del
personale, incentivando in maniera diversa, meno teorica e più
pratica, l'accesso degli apprendisti alle ditte; rimane comunque
importante legare lo sviluppo delle opere e dei lavori pubblici
allo sviluppo del settore imprenditoriale valdostano
.
Queste mie riflessioni non vogliono essere un atto di accusa
per nessuno, tanto meno escludere il sottoscritto da
responsabilità, visto che sono un consigliere regionale, ma
intendono essere un momento di analisi e di ricerca, di un
confronto su modelli di occupazione più legati alla crescita della
nostra Regione che alla semplice risposta di occupazione.
Non vanno esclusi gli interventi di grandi industrie, ma essi
devono, se è necessario che ci siano, tener conto delle dimensioni,
della morfologia, della vocazione turistica e agricola della nostra
Regione, ma soprattutto devono coinvolgere il capitale privato
valdostano. I nostri industriali devono essere garanti grazie alla
loro esperienza di iniziative di grande rilievo che coinvolgono il
nostro territorio, la nostra gente. È necessario che la politica
economica e occupazionale abbia un unico osservatorio e un unico
tavolo di confronto fra chi ha il compito di programmare e chi ha
le competenze e le conoscenze per attuare le linee
programmatiche.
È necessario che le associazioni di categoria siano più
coinvolte nelle scelte e nella gestione. È indispensabile che
l'Amministrazione regionale trovi con le stesse un "modus operandi"
più strettamente legato alla nostra realtà e alle nostre esigenze.
Non servono tante organizzazioni che agiscono sul territorio per
formare, indirizzare se non sono strettamente coordinate fra di
loro; non servono se soprattutto non sono coinvolte nel mondo
operativo-economico.
Riuscire a modificare un modo di intervenire sembra facile,
ma non lo è per niente. L'Europa e il mondo intero corrono appresso
al nuovo, l'industria ad alta tecnologia, proprio perché "alta
tecnologia", è di breve durata; corrono appresso alla massima
economicità e, proprio perché "massima", è a rischio per la qualità
e noncurante della specificità; corrono dietro alla migliore
utilizzazione degli addetti e, proprio perché è "migliore
utilizzazione", è poco interessata all'addetto e alla sua necessità
in quanto uomo.
Continuando le mie riflessioni, vengo ad esaminare dei punti
che ritengo oggi fondamentali.
La qualità della vita: nella nostra Regione possiamo ben dire
che l'attenzione dell'Amministrazione regionale ha garantito al
"sistema Valle d'Aosta" una buona qualità; decentramento di
competenze e fondi agli enti locali, affinché il cittadino abbia
nell'ente pubblico a lui più vicino l'interlocutore; interventi
nella viabilità, nella sicurezza, nella protezione civile, nel
volontariato garantiscono una massima attenzione al
cittadino.
Il Piano di sviluppo rurale è lo strumento di cambiamento di
cultura in un settore che è indispensabile per l'economia
valdostana, è un piano coraggioso e necessario che sta pian piano
dando i suoi frutti.
Nella sanità abbiamo un ottimo livello di attenzione al
paziente, questa attenzione fa sì che i costi aumentino ben oltre
quello dei livelli standard; non credo si possa facilmente parlare
di risparmio o di fare tagli in un settore in cui è in gioco un
aspetto fondamentale della vita: la salute. Interessante è
l'intenzione di riqualificare le strutture sul territorio, partendo
dalla revisione organizzativa dei quattro distretti sanitari fino
alla riqualificazione e al potenziamento dei Poliambulatori
decentrati di Donnas, di Châtillon e Morgex. È auspicabile che il
territorio diventi luogo dove i Valdostani possono trovare una
risposta sempre più adeguata alle patologie croniche dei nostri
anziani. Sono convinto che la RSA di Antey-Saint-André sia un
modello di residenza che possa essere esteso ad altri luoghi, per
rispondere al meglio alle necessità di assistenza post-ospedaliera
continuativa in caso di utenti non autosufficienti".
Dicevo: né critico, né contrario, infatti quanto ho cercato di
evidenziare sono "momenti" che mi permettono di essere orgoglioso
di appartenere a questa Assemblea, ritenendo forse modestamente di
aver contribuito in minima parte al risultato. Come a volte si
dice, però non vi è mai limite al peggio, nelle mie riflessioni mi
pongo la domanda se non vi possa mai essere anche limite al meglio,
e vengo al dunque. È vero, il Fondo regionale delle politiche
sociali è stato aumentato non di poco, una scelta di indubbio
valore politico per lo stato sociale della nostra Regione. Queste
scelte sono però sufficienti per una proiezione più ampia del
sociale? Stato sociale che non ha bisogno di grandi spese, ma ha
bisogno di alcuni interventi per migliorare i servizi e per dare
nuove risposte a nuove necessità che in campo sociale si sono
venute a creare nella nostra Valle. Pensiamo al fenomeno
dell'immigrazione e a tutti i suoi risvolti: casa, scuola, servizi
sanitari e sociali; ripensare in tal senso anche alle politiche
sulla famiglia. È necessaria una profonda revisione dell'iter di
accertamento e valutazione ai fini dei vari riconoscimenti legali
di inabilità e invalidità, assegni di accompagnamento, Fondo di
solidarietà, che si deve rapportare anche ad un intervento di
riduzione dei tempi relativi alla concessione di previdenze
economiche, concesse ovviamente a chi ne ha diritto. Di norma le
previdenze tardano ad arrivare alle persone bisognose, arrecando
grossi disagi. Attraverso un'attenta ricognizione e mappatura sulle
"qualità" dei disabili e dei poveri esistenti nella nostra Regione
dovremo per primi pensare a rivedere le modalità e i tempi di
fruizione dei vari servizi, commissioni medico-legali che a vario
titolo devono accertare le richieste fatte dai cittadini, compresa
la revisione delle procedure per quanto concerne le visite per
l'accertamento dell'invalidità. Si dovranno poi capire tutte le
dinamiche - salute, reddito e altro - che intervengono nel mondo
valdostano della povertà e trovare soluzioni per rispondere ai vari
fenomeni che oggi contribuiscono sempre più ad emarginare alcune
categorie di cittadini.
Ho già fatto un'ampia riflessione sul mondo del lavoro, ma
voglio aggiungere il grande disagio che si sta creando per i
disabili per l'inserimento in tale ambito; è necessaria pertanto
un'attenzione particolare di sostegno attraverso leggi che
incentivino meglio i datori di lavoro. Esprimo una grande
contrarietà per quanto invece riguarda la tendenza al lavoro a
tempo determinato o quant'altro; è un sistema che forse può
permettere di dire che la disoccupazione diminuisce, ma toglie
tanta dignità a chi ne deve fare ricorso: nessuna possibilità di
programmazione certa del futuro, unica possibilità per il credito è
il ricorso alle finanziarie per mutui, quindi facendosi strozzare.
È evidente che la corsa al lavoro pubblico è sempre più crescente.
Per quanto riguarda l'impiego pubblico, mi piacerebbe si avviasse
uno studio sul carico di lavoro, sulle reali esigenze
dell'Amministrazione pubblica regionale in previsione dell'avvio
della Chambre de commerce e del decentramento delle competenze agli
enti locali.
Nella qualità della vita, al centro, oltre alla considerazione
della centralità dell'uomo, vi è l'abitazione. È forse di buon
auspicio il logo sulla copertina del bilancio. Quanto riferito in
commissione dall'Assessore Cerise dei suoi primi passi in questo
delicato settore sembra veramente sia la via giusta. Riporto in
sintesi l'interpretazione che ho ritenuto da quanto detto
dall'Assessore e che appunto mi convince: "La disponibilità di
un'abitazione decorosa e in grado di rispondere alle esigenze eque
di una famiglia costituisce il soddisfacimento di un bisogno
primario della società; l'esistenza di cittadini, che, per svariate
ragioni, vivono nell'inquietudine di non disporre di un'abitazione
stride con il progresso raggiunto in altri settori e con gli
investimenti che si realizzano in altri comparti, meno importanti
per la popolazione e i singoli cittadini. Da qui la necessità di
avviare e consolidare una politica per l'edilizia residenziale
pubblica che, oltre a mettere a disposizione le risorse necessarie
per soddisfare il quadro dei bisogni, sia fondata su una larga
partecipazione che veda attivi gli enti locali. Questi devono
essere coinvolti in tutte le fasi nelle quali si articola l'azione
politica e amministrativa: l'informazione ai cittadini, la
pianificazione e la programmazione degli interventi,
l'individuazione e la partecipazione nella messa a disposizione
delle risorse. In questo modo è anche possibile fluidificare la
realizzazione di interventi in modo diffuso nel territorio,
diminuendo la pressione di richieste abitative sulle aree di
fondovalle. Si rende così più agevole il perseguimento di alcune
scelte importanti, come quelle di attuare interventi volti alla
realizzazione di unità abitative nell'ambito della politica di
edilizia residenziale pubblica, recuperando nuclei esistenti,
nonché di agevolare la presenza demografica su tutto il territorio
ed eventualmente nella logica di comprensorio agevolare la
residenza nei comuni montani".
Concludo con una perplessità che mi fa ripetere: la Giunta deve
avere grandi obiettivi per affermare una politica attenta ai
bisogni dei cittadini, ma soprattutto alla qualità della vita,
allontanando l'attenzione dalle grandi opere che possono portare ad
una visibilità immediata ma, oltre a comportare costi esosi per
progetti e costruzione, possono in futuro essere semplicemente dei
costi senza produrre grandi benefici. Tra queste opere intravedo la
strada del Mont Avic. Non ho alcuna intenzione di mettere in
discussione una viabilità garantita e sicura per la zona di
Chevrère, ma una riflessione: non si può garantire l'obiettivo di
fruibilità del parco perseguendo altre scelte meno devastanti e
costose per l'Amministrazione?
Presidente - La parola al Consigliere Salzone.
Salzone (SA) - Il primo bilancio di questa legislatura
caratterizzata dalla maggioranza assoluta conseguita "dall'Union
Valdôtaine" in occasione delle elezioni dello scorso mese di giugno
è per noi sostanzialmente deludente. Ci saremmo infatti aspettati
un documento propositivo di nuovi indirizzi, di nuove qualificanti
proposte, di idee brillanti da parte del riqualificato super
Assessorato delle finanze. Non possiamo nascondere la nostra
delusione perché il documento contabile che ci è stato presentato
non è altro che una scadente fotocopia di quello degli anni
precedenti. Questo bilancio avrebbe dovuto cogliere il momento
propizio per ipotizzare la sua costruzione in base ad una nuova
metodologia finalizzata a considerare unicamente gli obiettivi
effettivamente perseguibili; al contrario il documento si è
ulteriormente appiattito anche e soprattutto a causa della mancanza
di spazi di manovra. La manovra di politica economica propria della
legge finanziaria non permette di capire quali obiettivi la Giunta
vuole perseguire se non quella di riproporre un metodo di gestione
della spesa certamente irriverente della funzione legislativa del
Consiglio e, soprattutto, esente da qualsiasi progettualità. La
legge finanziaria non ipotizza infatti linee di intervento
modificative di precedenti attività: l'unica progettualità appare
quella di delegare alla Giunta regionale tutti i metodi di
ripartizione delle spese senza peraltro ipotizzare limiti alla
delega. Come dicevo ieri, la Giunta prima di tutto e di tutti! La
maggioranza di Governo ha i numeri per poterlo fare, ma è corretto
ricordare le debolezze di questo sistema ed i difetti di una
struttura difficilmente controllabile, aspetti che possono
mortificare definitivamente la credibilità di questa
Amministrazione.
Cercherò adesso di affrontare in modo un po' più dettagliato
alcuni aspetti che caratterizzano la situazione economica e
finanziaria.
Analizzando le componenti attive, la previsione dei crediti -
residui attivi - è considerevolmente aumentata rispetto al
precedente anno 2003, in relazione ad un peggioramento dei tempi
concernenti la gestione del bilancio di cassa che ha, tra l'altro,
determinato un aumento dei fondi depositati sul conto corrente
presso la Tesoreria centrale dello Stato. La riscossione della
quota regionale dei tributi erariali evidenzia un saldo di oltre
534 milioni di euro, che penalizza in termini economici la gestione
della tesoreria. Il riscontro pone in evidenza la necessità di
ricercare un sistema di gestione dei flussi di cassa più armonico
in funzione di una tecnica economicamente più corretta. Una
migliore gestione in termini economici delle risorse di cassa
infatti richiederebbe di anticipare l'utilizzo dei fondi depositati
a tasso zero presso la Tesoreria dello Stato e posticipare quelli
derivanti dall'assunzione di prestiti. Negli anni passati,
purtroppo, si è fatto il contrario: si è anticipata la riscossione
dei prestiti obbligazionari autorizzati in sede di bilancio,
realizzando così consistenti disponibilità di cassa presso il
Tesoriere regionale che inibisce il trasferimento dei fondi statali
del riparto fiscale e da ciò il loro deposito sul conto corrente
acceso presso la Tesoreria centrale dello Stato. Per quanto
riguarda le entrate dell'esercizio, la relazione al bilancio
evidenzia, a pagina 8, che la previsione delle entrate per il 2004
mostra un incremento di circa il 5% rispetto alle previsioni
formulate per il 2003 attribuibile all'aumento dell'indebitamento
previsto.
È il caso di manifestare preoccupazione per questo dato che
dimostra come l'unica possibilità di espansione delle risorse sia
ormai quella di ricorrere all'indebitamento. Non è una novità
perché negli ultimi 3 anni i bilanci della Regione sono stati
caratterizzati da un pesante ricorso al debito; il fatto è
accettabile quando il debito è servito per acquisire le centrali
dell'ENEL o per fronteggiare i danni dell'alluvione; non è invece
accettabile l'accensione dei prestiti per 160 milioni di euro per
spese di investimento senza alcuna qualificante azione di ritorno.
Costi e benefici dell'operazione non presentano alcun saldo attivo
per l'economia regionale perché si tratta di attività di tipo
ordinario, seppure nel campo delle spese di investimento. Il
ricorso all'indebitamento è presente per tutto l'arco del triennio
considerato dal bilancio e deve destare preoccupazioni in funzione
di un costante aumento delle spese: ne consegue una desolante
rigidità della manovra finanziaria destinata a peggiorare nel
tempo. Tutto ciò dimostra che l'economia regionale è a rischio. Il
crollo delle entrate della Casa da gioco di Saint-Vincent è
parzialmente compensato dall'aumento di compartecipazioni ai
tributi erariali e dall'incremento dei nuovi tributi provinciali e
regionali. L'aumento della fiscalità non è certo un buon segno per
lo sviluppo dell'economia valdostana: in queste situazioni si
dovrebbe al contrario prevedere una riduzione del carico fiscale.
Riteniamo di dovervi sollecitare l'adozione di una politica di
spesa più selettiva.
Veniamo all'indebitamento. La relazione al disegno di legge n. 8
del 10 novembre 2003, presenta la dimostrazione delle entrate
derivanti da prestiti e mutui ove si legge:
"Al fine di
consentire il pareggio del bilancio, è stato previsto il ricorso
all'indebitamento per la copertura di spese di investimento per
euro 160.000.000 per ciascuno degli anni 2004, 2005 e 2006"
,
purtroppo i prestiti da contrarre nel 2004 risultano ancora
maggiori in quanto sono previsti in euro 197.165.000.
L'indebitamento complessivo previsto nel triennio ammonta perciò a
euro 517.165.000 e deve generare forti preoccupazioni in relazione
alla residua capacità di indebitamento. Nello schemino che lei ci
ha fatto a pagina 15 alla fine del triennio abbiamo 110 milioni di
euro, come ultima possibilità. Il costante ricorso
all'indebitamento per realizzare il pareggio di bilancio dimostra
che le entrate ordinarie spettanti alla Regione non sono più
sufficienti a coprire il crescente e disordinato flusso delle
spese. Come dicevamo, è giunto il momento di fare un passo indietro
rispetto all'ossessiva onnipresenza della Regione da qualsiasi
ambito di attività di questa piccola comunità. In proposito
vogliamo far rilevare quanto ha anche ricordato l'Associazione
valdostana industriali in un documento contenente alcune
osservazioni al bilancio della Regione per il triennio 2004/2006:
"È quindi necessario fin da ora pensare ad una diversa politica
di programmazione, in modo da articolare la manovra finanziaria
prevedendo interventi che abbiano una ricaduta positiva nel medio
termine"
. Alla luce della limitata residua capacità di
indebitamento, vogliamo manifestare forte preoccupazione sulla
possibilità di realizzare importanti scelte di spesa, quali ad
esempio quelle dirette al rilancio di questo benedetto Casinò.
Per quanto riguarda le componenti passive, l'ammontare degli
impegni di spesa derivanti da esercizi precedenti ha assunto
dimensioni veramente preoccupanti. La stessa relazione al bilancio
indica un aumento dei residui passivi del 3,34% rispetto
all'esercizio precedente; l'ammontare presunto di queste partite
passive ha raggiunto in valori assoluti la somma di quasi un
miliardo di euro, pari a circa il doppio della somma che la Giunta
ha destinato alle spese di investimento. Sono certamente necessarie
nuove regole atte a migliorare la capacità di spesa nella
consapevolezza che la struttura regionale, forse in conseguenza dei
tempi di esecuzione delle spese e/o delle procedure in atto, non è
in grado di sostenere un ritmo migliore. Un esempio: nell'anno 2002
la Regione ha acceso un prestito obbligazionario di 130 milioni di
euro per i danni dell'alluvione dell'ottobre 2000; successivamente,
nell'anno 2003, la Regione ha acceso e contratto un altro prestito
obbligazionario di 130.000.000 di euro destinato a spese di
investimento. Nella relazione al bilancio per l'anno 2004, la
Giunta giustifica l'aumento dei residui passivi
"allo stato dei
lavori di ricostruzione a seguito dell'alluvione del 2000"
. In
altre parole, è evidente che la Regione non è ancora riuscita a
portare a termine i lavori dell'alluvione, ma ha chiesto, per il
bilancio del 2004, l'autorizzazione per la contrazione di altri
prestiti per 160 milioni di euro. Il meccanismo, a lungo andare, si
è inceppato: la Giunta corre troppo, rispetto all'effettiva
capacità di intervento della struttura, nell'intenzione di
sostenere in qualche modo l'economia regionale con massicci apporti
finanziari nelle opere pubbliche.
Le spese. La relazione della Giunta evidenzia un rapporto più o
meno costante tra le spese correnti e quelle di investimento pari
al 67,5% per le prime e il 32,5 per le seconde. Il dato in sé non
sarebbe negativo se la totalità delle spese fosse sostenuta da
fondi propri, al contrario è finanziata con il ricorso
all'indebitamento. È ovvio che l'ammortamento dei debiti così
contratti mortificherà ulteriormente la disponibilità di bilancio
per le spese di investimento rendendo sterile l'azione della
Regione. Non vorremmo raggiungere l'assurdo che, per pagare i
mutui, dovremmo contrarre altri debiti: questo sarebbe l'inizio di
una bancarotta! Queste, Assessore, sono le nostre preoccupazioni; a
lei le riflessioni.
Mi consenta di terminare con un'altra parte un po' meno tecnica.
Signor Presidente, Assessore Marguerettaz, abbiamo sempre pensato
che quest'appuntamento è uno dei momenti più importanti, forse il
momento più importante della vita politica della nostra comunità. È
il momento più "alto" sotto il profilo politico-amministrativo
naturalmente, anche perché nel bene e/o nel male si tracciano le
linee e gli indirizzi del futuro economico della nostra Regione. È
anche il momento in cui una classe politica si misura, mostra la
propria solidità, la propria tempra, assume le decisioni più
importanti, dichiara in modo preciso il percorso, evidenzia le
difficoltà contingenti siano esse interne che esterne; diffonde, se
possibile, fiducia e tranquillità ai propri cittadini. L'Esecutivo
ha il ruolo di responsabilità amministrativa e deve governare le
istanze che l'Assemblea con un dibattito costante e democratico
delinea, sempre naturalmente, nel rispetto degli equilibri tra
maggioranza ed opposizione. Questo è quello che avviene solitamente
nelle società moderne e avanzate, nel rispetto delle regole
insomma; affermare oggi che tutto ciò sia avvenuto, secondo le
nostre aspettative, a noi pare difficile. Siamo sostanzialmente
delusi per il documento programmatico e delusi nel metodo; a
proposito di questo, il Consigliere Fiou ha spiegato molto meglio
di me la questione del metodo. Signor Presidente, non abbiamo mai
messo in dubbio - e non la mettiamo neanche ora - la sua onestà
intellettuale e, quando abbiamo ascoltato con molto interesse la
sua relazione programmatica di legislatura, tutta improntata a
mettere in risalto il nuovo ruolo che avrebbe dovuto avere
l'Assemblea consiliare, abbiamo veramente creduto che qualcosa
potesse cambiare, ma così non è stato, anzi, con la presentazione
della finanziaria, avete dimostrato il contrario. Ne prendiamo atto
con rammarico naturalmente e constatiamo che anche lei molto
probabilmente è rimasto prigioniero della sua stessa
"macchina".
In questo primo stralcio di legislatura abbiamo cercato
semplicemente di capire, abbiamo cercato di stare attenti ad alcune
delle problematiche che abbiamo fin dall'inizio enunciato come il
tema sulla qualità della vita, il diritto al lavoro, il diritto
alla casa, la povertà, la famiglia. In qualche maniera vi abbiamo
studiato; siamo intervenuti con interrogazioni, con interpellanze,
con iniziative per così dire "leggere" con toni non aggressivi,
abbiamo cercato insomma di comprendere se riuscivamo ad essere
utili e collaborativi con le nostre iniziative. Volevamo e vogliamo
essere propositivi, naturalmente nell'interesse dei cittadini che
qui rappresentiamo. Noi, Signor Presidente, - lo ricordo -
rappresentiamo il 20% di questa comunità, quindi ci sentiamo
particolarmente responsabili del nostro mandato e glielo assicuro
vogliamo fare il nostro dovere fino in fondo. Che non abbiate
bisogno di nessuno lo dicono i numeri e lo abbiamo capito cammin
facendo, il discorso è che vi è modo e modo di avere rapporti con
l'opposizione, soprattutto con chi già in passato ha condiviso
scelte, strategie e momenti molto difficili per la nostra comunità,
come l'alluvione o la tragedia del Monte Bianco. Ne prendiamo
semplicemente atto, così come prendiamo atto anche di alcuni
atteggiamenti esterni non troppo eleganti presi nei nostri
confronti e soprattutto nei confronti di organismi del nostro
movimento (vedi fischi al Congresso "dell'Union Valdôtaine").
Per ultimo, e non per questo meno importante, prendiamo atto che
i rapporti con il Capogruppo Borre sono perlomeno freddi -
naturalmente sotto il profilo politico -, non vi è alcuna ricerca
del dialogo, anzi! Come dimostrano le ultime vicende in sede di
Capigruppo, nell'ambito della discussione della distribuzione degli
uffici, non si è voluto un serio confronto e l'atteggiamento è
stato solo ed esclusivamente dettato dall'arroganza dei numeri;
così come il perentorio invito a fare opposizione. Cosa significa?
Noi vogliamo fare un'opposizione costruttiva, non fine a sé stessa!
Certo, questi non sono che piccoli e all'apparenza insignificanti
episodi, probabilmente dettati dal momento contingente. Se poi, il
nostro atteggiamento di collaborare sui temi concreti viene
interpretato come una ricerca spasmodica ad entrare in maggioranza,
allora la rassicuro subito, Consigliere Borre, non vi sono le
condizioni per voi come per noi. Siamo sufficientemente consci che
il nostro posto è dall'altra parte della barricata, nella
consapevolezza di avere un compito comunque non secondario da
svolgere nell'interesse della nostra comunità.
Termino, Signor Presidente, non prima di essermi tolto un "rospo
in gola" che ho da parecchio tempo e che si ricollega al malumore
che ho poc'anzi evidenziato. Tutto inizia nell'ormai famoso
dicembre 2002, quando, in balia delle note vicende giudiziarie, la
"Stella Alpina" avrebbe abbandonato la barca che "faceva acqua da
tutte le parti". Bene, credo che la storia di quel periodo debba
ancora essere scritta, perché, come molti di voi sanno, la "Stella
Alpina" fu indotta a fare quel passo sostanzialmente per due
motivi: da una parte, la mancanza di solidarietà all'Assessore
Lavoyer, diventato unico capro espiatorio; dall'altra, la presenza
di "sirene" interne al vostro movimento che ci hanno in qualche
maniera deviato. Rigettiamo quindi l'accusa di aver abbandonato la
barca; al contrario, comincio a credere che, in nome di chissà
quali convenienze, siamo stati scaricati su una zattera alla
deriva, che però, ritrovata la bussola, ora si dirige con
convinzione e senza rancori verso il porto della condivisione e
della difesa dei valori della nostra: "Vallée d'Aoste avant
tout".
Presidente - La parola al Consigliere Curtaz.
Curtaz (Arc-VA) - Mi accingo con molta umiltà a questo breve
intervento, perché oggi ho sentito con piacere da parte dei
colleghi che sono intervenuti degli interventi non rituali, di buon
livello, ben preparati, quindi, nel fare alcune osservazioni a
braccio, mi compiaccio che la discussione sia avvenuta in questo
modo.
Voglio partire un attimo dalla relazione. Non voglio fare
dell'ironia, anche perché altri l'hanno già fatta, quindi sarei
solo ripetitivo, ma credo che l'Assessore, con tutto il rispetto,
abbia fatto più una relazione da commercialista che da Assessore,
perché credo che la sua relazione abbia una pecca fondamentale:
quella della superficialità politica. È una relazione che viene
allegata ad un bilancio contabile, ma che dovrebbe essere
l'espressione di un orientamento, di una programmazione politica,
quindi avrebbe dovuto essere accompagnata da indicazioni sulle
linee strategiche, perché non posso credere che queste indicazioni
strategiche manchino completamente, sarebbe grave se fosse così! Se
vi sono, trattandosi di un consesso politico, sarebbe stato più
corretto che fossero esplicitate, anche perché qui vorremmo ogni
tanto parlare anche di politica e non solo fare della
ragioneria.
Questa prima discussione sul bilancio presentato dalla nuova
Giunta è stata secondo noi tutta improntata alla superficialità nel
metodo. Non voglio sparare sulla Croce Rossa, lo hanno già fatto
altri, quindi lasciamo perdere. Superficialità anche sotto il
profilo tecnico-burocratico, faccio un esempio - e non è merito mio
averlo scoperto, ma della collega Squarzino -: nelle tabelle dove
si indicano i capitoli succede non di rado di imbattersi in errori
clamorosi, nei capitoli 61312 e 61313, che si occupano dei servizi
sociali, vi è un riferimento ai finanziamenti e una serie di leggi
piuttosto lunga, una buona parte delle quali sono abrogate; quanto
meno i programmi dei computer dovrebbero essere aggiornati!
Vi è stata una superficialità nell'esporre la relazione. Questa
mattina, nel sentirla, Assessore, ho avuto nostalgia delle
relazioni dell'Assessore Agnesod, ma non era una nostalgia di
carattere personale - perché l'Assessore Agnesod era una persona
bonaria, che esprimeva simpatia, ricambiata da tutti noi e che
viveva questo momento con particolare tensione, cercava di dare il
suo meglio, e lo dava -, ma perché, se andiamo a vedere anche solo
la relazione dell'anno scorso, troviamo un signor documento pieno
di grafici, di osservazioni, di contenuti. Era appunto una
relazione da politico e non da commercialista. Questa
superficialità, come già ha osservato il collega Riccarand, è
particolarmente fastidiosa quando non permette all'interlocutore,
al consigliere che non sia uno specialista di capire le poste di
bilancio, perché questo è importante. Lo so che, se l'Assessore mi
dice che è regolare che non sia stata evidenziata la voce in
entrata della quota sostitutiva dell'IVA da importazione, dal punto
di vista del commercialista, è tutto a posto; ma non così dal punto
di vista del politico, se si omette di indicare - e guardate che
non c'è un solo rigo da nessuna parte - a quanto ammonta la quota
sostitutiva dell'IVA da importazione! È un punto che noi
richiamiamo spesso - l'Assessore se lo farà raccontare da chi lo ha
preceduto in quest'aula - perché è un punto centrale della finanza,
dell'economia, della politica di questa Regione, perché otteniamo
una posta di bilancio assai consistente in riferimento alla quale
non abbiamo nessun merito! È forse per questo che viene occultata?
In psicologia si chiama rimozione. Oppure, è una sorta di omertà
ideologica? Perché dico questo? Perché viviamo in una Regione che,
grazie ad una campagna mediatica finalizzata - qui siete stati
bravissimi -, è riuscita a far credere ai cittadini valdostani che
noi ci manteniamo con i 9/10; che è una barzelletta! I 9/10 fanno
circa 1/3 delle entrate regionali, gli altri 2/3 derivano da
tutt'altre entrate. I Valdostani sono convinti che si mantengono da
soli e invece siamo mantenuti dai contribuenti della Lombardia,
dell'Emilia Romagna, del Veneto; è questa la realtà!
Non bisogna vergognarsi di dire questo e ripeto una cosa che ho
già detto: l'anno scorso o due anni fa, intervistato sui privilegi
fiscali, il riconfermato Presidente della Provincia di Bolzano, di
fronte all'intervistatore che gli ha posto la domanda:
"Siete
dei privilegiati dal punto di vista fiscale?"
- e loro lo sono
meno di noi -, ha risposto: "
Sì"
e ha motivato il perché. Mi
sono chiesto quale sarebbe stata la risposta a una domanda di
questo genere fatta ad un qualsiasi politico con responsabilità di
governo in Valle d'Aosta. "No, non siamo privilegiati, abbiamo dei
diritti stabiliti da leggi, da qui, da su, da
giù…". Secondo me, vi è una colpa in
questo modo di procedere, perché si occulta la verità; invece
crediamo che i cittadini abbiano diritto di sapere la verità: che
questa Regione, per ragioni storiche, politiche - o per fortuna,
non lo so -, ha delle entrate che sono assai superiori ai suoi
meriti, un po' per via del Casinò - e questo potrebbe essere un
nostro merito -, ma soprattutto per via delle quote sostitutive
dell'IVA da importazione. Se non vi fosse questa voce, qui non si
farebbe alcun bilancio. La Regione Valle d'Aosta, oggi come oggi,
non esisterebbe più, non pagheremmo neanche più i dipendenti
regionali, e perché lo vedremo. Bisogna che queste cose vengano
dette, magari anche nelle conferenze stampa, magari scritte sulle
relazioni, in modo che ciascuno possa farsi la propria idea; non si
può occultare così una realtà! Non mi si racconti la
giustificazione "trita e ritrita": "ma noi abbiamo più competenze
degli altri"; ma piantiamola lì con questo luogo comune! Chi ci
crede a questa cosa? È vero che abbiamo più competenze ma cosa
c'entra, non vi è alcun rapporto diretto con il nostro privilegio
fiscale, è una questione aritmetica. Se fossimo indipendenti, per
ipotesi, più dei 10/10 delle imposte non potremmo avere; cosa
faremmo con i 10/10? Non avremmo tutte le competenze e altre ancora
che oggi ha lo Stato? Le competenze non sono la ragione per
giustificare i privilegi. Non dico che non sia vero, ma non è un
dato essenziale, il privilegio rimane ed è significativo; quindi
facciamo "un'operazione di verità" su tali cose.
Eppure, lo hanno sottolineato in molti - in maniera
particolarmente efficace il mio collega Riccarand -, nonostante
questo fiume di denaro che arriva per vie ordinarie nelle casse
regionali, la Regione deve fare dei mutui per riuscire a pareggiare
un bilancio. Perché succede? Io faccio un'ipotesi, l'ho già fatta
qualche anno fa, adesso vedo che si sta verificando quello che
avevo ipotizzato qualche anno fa. Se di questo fiume di denaro
spendiamo 2/3 per le spese correnti e un'altra valanga di miliardi
in finanziamento di piccole leggi di spesa, perché fino a qualche
anno fa qui si facevano 8-10 leggi di spesa all'anno,
… ad un certo punto il bilancio è tutto
"vincolato", tanto che, se non si facessero i mutui, non si
potrebbe più neppure ipotizzare di fare un'opera tutto sommato
ordinaria, com'è quella di un rifacimento di una funivia, perché
stiamo parlando del fiore all'occhiello triennale di questo
bilancio: un rifacimento di una funivia! Ma ci rendiamo conto con
le risorse che abbiamo? Questo è il fiore all'occhiello e dobbiamo
indebitarci per farlo, altrimenti non riusciremmo a farlo! Andando
avanti con questo "trend" di spesa corrente che aumenta e di leggi
di spesa e di finanziarie che crescono, il bilancio non lo faremo
più noi, non lo dovrà più proporre la Giunta, lo farà un computer,
perché basterà schiacciare il dito su un tasto e apparirà il
bilancio già fatto. Qui siamo ad una rigidità spaventosa, non vi è
più spazio per gli investimenti, se non fate i mutui, non riuscite
più a investire niente! Lo capisco, non è colpa dell'Assessore che
è appena arrivato, però ci immaginavamo un'inversione di tendenza,
perché, diversamente, questa situazione diventerà via via
ingovernabile. Non so quando scatterà il "momento X", ma sta già
scattando nelle comunità montane, rischia di scattare nei comuni. I
comuni hanno un personale che è esagerato rispetto alle funzioni.
Capiamo anche noi che un contenimento degli organici non sarebbe
un'operazione indolore, perché il denaro che viene speso nel
pubblico impiego dà occupazione, permette una certa tranquillità di
carattere sociale a molte persone e alla Valle d'Aosta nel suo
complesso.
Quello della rigidità però è un tema che dobbiamo porci. Non è
una rigidità che ci deriva da una congiuntura sfavorevole, ma è una
rigidità in cui ci siamo infilati dentro, continuando ad aumentare
gli organici e a fare leggine di spesa. Non sono sorpreso quindi
che poi succeda quanto succede in riferimento al tipo di bilancio
che viene proposto. Il Consigliere Salzone ha detto:
"un
bilancio fotocopia"
; il Consigliere Fiou, con una denominazione
più sottile, ha detto a scorrimento:
"è così il bilancio perché
non si può più fare diversamente, se non
c'è…"
- ed è questa la sfida che
siete chiamati ad affrontare - "…
un'inversione di tendenza"
. Voi siete chiamati in questa
legislatura ad un compito alto e difficile nel cercare una linea di
inversione di tendenza. Credo che dovete ripensare a tutto, settore
per settore, dovete ripensare alla macchina burocratica,
all'amministrazione, dovete ripensare alla spesa, altrimenti la
Regione diventa un elefante che mangia sé stesso, che vive solo più
per mantenersi.
Non ritengo di dover entrare nel merito di spese su capitoli
particolari, lo hanno già fatto altri meglio di me e poi le
questioni sono quelle che dibattiamo sovente attraverso le nostre
iniziative ispettive in quest'aula: sono quelle del Casinò; quelle
importanti dell'aeroporto - e anch'io inviterei tutti sui problemi
dell'aeroporto ad una serena riflessione, a non fare passi
azzardati perché l'aeroporto rischia di essere una voragine di
denaro pubblico, per dare un servizio che è tutto da dimostrare -;
della ferrovia; non posso che fare mie le osservazioni che ha fatto
brillantemente il Consigliere Nicco - peraltro lo ammiro -, il
quale un po' come me non si è ancora stancato di dire da sei anni
le stesse cose e di fare le stesse intelligenti osservazioni, senza
essere ascoltato. Anche se poi ho vissuto come un dato positivo il
fatto che vi sia stato - e non lo voglio assolutamente
strumentalizzare - un dibattito aperto da parte di molti colleghi
che hanno fatto delle osservazioni critiche, anche da parte di
alcuni Consiglieri "dell'Union Valdôtaine".
Dopo queste osservazioni di carattere generale, che non hanno
certo il pregio della sistematicità, chiudo anch'io sottolineando
che, se è vero che questo era il primo bilancio di legislatura, è
un bilancio deludente; forse questo è un termine inadeguato perché
ci si aspettava una maggiore consapevolezza della criticità che si
avvicina e invece mi pare che questa consapevolezza non ci sia, non
sia neanche sfiorata. Ci immaginavamo che il primo bilancio fosse
in linea con il programma di maggioranza, invece abbiamo visto che
sono finanziate cospicuamente delle opere di cui non si fa cenno
nel programma di governo, altre questioni, che invece erano
sottolineate nel programma di governo, vengono assolutamente
trascurate; evidenziamo questa contraddizione. Vi diamo quindi
questo stimolo: di cercare di ripensare veramente alla macchina
amministrativa e di immaginare un futuro della Valle d'Aosta che
sia un futuro in cui ci siano ancora delle spese di investimento e
non solo più delle spese vincolate. Per ora direi che una montagna
di soldi ha partorito solo qualche "topolino" di idee.
Presidente - La parola al Consigliere Sandri.
Sandri (GV-DS-PSE) - Care colleghe e cari colleghi, questa
maggioranza ha iniziato il suo lavoro presentando un programma che
nelle sue prime righe ha un fortissimo richiamo internazionale ed
europeo. Questo è un segno di qual è il nostro dovere, di come noi
sentiamo che debba essere il nostro impegno e il nostro senso di
responsabilità nei confronti della nostra popolazione e della Valle
d'Aosta, cioè quello di saper guardare oltre i confini della nostra
Valle, oltre le nostre montagne, guardare in un mondo ormai
globalizzato, ci importa ormai tutto il pianeta, perché tutto il
pianeta può avere influsso su di noi; ma anche di saper guardare
nel futuro, di capire quali saranno le sfide che ci troveremo ad
affrontare, capire, insomma, con responsabilità e saggezza dove la
nostra Regione si troverà a combattere la sua battaglia per la
propria sicurezza e per la propria serenità.
Oggi possiamo dire con serenità che la nostra Regione da molto
tempo vive una situazione positiva; vogliamo mantenerla ed è per
questo che, innanzitutto affrontando questo appuntamento importante
del bilancio, dobbiamo guardare un po' più in là, non fermarci
troppo, come si sta facendo in troppi interventi, su questo o quel
punto di una serie di numeri di un bilancio, ma guardare
all'orizzonte politico. La globalizzazione è una realtà di cui
dobbiamo prendere atto, ma di cui dobbiamo vedere anche i grandi
pericoli. Da una ventina d'anni si è affermato un modello che
possiamo chiamare di tipo neo-liberista; grazie alla finanza, alle
privatizzazioni, alle liberalizzazioni, ci era stato promesso che
saremmo diventati tutti più liberi, che, con la fine della
contrapposizione dei blocchi, vi sarebbe stata la pace universale.
Sappiamo tutti che non è andata così, sappiamo che la fine dei
blocchi ha portato ad un monolateralismo pericoloso, che ha portato
ad interventi quanto meno discutibili sul principio della guerra
preventiva; abbiamo visto che crisi importanti come quelle del
Medio Oriente non sono state risolte; abbiamo visto che le
disparità fra il primo e il terzo mondo si sono acuite e questo ha
portato un profondo senso di insicurezza in tutto il pianeta. Anche
a livello economico, la finanza, la privatizzazione e la
liberalizzazione, in luogo di essere fonte di felicità per le
persone, hanno portato a dei grossi problemi. Pensiamo ad esempio
alla liberalizzazione dei cieli: non solo non ha portato questi
benefici che si poteva pensare, ma molte grosse società sono
scomparse e vi è una crisi permanente del settore. Pensiamo alla
privatizzazione delle ferrovie in Gran Bretagna, che non solo ha
portato dei morti e dei disastri, ma ha portato al ritorno, alla
nazionalizzazione del sistema strutturale, cioè della gestione dei
binari delle stazioni, proprio perché la privatizzazione aveva
clamorosamente aumentato i livelli di insicurezza di queste
strutture. L'esplosione della finanza, con la borsa e le altre
invenzioni di questi anni - i tipi di obbligazioni, "warrant",
eccetera - non solo ha rovinato milioni di famiglie nei paesi
poveri, grazie alle speculazioni sulle monete o ai tassi sempre
crescenti del debito internazionale, ma ha anche portato alla
rovina milioni di famiglie nei paesi ricchi, che sono stati
investiti da questa droga dell'arricchimento e poi ne hanno pagato
le spese con il crollo della nuova economia. Ora, questo quadro
generale perché è importante? Perché dobbiamo capire che questi
modelli neo-liberisti, la dottrina tatcheriana e quella reaganiana,
sono arrivati al capolinea e che, se è vero che noi in Italia
finora siamo stati relativamente risparmiati, siamo sempre a
rischio che, di fronte alle difficoltà di alcune strutture, venga
la tentazione della privatizzazione. Dobbiamo invece capire che
proprio questo tipo di neo-liberismo non porta da nessuna parte. Ci
si potrebbe infatti chiedere se queste dottrine non siano state
funzionanti perché non si è arrivati fino in fondo alle loro
conseguenze, ma in effetti rimaneva soltanto la privatizzazione
delle carceri o degli ospedali e credo che nessuno di noi pensi che
questa sia una cosa importante.
In Valle d'Aosta stiamo cercando di realizzare un progetto
diverso, di trovare un equilibrio fra i diritti degli imprenditori
e quelli dei lavoratori, fra la
liberalizzazione… affinché vi sia una
spinta all'efficienza e la solidarietà che è necessaria per
mantenere una società unita, fra diritti del mercato che è comunque
regolatore in alcune situazioni fra i produttori e la necessità che
vi siano dei beni pubblici intoccabili a difesa di un sistema e di
una solidarietà. Pensiamo che la Valle d'Aosta abbia vinto questa
scommessa, abbia trovato in molti settori un compromesso e un
equilibrio positivo. Abbiamo una tradizione ormai consolidata di
governo dei processi produttivi e sociali, con uno stile di lavoro
che è invidiabile. È per questo che questo bilancio è positivo,
perché questo bilancio esprime esattamente la capacità di questa
Regione di bene governarsi da tanto tempo ed è bene che sia uguale
a quello dello scorso anno e dell'anno prima, perché significa che
si continua in una via che non è il neo-liberismo, che non è lo
statalismo, ma è una via autonoma, seria, meditata e a misura della
nostra Regione.
Certo, vi sono delle sfide davanti a noi; non è solo la sfida di
riuscire a mantenere questa strada, ma anche la sfida di riuscire
ad affrontare le nuove scommesse che ci troveremo di fronte. Ne
voglio citare una per tutte, quella dell'Europa. Oggi l'Europa sta
iniziando a fare un grande passo in avanti: l'Europa a 25, l'Europa
della nuova Costituzione, l'Europa in cui si confrontano due
convinzioni differenti: quella dell'Europa degli Stati e quella
dell'Europa come un nuovo Stato che raggruppa tutti gli altri. In
questa Europa abbiamo una sfida nei prossimi mesi che dobbiamo
affrontare e mi sembra che, con questo bilancio, ma anche già con
il fatto che abbiamo un Assessore che si dedica alle politiche
europee in modo preciso ed individuato, stiamo iniziando a fare un
cammino positivo. Noi dobbiamo esserci in Europa, credo che questa
sia la parola d'ordine che ci dobbiamo dare, dobbiamo esserci con
una presenza forte, già esiste, ma dobbiamo fare in modo che sia
rafforzata, ma soprattutto dobbiamo politicamente esserci. Lancio
un invito da quest'aula: se la legge elettorale sulle europee non
sarà cambiata per quanto riguarda la rappresentanza delle minoranze
linguistiche, credo che dobbiamo raccogliere la sfida di trovare
50.000 preferenze affinché un Valdostano, al di là di tutte le
condizioni di parte che ci possano essere, possa sedere al
Parlamento di Strasburgo e nelle commissioni di Bruxelles. È una
sfida che tutti i partiti rappresentati qui dentro devono saper
cogliere. Dobbiamo renderci conto che questa istituzione deve
trovare un corrispettivo nel Parlamento europeo. Non è facile,
50.000 preferenze su un nome è molto difficile, ma è un traguardo
che dobbiamo porci, non solo perché, al di là delle singole valenze
politiche, vi è in questo caso una valenza istituzionale che le
supera, perché in questa maniera dimostriamo di meritare che
nell'ordinamento italiano la rappresentanza al Parlamento europeo
sia su base regionale e che la Valle d'Aosta sia titolare di una
circoscrizione.
Quando dicevo prima che il bilancio della Regione Valle d'Aosta
è espressione di un modo diverso dal neo-liberismo di fare
politica, intendevo anche sottolineare come non sia solo un
bilancio in cui emergano dei dati di prodotto interno lordo; penso
sia importante che da questo bilancio, come è stato fatto nella
relazione dall'Assessore alle finanze, emergano dati fondamentali
che sono importanti per la vita di tutti noi. Il bilancio della
Regione non è solo un bilancio dei soldi che entrano e che escono,
ma è indice di come va l'occupazione e la disoccupazione, qual è la
situazione sociale, quanti ragazzi studiano e quanti invece
abbandonano la scuola, quante persone vivono in modo disagiato e
quante hanno la casa. Questi sono gli indicatori che dimostrano che
la Valle d'Aosta sta andando avanti o meno e io sottolineo con
grande soddisfazione che l'Assessore alle finanze, come primo dato
della situazione della Valle d'Aosta, ha citato il tasso di
occupazione - uno dei migliori che esistano in Europa e in leggera
crescita - e subito dopo è andato ad affrontare il tasso di
disoccupazione (3,6%), che è uno dei più bassi d'Europa; ha poi
citato giustamente le statistiche di Eurostat, che non sono basate
solo sul PIL, sull'import e sull'export, ma su tutta una serie di
indicatori sociali che dimostrano che la nostra Regione è seconda
nel panorama regionale europeo. Il nostro quindi è un bilancio
sulle cose concrete, su uno stato di qualità della vita dei
Valdostani; è un bilancio positivo, ma non questo bilancio, il
bilancio in generale e questa è solo una riaffermazione nel
2004!
Se vi è un dato che vorrei sottolineare dal punto di vista dello
stile di questo bilancio, trovo molto positivo l'aspetto
dell'articolazione del bilancio, non da oggi ovviamente. Se andate
a leggere tutte le voci, intravedete dietro le facce delle persone
che ne potranno trarre giovamento, non in senso clientelare, ma
come attenzione a tutti i minimi particolari nei minimi settori.
Ieri sera qualcuno si è incespicato su una disquisizione sui
grissini; ebbene, è la dimostrazione dell'attenzione di questa
Giunta anche all'unico imprenditore che ha quel problema, perché è
un imprenditore di cui ci importa, come ci importa di qualunque
altro lavoratore, di qualunque persona che vive in questa Regione.
Vi sono tanti di questi passaggi che sono importanti. Mi dispiace
prendere atto che nella finanziaria sono state stralciate alcune
norme per dei lavoratori precari: una novantina di persone che
passeranno il Natale un po' disagiate, ma vi erano delle ragioni
politiche nei confronti della minoranza per fare questo; ok, lo
abbiamo fatto, ma credo sia un peso che debba pesare su tutto il
Consiglio regionale, maggioranza e
minoranza…
(proteste vivacissime dei Consiglieri dei gruppi "Arcobaleno"
e "La Casa delle Libertà")
… che vi siano persone che sono
state messe in difficoltà da questa cosa.
Credo che in questo Consiglio si cerchi sempre di mantenere il
rispetto, può essere che le mie affermazioni abbiano dato fastidio
alla minoranza e siano state offensive, ma garantisco che ne ho
sentite sufficientemente di offensive per me, eppure non ho avuto
reazioni simili nei giorni scorsi, abbiamo sempre ascoltato in
silenzio e con attenzione; credo che altrettanto si possa esigere
dall'opposizione.
Vi sono tre sfide che abbiamo di fronte e che emergono con
chiarezza da questo bilancio. La prima è la sfida della
modernizzazione, che significa che la nostra Regione si deve dotare
di infrastrutture efficienti e capaci di dare un "più" alla
popolazione che vi vive e vi lavora, un "più" agli imprenditori e
agli studenti. Sono particolarmente contento che vi siano imponenti
investimenti nel campo del trasporto pubblico, in quanto quella del
trasporto pubblico è un'urgenza. Vorrei ricordare un dato banale,
anche se non compare nel bilancio… ma
compare in quello della Regione: il costo del trasporto privato
automobilistico è di 200 milioni di euro all'anno, cioè una tassa
che i Valdostani pagano per oltre 200 milioni di euro per potersi
muovere. È una tassa sommersa, ma è una tassa che ciascuno di noi
paga in termini di bollo, assicurazione, manutenzione, cambio auto
ed è una tassa che costa anche a livello umano, vi è una media di
20 morti all'anno sulle strade della Valle d'Aosta. Vi sono spazi
sempre più grandi occupati da parcheggi, che potrebbero essere
sempre più usati nelle località sciistiche per fare strutture
ricettive o ad Aosta per fare parchi pubblici. Vi è una quantità di
smog ad Aosta che già in questi giorni si è avvicinata ai livelli
di tolleranza massima ed è possibile che, nei mesi di gennaio e
febbraio, come negli anni scorsi, questi livelli siano ogni tanto
superati. Ora, l'aver voluto investire non solo l'impegno
dell'Assessore, ma anche sonanti euro nella ricostruzione della
ferrovia, significa un voler offrire ai cittadini una riduzione di
questa tassa sull'automobile: una ferrovia efficiente che consenta
di lasciare a casa l'auto e di potersi muovere a costi inferiori in
maniera dignitosa. Non è una battaglia facile, qualcuno della
minoranza dice che sono molti anni che questa cosa viene fatta,
forse ce ne vorranno altrettanti, ma mi sembra che la strada giusta
sia stata presa e penso che su questo si possano ottenere dei
grossi risultati: il primo, in particolare, è quello di agganciarci
al treno ad alta capacità Torino-Milano e quindi alla rete
europea.
La seconda sfida è quella del sapere: l'università di cui ha già
parlato il collega del mio gruppo è un settore a cui siamo
particolarmente legati, perché è sull'università che si gioca non
solo l'efficienza del nostro sistema, non solo la capacità di fare
ricerca, sviluppo, innovazione, ma anche quella di far crescere una
nuova classe dirigente, una classe dirigente che abbia le radici
fortemente nella nostra cultura e nella nostra specificità, ma che
sia capace di crescere e formarsi con una visione di tipo europeo.
Ci stiamo investendo molto tempo e molti soldi, stiamo seguendo
queste crisi di crescita che normalmente avvengono in
un'istituzione così giovane, ma riteniamo che su questo settore la
Giunta potrà dimostrare di avere grosse capacità di efficienza e di
lavoro e riuscire in poco tempo a ridare impulso a questa
istituzione e a renderla veramente all'altezza delle nostre
aspettative, perché è sul sapere che si vincerà la sfida della
globalizzazione. Il sapere è dentro ciascuno di noi, nessuno ce lo
può togliere, i soldi, gli investimenti, la macchina qualcuno ce li
può rubare, ma quello che sappiamo rimane dentro di noi e lo
possiamo trasmettere agli altri senza paura di essere derubati.
L'ultimo punto è sulla differenziazione industriale ed
economica. Credo che la Valle d'Aosta sia un esempio abbastanza
buono di come tutti i vari settori economici abbiano la loro
funzione e una loro capacità e dignità; vi è una buona agricoltura,
una buona industria, un buon turismo, un buon artigianato, una
buona edilizia, vi è un "mix" di tutte queste strutture che è
assolutamente positivo. Tutto questo è uno dei fondamentali
meccanismi di difesa rispetto alla globalizzazione, che tende
invece ad assegnare a ciascuna area una particolare funzione, con
però il grosso rischio che, se per caso quella determinata funzione
ha una crisi ciclica, quella Regione rischia, per un significativo
numero di anni, di andare in estrema crisi. Pensiamo ai distretti
dell'automobile o di altri mezzi dell'economia ciclica. L'aver
invece impostato da parecchio tempo un'economia multidisciplinare
diversificata penso che sia stata una scelta oculata e mi fa
piacere vedere negli intendimenti della Giunta regionale di questo
bilancio quello di proseguire in questo supporto e soprattutto
quello di proseguire nel miglioramento qualitativo dello sviluppo
economico.
Abbiamo sentito questo pomeriggio "l'arrampicarsi un po' sui
vetri" per cercare i difetti di questo bilancio; questo bilancio ha
l'unico difetto di rappresentare ciò che è la Valle d'Aosta, cioè
una Regione in cui si vive bene, in cui ciascuno di noi, quando si
sveglia la mattina, è contento di esserci nato, perché, se fa un
po' di paragoni, potrebbe essere nato da tante altre parti del
mondo in cui sicuramente sarebbe vissuto meno bene e con molta meno
sicurezza e serenità. Certo si può fare meglio, non metto in dubbio
che dalla minoranza non possano emergere importanti e significativi
apporti per poter fare meglio e di più. Il meglio e il di più è un
qualcosa che deve tutti stimolare per andare avanti, ma voglio
ricordare una cosa. Questo programma che abbiamo condiviso è un
programma che comincia a trovare la sua applicazione, questa Giunta
sta dimostrando nei vari settori - da quello delle finanze a quello
dell'economia, da quello della sanità a quello dell'agricoltura,
del turismo e dei lavori pubblici - di mettere in pratica questo
programma con determinazione. Non è semplice far partire una nuova
amministrazione regionale; quello che vogliamo dire a coloro che si
sono presi la responsabilità è che i gruppi della maggioranza sono
qui pronti a continuare nei prossimi mesi a dare tutto il supporto
possibile, affinché questa Giunta possa, nella primavera del 2005,
dimostrare non solo che questo bilancio era buono, ma che il
consuntivo era anche meglio del preventivo.
Presidente - La parola al Consigliere Curtaz, per fatto
personale. In cosa consiste il fatto personale? Lo deve dire
prima…
Curtaz (Arc-VA) - Consiste nel fatto che il Consigliere Sandri
ci ha attribuito delle affermazioni che non sono esatte, quindi
volevo dichiarare, a nome personale e a nome del gruppo, che il
Consigliere Sandri non può permettersi di dire che ci saranno dei
lavoratori precari che passeranno un brutto Natale, perché sono
state accolte le istanze politiche della minoranza per ritardare
l'approvazione di norme previste nella finanziaria, ciò è scorretto
e soprattutto non è vero né sotto il profilo fattuale, né dal punto
di vista giuridico.
Presidente - La parola al Consigliere Isabellon.
Isabellon (UV) - Per alcune considerazioni torno al discorso del
bilancio. Ieri, durante la discussione della finanziaria, avevo
fatto rilevare un'esigenza - che poi è stata ripetuta da altri, ma
è un discorso che avrei piacere di chiarire -: quella di un
coinvolgimento dei consiglieri nell'attività amministrativa e
consiliare. Oggi il collega Tibaldi aveva dato un'interpretazione
quasi di dissidio di queste affermazioni; per quel che mi riguarda,
non è una dissociazione, ma è una richiesta di collaborazione, che
normalmente viene fatta in tutte le sedi e anche in quest'aula
credo che non sia nulla di scandaloso sostenerlo. Con questo alcuna
"
arrière-pensée"
sui rapporti che vi possono essere di
difficoltà al di fuori del normale rapporto, dove ognuno deve fare
il suo ruolo. Le osservazioni e le suggestioni che volevo
introdurre, entrando nello specifico del bilancio, sono legate al
fatto che quest'anno anche l'Esecutivo ha dovuto lavorare per un
periodo ristretto, quindi qualche momento più di contatto ci poteva
essere e con questo non significa che…
visto che vi è un impegno per il futuro di avere un maggior
coinvolgimento nelle sedi opportune: le commissioni, i rapporti
anche istituzionali che ci possono essere, di coinvolgimento nostro
e mio personale nelle attività… perché,
se si può dare un contributo, credo che vada a beneficio di
tutti.
Due considerazioni. Sul fronte delle entrate, ritengo che la
riduzione dell'IRAP sia un'attenzione molto importante verso
comunque degli anelli deboli. Ben vengano iniziative che vanno a
ridurre la possibilità di avere una disponibilità finanziaria più
elevata ma, se sono fatte con attenzione, credo sia un fatto
meritorio, perché spesso il ricorso alle entrate "tout court" è
anche segno di poca attenzione ai soggetti su cui queste ricadono;
quindi non è da identificare in maniera generalizzata, ma è da
valutare volta per volta un minor introito come una maggiore
attenzione verso i soggetti interessati.
Una seconda considerazione si riferisce al trasferimento
finanziario agli enti locali. Già ieri, nel corso della discussione
sulla finanziaria, vi era stato un riferimento alla necessità di
andare a riconsiderare alcuni passaggi e di ridiscutere alcune
situazioni che sono emerse dall'applicazione delle leggi regionali
n. 54 e n. 48: l'una che prevede trasferimenti di competenza agli
enti locali, l'altra che prevede la ripartizione finanziaria. Come
esperienza amministrativa, provengo da un comune che, soprattutto
per quanto riguarda la legge n. 48, ha una situazione particolare e
a volte il fatto di andare a riconsiderare certe situazioni emerse
in fase applicativa potrebbe essere oggetto di riflessione
ulteriore. Per quanto riguarda la legge n. 54 sul trasferimento
delle competenze, ho partecipato al CELVA - all'epoca lavoravo
presso l'Assessorato dell'agricoltura - per discutere della bozza
iniziale di tutto il "pacco" di richieste di trasferimento di
competenze agli enti locali e vi assicuro che, a seguito di una
considerazione di approfondimenti, si è valutato che trasferire
"tout court" tutte le competenze agli enti locali è un passaggio
forte, che a volte rischiava di andare ad appiattire la necessità
dei singoli comuni su certe iniziative e su certi finanziamenti.
Infatti il caso che è venuto fuori ieri, di andare a considerare
situazioni specifiche di singoli comuni con un trasferimento nel
calderone, tutto questo diventa di difficile applicazione, perché
questo vale anche per tanti settori dell'agricoltura. Se si
pensava, ad esempio, di trasferire i finanziamenti per gli alpeggi
- gli alpeggi comunali riguardano pochi comuni della Valle d'Aosta
-, se la fetta di finanziamento necessaria veniva spalmata su tutti
i comuni della Valle d'Aosta, vi era anche un comune senza alpeggi
che avrebbe usato quella fetta di finanziamento per asfaltare un
pezzo di strada. Le cose, quindi, si fanno, poi si applicano con
criterio; poi nulla vieta che vi sia necessità di un successivo
approfondimento. Il ruolo delle comunità montane in questo settore
è ancora un discorso da chiarire, perché i trasferimenti alle
comunità montane molto spesso sono oggetto di contenzioso fra i
vari comuni e oggetto anche di situazioni difficili nella gestione
dei bilanci comunali.
Settore sviluppo economico: qui mi fa piacere che vi sia una
particolare attenzione verso un settore che conosco: il settore
della zootecnia. Le leggi regionali n. 21/2001 e n. 3/2002
prevedono interventi in questo settore, che in questo momento
incontra delle difficoltà; siamo in fase di applicazione quasi
totale di un Piano di sviluppo rurale che va dall'anno 2000 al 2006
e credo che a breve sarà necessario andare a ridiscutere il nuovo
Piano di sviluppo rurale. Piano che, come qualcuno ha richiamato
stamani, prevede delle situazioni magari anche diverse rispetto a
quando è stato discusso il Piano di sviluppo rurale precedente,
perché, ad esempio, il solo allargamento della Comunità europea ai
Paesi dell'Est può andare a disequilibrare quello che era un
equilibrio su cui ci si è basati nel vecchio Piano di sviluppo
rurale e sicuramente questo richiederà uno sforzo da parte della
nostra Regione, per mantenere certe situazioni che a volte con
fatica sono state contrattate e sono state ottenute.
Per quanto riguarda il discorso della difficoltà della
zootecnia, e so che in questo momento l'Assessore all'agricoltura
sta operando in maniera forte in questa direzione, è importante
cercare di valorizzare i prodotti e in maniera specifica cercare di
puntare sulla qualità - queste leggi prevedono dei finanziamenti ad
hoc - del bestiame anche per la produzione di carne, perché un
problema è il riciclo della carne, che non deve essere considerata,
come attualmente, un prodotto di seconda categoria. Uno sforzo poi
va fatto anche nella diversificazione degli allevamenti
nell'obiettivo di andare a riequilibrare sul territorio la presenza
delle aziende agricole. Il Consigliere Comé citava aziende da 200
capi e con pochi terreni; fortunatamente queste sono situazioni
limite.
Due parole sulle spese per investimenti. A volte si tende a
demonizzare il ricorso al credito; sono convinto che esso non sia
un qualcosa da identificare in maniera asettica, piuttosto bisogna
valutare volta per volta se l'obiettivo è un obiettivo che merita.
Nel caso specifico, quando si parla di viabilità per esempio,
avevamo fatto una risoluzione, che ricordava il Consigliere
Tibaldi, su situazioni critiche della Valtournenche e per altre
zone della Valle, dove in questo momento vi è una situazione
invivibile, caotica, per cui il fatto di fare investimenti in
questi settori è molto importante. Come ha detto l'Assessore
Cerise, il capitolo della viabilità prevede degli interventi già
previsti, degli interventi che sono già in programmazione; invece
in questo caso, come credo sia l'obiettivo, sarà necessario andare
a predisporre un piano di investimenti straordinario per queste
situazioni particolari, magari con l'accesso al credito.
Mont Avic: è un discorso che ho sempre vissuto da osservatore,
quindi qualche osservazione, magari in merito al tipo di viabilità
e di accesso al parco. Mi sento di dire - ma sono l'ultimo che
dovrebbe dire la sua, perché non ho partecipato ad esperienze
precedenti di decisioni in merito - che una riflessione, magari su
alcuni aspetti legati alla presenza di grossi pullman a Chevrère,
probabilmente andrebbe fatta, ma questo non è un discorso di
critica generalizzata, è un discorso puntuale che credo di poter
permettermi di fare.
Ben vengano gli interventi nel settore termale, perché l'accesso
al credito per questo settore è una grossa forma di investimento,
perché il Consiglio regionale precedente ha legiferato in questo
senso, ha previsto dei finanziamenti per il rilancio di questo
settore e, secondo me, è un settore che può dare solo dei grossi
risultati per due motivi: perché abbiamo comunque le nostre terme
sia di Pré-Saint-Didier che di Saint-Vincent inserite in un
contesto dove c'è già presenza turistica, la quale è anche una
presenza turistica di qualità che può andare a ricercare questo
tipo di prodotto, e perché questo investimento nel termalismo può
creare indotto nelle zone interessate e non solo. Se andiamo in
certe zone del Veneto, vediamo che vi sono zone senza alcuna
attrattiva se non le terme e che riescono ad avere dei comprensori
anche molto ampi che sono interessati dall'indotto delle terme. Se
si devono fare dei debiti per interventi in questo settore, quindi,
ben vengano. Mi risulta, fra l'altro, che ultimamente anche nel
Comune di Saint-Vincent si stiano superando alcuni ostacoli legati
all'intervento sullo stabilimento termale di quel comune, ostacoli
legati alle situazioni di proprietà e alle tipologie di intervento
previste. Pare che, con gli ultimi sviluppi, vi siano buone
prospettive affinché il tutto possa essere avviato con una
soluzione positiva. Rimane un punto ancora da attivare - lo ricordo
in questa sede perché riguarda l'Amministrazione regionale -: la
completa attivazione del trasferimento dell'Hôtel Source, che è
funzionale all'intervento sullo stabilimento termale.
Vorrei dire due parole sugli interventi a carattere specifico
sul territorio e qui credo sia importante avere un approccio sereno
al problema, nel senso che non ci devono essere quelle situazioni
che sono un po' di partito preso, così almeno mi pare, ma avere un
approccio di buon senso. Quando si fanno interventi di questo
genere, è soprattutto importante privilegiare interventi che siano
razionali; per esempio, quando abbiamo avuto l'audizione
dell'Assessore Vicquéry, l'Assessore ha ribadito l'obiettivo, già
perseguito dall'Assessore Perrin in precedenza, di dare priorità
agli interventi di riordino fondiario come interventi qualificanti
sul territorio perché vanno ad interessare tutte le esigenze del
territorio: dalla messa in sicurezza alla sistemazione dei terreni,
alla dotazione di impianti e, non ultimo, anche usare attenzione
alle comunità locali per i servizi quando si è nelle vicinanze dei
villaggi, con un miglioramento della qualità della vita di chi vi
risiede o di chi potrebbe andarvi a risiedere se le condizioni
migliorano. A me questo pare un buon obiettivo, purché si tratti di
interventi prioritari.
Anche nella forestazione a volte si tende a demonizzare le piste
forestali: le piste forestali, se fatte con criterio, raggiungono
degli obiettivi ma, come in tutte le cose, bisogna fare dei
ragionamenti mirati sulle situazioni che si analizzano e non avere
delle posizioni preconcette che sono poi di poca utilità. Le piste
forestali, che permettono di andare a ripiantumare un bosco, di
avere il bosco coltivato, di non lasciare il bosco abbandonato,
hanno una grossa ragione di essere, perché molti dissesti
idrogeologici sono legati all'abbandono del territorio e anche del
bosco. Lasciare che la natura faccia il suo corso quindi non è la
soluzione migliore, anzi a volte è la soluzione dello struzzo!
Sempre in merito agli interventi a carattere specifico, vorrei
fare una piccola riflessione sull'utilizzo delle acque, che deve
essere un utilizzo di tipo razionale. Molto spesso abbiamo la
fortuna di avere delle situazioni in cui le acque possono avere un
utilizzo plurimo; vi sono situazioni dove, con la presenza dei
canali - che i nostri avi hanno realizzato in momenti difficili in
cui si viveva solo di agricoltura -, è possibile avere la raccolta
delle acque, il loro convogliamento sul territorio; dove è
possibile utilizzare dei salti per la produzione di energia
idroelettrica e, insieme a questo, avere la possibilità di andare
ad irrigare i prati e quindi migliorare le produzioni agricole. Se
riusciamo a fare interventi che rispondono a questi requisiti,
secondo me, facciamo dei buoni investimenti, quindi mi fa piacere
che nel bilancio siano previsti degli investimenti in questo
settore.
Per quello che riguarda i consorzi di miglioramento fondiario,
la legge n. 3/2001 ha individuato in questi organismi degli attori
che già adesso esercitano un ruolo importante, ma lo faranno ancora
di più, perché l'obiettivo è quello di andare a far coincidere le
delimitazioni dei consorzi con quelle dei comuni, con una copertura
totale del territorio. Questo ha un duplice obiettivo: anzitutto
andare a semplificare la situazione esistente, con la possibilità
di fare interventi razionali, e poi mettere in contatto due
interlocutori che, quando si parlano, ottengono dei buoni
risultati: mi riferisco ai consorzi di miglioramento fondiario e le
amministrazioni comunali, che, con apposite convenzioni, riescono,
con uno scambio di servizi, a gestire quello che può essere
l'utilizzo dell'energia idroelettrica prodotta dai consorzi,
piuttosto che non realizzare acquedotti irrigui in zone che sono
miste, cioè a valenza agricola e a valenza urbana, con risparmio di
acqua potabile. Perché un'amministrazione comunale ha interesse ad
andare a promuovere questo tipo di collaborazione? Perché, fin dove
si arriva con l'acquedotto irriguo, si risparmia acqua potabile e
questo è un interesse collettivo da perseguire.
Nella speranza di avere sempre la possibilità di collaborare in
modo fattivo sia nella programmazione che nell'attuazione dei
programmi che andiamo ad approvare, a cui contribuirò con il mio
voto favorevole, chiudo il mio intervento riservandomi di
partecipare alla discussione delle singole voci, con eventuali
suggerimenti e considerazioni puntuali.
Depuis 20 heures 5 le Président Perron reprend ses fonctions
de Président de la séance.
Presidente - Credo di interpretare il sentimento del Consiglio,
proponendo una pausa dei lavori. Il Consiglio è sospeso fino alle
ore 21.
La séance est suspendue de 20 heures 17 à 21 heures
7.
Presidente - Vi ricordo che siamo sempre in discussione
generale. Proporrei, in quanto mi sembra vi sia l'accordo di tutti
i Capigruppo, dopo la chiusura della discussione generale, la
replica del relatore, se necessaria, dell'Assessore al bilancio e
del Presidente della Regione, successivamente esamineremo e
voteremo gli ordini del giorno e in seguito inizieremo l'esame
degli allegati, pagina per pagina. Concordate con questa
procedura?
Se non vi sono altri consiglieri che chiedono di intervenire,
dichiaro chiusa la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Ho ascoltato con molta attenzione i vari
interventi e ovviamente cercherò di dare una risposta a tutti,
anche perché ho assistito a tutti gli interventi, indipendentemente
da quanto affermato da qualche Consigliere, che ha visto
l'Assessore affetto da nomadismo, ma probabilmente ha trasposto una
sua pecca.
L'altro giorno - e qui devo dire la verità che sono stato
frainteso - ho detto che ero nuovo di questo contesto, non ho detto
né di essere un neofita, né di essere una persona che ha delle
difficoltà a vivere in un contesto di questo genere. Contesto che è
ricco, creativo, ma che dovrebbe essere contraddistinto da
un'onestà intellettuale di fondo; non è sufficiente dire delle cose
giuste, bisogna che queste cose giuste nel tempo siano raccordate e
non si può, a distanza di poche ore o di pochi minuti, dire il
contrario di tutto e di più, ma bisognerebbe in qualche modo dire
delle cose che da parte dell'ascoltatore nasca l'idea di un
ragionamento perché, se invece l'obiettivo è un gioco al massacro
per andare ad individuare qui e là degli errori contraddicendoci,
alla fine credo che non vi sia un contributo positivo a questo
dibattito.
Da questa giornata di lavori sono emerse delle cose che
riteniamo apprezzabili, condivisili e che possono aiutarci a
migliorare il nostro operato. Evitiamo di raccogliere suggerimenti
di tipo estetico perché ovviamente ognuno ha il proprio gusto;
evitiamo di intravedere le contraddizioni di coloro che affermano
provocatoriamente di aver visto negli anni passati delle relazioni
entusiasmanti, per subito dopo dire che è tutto sbagliato, che i
documenti che si erano visti negli anni passati quelli sì erano
documenti, contenevano degli indirizzi politici, e giusto dopo
dire: "questi indirizzi politici sono tutti sbagliati, state
portando la nave alla deriva!". Credo sia intuitivo che
probabilmente qualcuno si è lasciato prendere la mano.
Abbiamo cercato di dare una rappresentazione corretta di
un'Amministrazione regionale che equiparo a un pullman gran
turismo, un mezzo di trasporto che vuole portare una comunità, ma,
se vogliamo fare un percorso a questo pullman conducendolo come una
macchina sportiva, facciamo un disastro: sicuramente facciamo star
male le persone che sono sul pullman, ma andiamo anche fuori
strada. Se vogliamo fare un percorso con dei mezzi diversi,
dobbiamo mettere in atto delle procedure che vadano a dismettere
questi grandi mezzi e vadano a riposizionarsi con mezzi diversi,
più veloci e dinamici, ma dobbiamo deciderlo.
È impensabile venire qui a fare dei proclami: ma quante persone
vi sono nell'Amministrazione regionale, ma che vergogna! Cosa
pensate, che uno arrivi qui e metta sulla strada 100.000 persone -
100.000 ovviamente è un numero di fantasia -; che questo tipo di
ragionamento possa essere fatto con un approccio così repentino?
Credo che nel nostro progetto abbiamo dato delle indicazioni,
intanto per quanto riguarda l'esternalizzazione di certi servizi,
abbiamo detto che bisogna far crescere un sistema imprenditoriale,
ma queste cose non nascono dall'oggi al domani, quindi questo
bilancio tiene conto di un sistema in movimento e, per arrivare a
delle determinazioni diverse, bisognerà provvedere a deliberare
progetti, disegni di legge, confrontarci e affrontare con serenità
e con buon senso un'attività di tipo legislativo che permetta di
cambiare rotta. Cioè è impensabile che qualcuno venga qui a
invocare il libero mercato, dopodiché andiamo sul mercato e non
troviamo le imprese valdostane perché non sono preparate. Se
l'obiettivo è questo, bisognerà fare un percorso, bisogna far
credere la comunità in determinati progetti e poi mettere in atto
tutta una serie di iniziative. Non è pensabile fare una cosa di
questo genere in 2 mesi, quindi il merito di questo bilancio è che
si è fatto carico delle esigenze attuali della comunità valdostana.
Non abbiamo detto che è un bilancio fantasioso, creativo che ha
dato una svolta; non vogliamo mettere in ginocchio la comunità
valdostana perché vi è un percorso che non può essere a scatti,
deve avere una sua progressività e continuità. Si possono anche
immaginare dei cambi, ma devono essere meditati, ecco cosa
rivendico: un bilancio che dia una continuità alla comunità, la
continuità vuol dire che non bisogna creare degli choc, dei
traumi.
Qualcuno ha enfatizzato… perché noi
ovviamente viviamo in una nostra realtà qui anche discreta, abbiamo
avuto un'interruzione di un'ora, un suntuoso buffet, ma qui ognuno
ha il proprio problema! Voi dite: "qui bisogna cambiare tutto", ma
cosa facciamo? Non diamo più delle risposte alle persone? Quanti di
voi consiglieri si rapportano a situazioni dove vi sono persone che
non hanno degli obiettivi fantasiosi esagerati, hanno il problema
del quotidiano e noi dobbiamo dare una risposta anche a questi.
Dobbiamo far sì che diventino sempre più autonomi, che abbiano un
servizio migliore da parte del comparto pubblico, ma dobbiamo farci
carico di questo ed io rivendico per questo bilancio una risposta a
tutte queste persone: dalle frange più deboli, alle imprese, alle
amministrazioni locali, che trovano una risposta in questo
bilancio. Qualcuno di voi ha detto: "c'erano grandi aspettative,
questo bilancio è deludente", ma io devo dire, con tutta la
sincerità di cui sono capace, che qualcuno è andato "fuori dalle
righe", se pensava che, con 3 mesi di attività effettiva, questa
Giunta potesse venire a stravolgere un'impostazione che ha una sua
continuità nel tempo. Questo lo voglio dire con grande onestà
intellettuale. Ho visto già altre situazioni dove lo Stato ha fatto
dei proclami, qualcuno si è fatto prendere dalla frenesia di dire:
"arrivo io e risolvo tutto"; non ha risolto un fico secco! Ha solo
creato imbarazzo facendo saltare un sistema e noi lo vediamo qui in
Valle d'Aosta, dove abbiamo risolto il problema delle Poste creando
una S.p.A., ma cosa è stato risolto? È facile risolvere così: si
chiude, ma è questa la privatizzazione che volete? Noi, per venire
incontro a questi proclami, dovremmo creare il caos! "Abbiamo
risolto il problema delle Poste italiane creando una S.p.A.", e
quindi le poste di Saint-Oyen, di Saint-Rhémy, eccetera, chiudono e
il servizio di base alla collettività va a farsi
benedire… se è questo che volete,
prego; andate a dirlo però anche in campagna elettorale! Io sono un
commercialista - e qui probabilmente questa categoria non è
particolarmente amata - ma mi rapportavo con il Ministero delle
finanze; abbiamo razionalizzato i costi del Ministero delle
finanze, a metà anno non avevano più la carta da fax, non dico
altra carta… la carta da fax, per cui,
a fronte di una richiesta di chi ti trasmette un fax per inviarti
un quesito: "non farlo, perché il nostro budget della carta da fax
è finito". Io chiedo se questo è il modo di risolvere il problema!
Ovviamente no.
Qualcuno si è dilettato a fare dei raffronti, esibire delle
percentuali e qualcuno è persino andato "oltre le righe". Qui ho
visto qualcuno che ha chiesto la parola per fatto personale; se
avessi dovuto chiedere la parola per fatto personale, parlavo tutto
il pomeriggio! Ho ascoltato in silenzio, non particolarmente
entusiasta perché, quando sento delle cose non vere, ho un po' di
"fremito". Qualcuno mi ha detto: "ma questo 44% non lo ritrovo".
Abbiate pazienza, fare delle affermazioni, come scriverle, comporta
degli impegni e gli impegni sono a monte, perché è facile parlare,
ma a monte bisogna fare un'attività di ricerca. Se andate a vedere
la relazione di accompagnamento, vedete che il raffronto è stato
fatto fra la previsione del 2003 e quella del 2004. In quella
tabella, che è stata citata da un consigliere, la previsione del
2003 non c'è, quindi il 44% è corretto e corrisponde al confronto
fra la previsione IRPEG 2003 e la previsione IRPEG 2004. La
matematica, probabilmente, non è una materia che piace a tutti, ma
almeno ha una certezza: è sufficiente fare una divisione e
moltiplicare per 100, 44,4
periodico…
(interruzione dei Consiglieri Tibaldi e Frassy, fuori
microfono)
… non è sbagliata la relazione,
pertanto amerei fare una lettura della relazione, perché non è
scritto così, è scritto in questi termini:
"Il gettito
dell'IRPEG per il quale è stato previsto un incremento rilevante
per il 2004 (44%), anch'esso sulla base dei dati del consuntivo
2002 e dell'andamento dell'anno in
corso"
…
Frassy -
(fuori microfono)
…
appunto!
Marguerettaz (UV) - … appunto cosa?
Le percentuali vanno espresse, ora la Professoressa Squarzino ha un
lungo corso di insegnamento, io ho solo 7 anni, ma mi insegnavano
nel calcolo delle percentuali che la percentuale va riferita ad una
base, quindi il 44% lì non è indicato come non sono state indicate
tante affermazioni in questa sede. Riconfermo quindi la bontà del
punto, sulla base…
( interruzione del Consigliere Tibaldi, fuori
microfono)
… certo che ci credo! Era per dire
la percentuale è non errata, ma esattamente come è stata indicata.
Dopodiché ho visto anche una serie di apprezzamenti
sull'indebitamento, hanno gridato allo scandalo sull'indebitamento
continuo della Valle d'Aosta ma, da questo punto di vista, se di
superficialità si tratta, chiedo ai consiglieri di andare a vedere
cosa è successo nel tempo di questi mutui a pareggio previsti; se
volete, vi do uno specchietto. Nel 2000 vi erano 160 milioni di
euro, nel 2001 134 milioni, nel 2002 155 milioni, nel 2003 130
milioni di mutuo a pareggio; ora, nessuno di questi mutui è mai
stato contratto, come non sono mai stati contratti i mutui previsti
per l'Aosta capitale per le infrastrutture sportive. I dati esatti
sono da riscontrare successivamente, quindi, se volete andare a
vedere, nel 2000 vi è stato un indebitamento di 39,346 milioni, di
cui 31,6 milioni relativi al disavanzo dell'anno 1999 e 7,746
milioni relativi al disavanzo dell'USL. Nel 2001 vi è stata
un'emissione di BOR per 413 milioni e nessun altro mutuo. Nel 2002
un'altra emissione di BOR per 130 milioni più un altro disavanzo
dell'USL di 12,560 milioni; nel 2003 non vi è stato alcun
indebitamento. Allora abbiate pazienza, se è vero che
l'indebitamento di fatto non è un qualcosa che deve essere
ricercato, ma deve essere un qualcosa che viene fatto finalizzato a
degli investimenti, ad un progetto… voi
sapete bene che questo tipo di pratica, del mutuo a pareggio, è una
pratica di tipo contabile messa in atto all'atto del bilancio di
previsione e che nel corso dell'anno viene poi regolata e tarata.
Questo argomento quindi lasciamolo da parte, non consideriamo cose
che ancora non si sono manifestate.
Qualcuno mi ha sollevato il problema dell'autonomia finanziaria,
facendo delle proporzioni peraltro corrette: 1/3, 2/3, nulla da
dire. Vorrei solo dire una cosa: tutti i tributi e tutto quello che
attiene alla sfera fiscale, che riteniamo possa essere ricondotta
alla partecipazione generale, non è prevista nella legge n. 690.
Come il buon Consigliere Curtaz sa, tutta una serie di tributi che
vengono pagati in Valle non fanno parte della nostra
compartecipazione. Abbiamo un pregresso calcolato dagli uffici di
oltre 800 milioni di euro, legati al conguaglio della legge n. 690
ed è un'attività che si sta portando avanti con serietà e questi
dati sono già stati trasmessi al Ministero, fanno parte di quel
tavolo tecnico previsto dalla finanziaria dell'anno scorso, allora
capite che dobbiamo tenere conto di tutto, noi abbiamo tutta una
serie d'imposte che non vengono percepite. Ecco che dobbiamo essere
perlomeno più prudenti nel fare delle valutazioni così estreme. La
Valle d'Aosta sicuramente beneficia di un sistema di riparto delle
entrate fiscali migliore di quello delle altre regioni, ma non
credo che questo comporti un reato, perché sembra quasi che
comporti un reato, sia una cosa di cui ci dobbiamo vergognare.
Credo, da un certo punto di vista, che il non aver menzionato
un'entrata che deriva dalla compensazione dell'IVA dogane sia una
scelta. Non è una piccola entrata, ma una cosa conosciuta. Se
dovessimo andare a scrivere tutte le cose conosciute, faremmo delle
enciclopedie Treccani! Questa cosa sicuramente non ha alcun
carattere di novità, è una situazione conosciuta e anche qui non
vorrei fare troppo l'accademico ma, quando uno dice "occultare",
dice qualcosa di abbastanza pesante. Indicare un capitolo di
bilancio in modo preciso vuol dire occultare? Non vado a citare
nella relazione tutte le poste di un bilancio, sicuramente questa è
una scelta, che si può condividere o meno, ma "occultare" non vuol
dire quello che ho fatto io, "occultare" è un altro mestiere,
"occultare" è nascondere, invece qui è tutto scritto.
Devo dire la verità: io condivido tutta una serie di
considerazioni che sono state fatte, l'unica cosa che ho detto è
che queste considerazioni vengono fatte in ordine sparso, quindi la
coerenza fra l'affermazione di un giorno e quella del giorno
successivo sarebbe positiva se venisse da persone differenti, ma
fatta dalla stessa persona rischia di non essere compresa: la cosa
in sé sì, il pensiero politico no. Tengo e teniamo conto delle
considerazioni che sono state fatte in aula quindi, perché non sono
sicuramente delle cose scorrette, ma non condivido l'approccio.
Qualcuno mi ha fatto una considerazione su una previsione
relativa al capitolo delle manifestazioni, poi ovviamente nella
lettura del bilancio avremo modo di tornarvi, ma la voglio citare.
Il disciplinare con la casa da gioco dà un'indicazione precisa: per
le manifestazioni è previsto un tanto percento sulle entrate, ma
attenzione: le cose sicuramente non vogliono essere disattese, ma
il fatto che vi sia questa previsione non vorremmo che comportasse
una volontà di spesa in qualsiasi condizione. Questo cosa vuol
dire? Vuol dire che, se il Comitato per le manifestazioni, se la
Giunta licenzierà un programma che avrà un costo che assorbe
completamente quella percentuale che determiniamo con
l'applicazione del disciplinare nel corso dell'anno verranno messe
le risorse per definire esattamente quella cifra. Qualora l'elenco
e l'organizzazione di un programma di manifestazioni non
determinasse quell'importo, avremmo un risparmio. Quell'importo
destinato nel nostro bilancio di previsione permette lo svolgimento
di tutte le manifestazioni del primo semestre e poi ancora. Capite
quindi che problemi non ne avremo. Questo è stato detto agli
amministratori della casa da gioco, al rappresentante del Comune di
Saint-Vincent, quindi non vi è alcuna volontà di sacrificare una
destinazione prevista dal disciplinare, perché quella spesa avrà
una copertura qualora il comitato e la Giunta condividano un
programma di manifestazioni, che necessiterà di tutte quelle
risorse.
Qualcuno ha fatto delle considerazioni anche sui residui. I
residui sono ovviamente delle parti di bilancio che sono state
impegnate in cui è stato individuato l'ammontare della spesa, il
fornitore e che, per una situazione che non dipende
dall'Amministrazione, non sono state liquidate. Con un bilancio che
cresce i residui sono fisiologicamente destinati a crescere, sia
quelli attivi che passivi. Dire che questo tipo di attività è
un'attività da ricercare non è così, quindi hanno ragione nel dire
che questo tipo di attività va monitorata, ma molte volte ci sono
delle ragioni. Su questo abbiamo però ci siamo già attivati, per
dare ragione, non per dire che non si accolgono le osservazioni.
Dirò di più: il controllo di gestione, che qualcuno ha citato, si è
già soffermato su questo aspetto, prendendo a campione servizi
dell'Amministrazione per valutare la gestione dei capitoli di
bilancio e la gestione dei residui, quindi è una cosa su cui ci
stiamo soffermando. In merito al controllo di gestione, stiamo
facendo una serie di valutazioni con le risorse interne, nel
frattempo stiamo raccogliendo una serie di proposte da parte degli
esperti del settore che ci permettano di avere un'idea delle
attività che possono essere messe in atto. A fronte di questo "giro
di orizzonti", vi sarà l'elaborazione di un documento,
probabilmente anche l'assunzione di consulenze ad hoc, per creare
un primo nucleo di sperimentazione che vada ad individuare due o
tre servizi su cui avviare una fase di sperimentazione. Questo,
ovviamente, sui due lati, quindi è un'attività che chiamo di
"staff" perché dovremo, da un lato, misurare l'efficienza e
l'efficacia dell'amministrazione; dall'altro, il rispetto delle
regole.
Devo dire ancora una cosa: non voglio definirla schizofrenia ma,
nell'ambiguità delle varie affermazioni, a volte si dice che questa
Amministrazione regionale è onnipresente, vuole mettere le mani su
tutto. Se è vero questo, successivamente sento dire: "ma la Regione
non ha fatto questo, la Regione deve chiedere delle relazioni, la
Regione deve intervenire nelle zone della bassa Valle nell'ambito
delle industrie", cioè, a seconda della situazione, tiriamo fuori
la carta. O c'è o non c'è, o libero mercato o non libero mercato,
non possiamo giocare i ruoli a seconda della criticità che in quel
momento ha il presidente o l'assessore di turno. Io ho capito così,
poi mi direte il contrario, ma ho capito così! Signori, chiedo di
avere più serenità nell'approccio, sono sicuramente disponibile,
posso essere pacioso, ma mantenete una linea e troverete, da parte
mia e di questo Esecutivo, orecchie idonee ad ascoltare i buoni
propositi; troverete invece delle reazioni rigorose nel momento in
cui si vuole fare solo speculazione.
Président - La parole au Président de la Région, Perrin.
Perrin (UV) - Je crois que l'Assesseur Marguerettaz a très bien
répondu à nombreuses questions qui ont été posées quant surtout aux
aspects techniques du budget. Etant donné que j'ai été aussi objet
de maintes questions pendant le débat, je crois que c'est de mon
devoir de faire quelques brèves considérations, mais avant tout
pour me féliciter du débat, je crois que jamais le débat n'a été si
ample et articulé dans cette salle à l'occasion de la discussion
d'un budget, un débat qui a été porté de l'avant et par les
Responsables des forces de l'opposition que des Conseillers de
majorité.
Quelqu'un disait que les Conseillers de majorité se sont permis
de faire des remarques sur ce budget; je suis convaincu qu'il le
faut, c'est un moment important de confrontation, aussi de
confrontation de nature plus politique et de confrontation surtout
sur le projet de cette majorité, donc j'apprécie cette façon de
procéder. Il y a des réflexions politiques qui en dérivent et que
je retiens positives, parce que la majorité a démontré de se
reconnaître dans un programme, dans un projet qui n'est pas
totalement réalisé dans ce budget, mais qui trouve dans ce budget
des traces importantes.
Deux réflexions sur la méthode de travail; ici on a réclamé que
la méthode de travail n'ait pas été si attentive des nécessités de
concertation. Nous l'avons déclaré, peut-être c'est vrai qu'il doit
y avoir dans les institutions le respect des rôles; dans ce cas
c'est le Gouvernement qui propose un budget, nous l'avons dit, nous
serons pour les années prochaines disponibles à nous confronter, je
crois qu'à partir d'après demain l'on devra déjà bâtir le prochain
budget, parce que c'est dans cette direction qu'on va, parce que
chaque acte administratif, chaque dessein de loi qui sera porté à
la discussion de cette salle sera un élément pour le prochain
budget. Voilà qu'il y aura la possibilité de se préparer de façon
différente, de faire intervenir aussi dans le débat de façon plus
opportune toutes les instances de la société. C'est une
autocritique que nous avons faite, nous n'avons aucun problème à
reconnaître qu'on aurait pu faire mieux, je ne porte même pas des
"excusatio", ce serait même réductif.
Une réflexion aussi sur la loi financière qui a été approuvée et
qui est fonctionnelle à ce budget, donc c'est un débat qu'on fait
généralement ensemble et il me semble que le débat là aussi a été
très positif, même si ce fameux titre III avait des contenus
délicats, qui auraient mérité un approfondissement majeur, j'en
conviens, mais on a essayé de démontrer au moins dans cette
occasion toute notre disponibilité à en discuter. Nous avons
apporté des améliorations qui ne reviennent pas seulement à la
majorité, mais qui reviennent à toutes les forces politiques, donc
là aussi c'est un résultat positif de la confrontation que nous
avons eue pendant ces jours.
Pour ce qui est du budget, j'avais défini ce budget, lors de sa
présentation, un budget équilibré qui soutient et stimule le
développement du "système Vallée d'Aoste", je crois que c'est tout
dit. Encore: le budget 2004 est en somme un document de
planification sûr et solide qui, avec la loi de finances au titre
des années 2004/2006, débloque les fonds nécessaires pour la mise
en route des programmes établis par la majorité au début de la
législature. C'est vrai, on n'a pas fait de grandes déclarations,
on a fait des déclarations qui s'inspirent d'une façon de raisonner
réaliste. Nous avons commencé notre parcours il y a quelques mois,
nous nous sommes trouvés face à un programme de législature qui a
des forts éléments de continuité, soit d'un point de vue politique,
soit d'un point de vue des programmes, soit d'un point de vue donc
des projets et je peux même dire, comme l'ont déjà dit d'autres
conseillers: quand même nous nous trouvons face à un "système
Vallée d'Aoste", qui est un système de quelque façon positif. On a
posé des problèmes, on a dit des considérations, qui sont un
chômage à 3,6%, un produit intérieur en croissance, une économie
qui, toute compte fait, se porte bien; cela était dit même dans la
relation. La TVA, un impôt qui de quelque façon remarque l'état de
santé de l'économie, est à plus 12%. Là je me permets, M. Curtaz,
vous qui êtes toujours très équilibré dans vos déclarations, cette
Vallée d'Aoste ce n'est pas une catastrophe, c'est une Région qui
quand même existe, qui a une qualité de vie - comme on l'a dit -
remarquable. Nous partons donc d'un système qui a été bâti par ceux
qui ont eu les responsabilités de gouvernement avant cette
législature, beaucoup de nous étions là et donc on peut même avoir
partagé ce programme qui a porté cette Région à disposer
aujourd'hui de cette qualité de vie, donc c'est normal qu'il y ait
une continuité de programme. Il y a une quantité de programmes qui
ont été approuvés, c'est vrai, nous devons achever la
reconstruction, c'est un programme qui a été approuvé par le
Gouvernement précédent et qui continue. Je fais un exemple pour
donner l'idée de ce que signifie la continuité: on a parlé de Plan
de développement rural. Il s'agit là d'un programme d'intervention
dans tous les secteurs de l'agriculture 2000-2006, on l'a pris en
charge et le Plan de développement rural trouve ponctuelle
application aussi dans les dépenses que nous avons prévues à
l'intérieur de ce budget. Il y a un Plan socio-sanitaire qui a été
approuvé par la précédente législature qui doit trouver continuité;
il me semble tout à fait normal.
Il y a des lois, c'est vrai, quelqu'un a dit: "dans ce Pays il y
a des lois qui permettent quand même d'interventions dans tous les
secteurs". C'est vrai que la Région est beaucoup présente dans ce
Pays, elle est beaucoup présente, mais elle répond à toute une
série d'instances des opérateurs économiques qui font que cette
Région ait pu développer son économie. Si la qualité de vie est à
ce niveau, c'est aussi grâce aux aides que cette Région a mis à la
disposition des différentes catégories, à partir des agriculteurs,
aux opérateurs touristiques; nous avons renouvelé les lois sur
l'artisanat, l'industrie, donc dans tous les secteurs il y a des
réponses aux opérateurs qui ont des initiatives et qui veulent
entreprendre une activité. C'est en positif donc, on ne crée pas
seulement des frais de gestion dans notre collectivité. Les
disponibilités financières sont importantes, M. Marguerettaz le
disait bien, notre répartition financière qui mérite d'une
révision, c'est un aspect politique important que nous allions
débattre avec le nouveau Gouvernement, parce qu'il y a une mise à
jour à faire dans ce système de répartition, mais c'est une
répartition qui en ce moment nous revient. Ce sont des lois
spécifiques qui nous donnent cette disponibilité économique que
nous n'avons pas honte d'utiliser; tâchons de l'utiliser au
mieux.
Nous avons des investissements importants, là aussi les choix
ont été faits. On a par exemple un plan triennal des travaux, donc
un plan qui a déjà été élaboré et auquel nous voulons donner
application. Ce sont des investissements importants sur le
territoire. C'est vrai que peut-être on n'a pas prévu
d'investissements à la une, on a beaucoup plaisanté sur cette
initiative du téléphérique du Mont-Blanc comme la seule initiative
possible, qui a quelques reliefs dans cette Région, mais nous
soutenons que notre "système Vallée d'Aoste" fonctionne. Dans la
présentation de ce budget il y a la maison valdôtaine, une petite
maison, mais qui est une maison bien aménagée et l'on est en train
de définir les derniers particuliers, c'est-à-dire c'est le moment
du finissage. Il y a là toute une série d'interventions sur le
territoire, donc sécurité du territoire, des interventions que l'on
peut désormais aller définir dans des détails: l'intervention pour
le Mont Mars va dans cette direction, va dans la direction
d'améliorer notre territoire, comme toutes les interventions à la
faveur des maisons et des autres activités sur le territoire.
Un autre aspect qu'on a touché - et je crois que c'est l'un des
aspects les plus positifs de notre système - c'est le système des
autonomies, donc la finance locale. La finance locale donne la
possibilité à nos communes, qui tous ensemble gèrent ce territoire,
de faire des choix autonomes, donc c'est une loi fondamentale.
C'est vrai, il y aura encore des compétences à attribuer, nous
sommes en train de travailler dans ce sens et dans les années
prochaines il faudra aller de l'avant dans cette direction et cela
comportera une réflexion sur toute la question des personnels. On a
préparé quand même le tout, avec le fameux "comparto unico",
c'est-à-dire on a préparé les conditions afin de pouvoir donner
application petit à petit. Ce sera difficile, ce sera quand même
productif pour le "système Vallée d'Aoste" en général; c'est dans
ce sens aussi qu'il faut lire la structure administrative de cette
Région qui doit être améliorée et nous l'avons dit hier. On n'a pas
en ce moment agrandi cette structure, ce n'est pas ainsi, parce
qu'on ne peut pas dire qu'en ayant augmenté 8 places, dont 7 sont
dans les écoles, on a profité de ce moment de début législature
pour donner des réponses qui ont nature de clientélisme ou d'autre
nature. Ce n'est pas ainsi, le choix politique bien clair c'est le
choix politique de dire nous voulons rester dans ce système de
structure administrative, mais nous sommes engagés à rationaliser
cette structure à son intérieur, en prévoyant des systèmes de
contrôle de toute activité administrative et, d'autre part, en
allant vers cette direction de prévoir, petit à petit, aussi une
décentralisation de ces pouvoirs vers les collectivités
locales.
Le secteur social: je ne vais pas citer tous les passages qui
ont été suffisamment débattus, mais il y a eu là une attention tout
à fait particulière. Une réflexion aussi pour une requête de Madame
Squarzino pour ce qui regarde les fonds pour la coopération pour
les Pays du tiers monde. On peut s'engager pour les prochaines
années à avoir un ?il de regard aussi pour cet aspect qui peut
qualifier notre action politique.
Sur les transports il y a des programmes, disons finalement pour
ce qui est de l'aéroport, il y a une prise de conscience de ce que
nous irons faire pour rationaliser l'aéroport, pour le rendre sûr.
C'est là le principe fondamental, de même pour ce qui est du chemin
de fer. Il n'y a pas donc des dépenses précises pour 2004, parce
qu'on est en train de se mettre d'accord, il y a des projets, mais
ce sont des projets pour le futur finalement aussi pour le chemin
de fer.
Quant à l'université, les dépenses prévues sont des dépenses
importantes. Nous avons dans notre programme de législature donné
une grande importance au secteur de l'école, en particulier de
l'université, et nous tâcherons de développer ce programme dans le
respect de la liberté d'action de l'université, mais en même temps
dans le respect des programmes de cette Région pour
l'université.
Ce ne sont que quelques considérations que je voulais faire à la
fin de ce débat, qui a été important; notre but c'est de garantir à
travers ce budget la qualité de la vie de ce Pays, M. Borre l'a
bien souligné. M. Salzone parlait de tranquillité des citoyens,
c'est vrai, c'est celle-ci que nous garantissons aussi à travers
cette continuité. Je crois que les activités productives aient
leurs réponses, sur l'école et les biens culturels il y a des
programmes précis qui trouveront application dans le triennal de ce
budget. C'est donc un budget qui donne des réponses positives, tout
en n'étant pas un budget éclatant, mais souvent les choix sont
aussi importants quand on choisit de ne pas faire ce qu'on ne
pourrait pas faire, mais en étant réalistes et en donnant des
réponses précises à notre communauté.
