Classificazione
ISTRUZIONE PUBBLICA



Oggetto del Consiglio n. 1006 del 11 febbraio 2015 - Resoconto
OGGETTO N. 1006/XIV - Interrogazione a risposta immediata:
"Progetto di riorganizzazione del sistema di scuola
superiore".
Presidente -
La parola alla collega Morelli.
Morelli (ALPE)
- Merci Monsieur le Président.
Il problema di cui vogliamo trattare con questa interrogazione a
risposta immediata è un problema noto, che è già stato più volte
sollevato in Consiglio, direi invano, finora: si tratta della
dislocazione e del mantenimento degli Istituti scolastici superiori
nella Media e nella Bassa Valle. Perché dico che finora questo
problema è stato trattato invano? Perché, nonostante le risposte
rassicuranti dell'allora Assessore Farcoz riguardo all'attenzione
che la maggioranza avrebbe prestato al mantenimento degli Istituti
scolastici (in particolare si trattava del Liceo scientifico di
Saint-Vincent), oggi dobbiamo invece constatare che poco o nulla è
stato fatto, e che ancora di recente, alcuni giorni fa, un articolo
apparso su
La Stampa
ricordava come il Liceo scientifico di
Saint-Vincent sia inesorabilmente votato alla chiusura, Liceo
scientifico che è una struttura scolastica inserita tra le più
belle ed efficienti, e tutto questo per la mancanza del numero
minimo di iscritti alla classe prima. Ormai è questione di due
anni: quando le classi quarta e quinta andranno a compimento del
percorso di studi, questa scuola, nella quale l'Amministrazione
pubblica ha investito tanto denaro, chiuderà i battenti, lasciando
un vuoto immane nell'offerta formativa e privando tanti ragazzi di
quella zona di un'importante opportunità di scelta. Ecco, da questa
triste, tristissima constatazione...termino rapidamente...prende
spunto la nostra iniziativa, che non intende però limitarsi al
Liceo scientifico di Saint-Vincent, per quanto importante possa
essere, ma che vuole avviare una riflessione che coinvolga tutto il
sistema scolastico di istruzione superiore per la Media e la Bassa
Valle. A tale proposito, richiamiamo l'intervista resa dall'ormai
ex Sovrintendente Sampietro, con la quale, nel mese di ottobre
scorso, annunciava che un gruppo di lavoro era all'opera proprio
per avviare una riflessione sull'organizzazione del sistema
scolastico della Media e Bassa Valle. Quindi la nostra richiesta è
di risposte a questo quesito importante e di un'illustrazione
completa di questo progetto in V Commissione.
Presidente
- Grazie collega Morelli. La parola
all'Assessore Rini.
Rini (UV)
- Grazie Presidente.
La normativa vigente conferisce alla Regione la programmazione
dell'offerta formativa e la pianificazione della rete scolastica.
Questo, ovviamente, deve andare nell'ottica di garantire e dare
stabilità nel tempo alle Istituzioni scolastiche, perseguendo il
consolidamento dell'offerta formativa nel tempo e soprattutto delle
diverse sedi dislocate sul territorio, oltre naturalmente ad
assicurare alle Istituzioni scolastiche la necessaria capacità di
confronto e interazione con i soggetti della comunità locale. In
seguito al riordino del secondo ciclo del 2010, la situazione
dell'offerta formativa territoriale della nostra Regione non ha
ancora trovato la stabilità cui fa riferimento la legge regionale
19 del 2000. In particolare, le Istituzioni scolastiche della Media
e Bassa Valle d'Aosta, in questi ultimi quattro anni non sempre -
come ricordava anche lei, collega - sono riuscite ad attivare tutti
i percorsi scolastici presentati ogni anno nelle azioni di
orientamento. Una delle cause è data sicuramente dal fatto che
l'utenza residenti in Media e Bassa Valle non è così numerosa, per
classe d'età, da garantire l'attivazione contemporaneamente dei 17
corsi che da Châtillon a Pont-Saint-Martin ogni anno vengono
offerti dalle diverse Scuole superiori. Dobbiamo quindi perseguire
gli obiettivi enunciati dalla normativa vigente che corrispondono a
una corretta visione pedagogico-  educativa per il
dimensionamento territoriale dell'offerta formativa, e decidere di
rivedere la tipologia ed il numero di corsi di studio che possono
essere frequentati stabilmente in Media e Bassa Valle. In
quest'ottica, come lei ricordava, come le ribadisco e come ha
ricordato correttamente la professoressa Sampietro, è attivo un
tavolo tecnico all'interno della Sovraintendenza che sta studiando
possibili soluzioni, possibili strade da intraprendere, ma
naturalmente il percorso non può che iniziare, dopo questa bozza
iniziale di lavoro, di revisione, non può che iniziare, dicevo, con
una forte concertazione, con un forte confronto con gli attori
principali, che sono le Istituzioni, i docenti, naturalmente le
famiglie, e quindi il territorio. Questo sarà il percorso che ci
attenderà nei prossimi mesi.
Concludendo, per il prossimo anno scolastico ricordo che l'unica
decisione che è stata assunta dopo un confronto con i sindacati, ma
anche con gli insegnanti del territorio, è stata quella di prendere
atto, quindi non una revisione, ma una semplice e mera presa d'atto
di quelle situazioni in cui ci trovavamo con una mancanza del
raggiungimento del numero da più di due anni. Prendendo atto di
quelle situazioni, abbiamo deciso di non riattivare quei corsi per
il prossimo anno scolastico, e nessun'altra situazione è stata -
concludo subito - presa in considerazione, proprio perché mancava
tutta la fase di concertazione che deve stare a monte.
In conclusione, quindi, in maniera molto positiva, accogliamo la
richiesta di un confronto ampio in V Commissione.
Presidente
- La parola alla collega Morelli.
Morelli (ALPE)
- Merci Président.
Assessore, al di là della disponibilità a relazionare in
commissione, che non si nega mai a nessuno, ciò che noi auspichiamo
è che vi sia la volontà reale di affrontare il problema nel merito.
Dispiace un po' che lei stia continuando a parlare al futuro,
dicendo che il problema non ha ancora trovato stabilità e che nei
prossimi mesi... la Sovraintendente Sampietro aveva annunciato la
fine del progetto per lo scorso anno, per dicembre...posso
riportarle il testo dell'intervista fatta alla dottoressa Sampietro
dalla RAI: fine del progetto entro dicembre 2014 o gennaio
2015.
Ciò che noi auspichiamo è che si affronti il problema nel
merito, avendo come primo e unico obiettivo il bene degli studenti
e la garanzia per tutti i ragazzi valdostani di avere accesso a
tutti i diversi gradi di Scuola superiore, e questo venga fatto a
prescindere dal colore delle Amministrazioni comunali, a
prescindere dalle logiche politiche piccole. Io voglio ricordare
l'impegno dell'Assessore Marquis, alla vigilia delle elezioni
regionali, quando aveva preso posizione come Presidente della
Comunità montana a difesa e a sostegno del Liceo scientifico di
Saint-Vincent...beh, di questo impegno i risultati si vedono oggi!
Non ci devono essere studenti di serie A e di serie B in Valle
d'Aosta, la politica deve fare il meglio e decidere al meglio. Non
fare, come è stato fatto per il Liceo scientifico, dove si è scelto
di non scegliere, perché si è ribaltato il problema sulle famiglie,
problema che porterà alla...
Si dà atto che dalle ore 10 assume la presidenza il
Vicepresidente Follien.
Follien (Presidente)
- Collega, la invito a
terminare.
Morelli (ALPE)
- ...alla chiusura di questo Liceo. Quindi
noi, in V Commissione, faremo sicuramente la nostra parte come
sempre facciamo, ma auspichiamo che questo problema trovi una
soluzione nel più breve tempo possibile. Grazie.
Presidente
- Punto 6.02 all'ordine del giorno.
