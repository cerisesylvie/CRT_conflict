Classificazione
FINANZA REGIONALE E LOCALE


Resoconto integrale del dibattito dell'aula
Oggetto del Consiglio n. 866 del 6 ottobre 1999 - Resoconto
OGGETTO N. 866/XI Intendimenti in ordine alla gestione
diretta dell'IRAP da parte della Regione. (Interpellanza)
Interpellanza Visto l’art. 24 della legge n.
447/97 ed i richiami che la stampa specializzata ha sviluppato
nell’estate dove viene ribadita la volontà delle
Regioni di avvalersi della "propria potestà legislativa" affinché
l’IRAP sia effettivamente un tributo
regionale;
Considerato che nell’anno 1998 vi è stato un
gettito inferiore alle previsioni e che sicuramente anche
nell’anno in corso ci sarà un minor gettito;
Accertato che dal 2000 l’istituzione e la
gestione del tributo dovranno essere curati dalla Regione;
i sottoscritti Consiglieri regionali
Interpellano
l’Assessore competente per sapere quali sono le
iniziative che la Regione intende adottare per la gestione diretta
del tributo sia sotto il profilo della strategia da privilegiare
che sotto quello dell’autonoma facoltà di
individuazione dell’imponibile e delle relative
aliquote.
F.to: Comé - Marguerettaz
Presidente
La parola al Consigliere Comé.
Comé (Aut) L'IRAP, come tutti sappiamo, è stata istituita nel
1997 con il decreto legislativo n. 446 e l'imposta è stata
introdotta con effetto dal gennaio 1998 sopprimendo tutta una serie
di tributi a carico delle imprese e in parte dei lavoratori
dipendenti.
Il tributo, per effetto dell'articolo 24 della citata legge, è
destinato ad essere affidato alla potestà delle regioni, il comma 2
di detto articolo recita infatti che le regioni a statuto speciale
e le Province autonome di Trento e Bolzano provvedono con legge
all'attuazione delle disposizioni del presente titolo e quindi
tutto ciò che riguarda l'istituzione, la gestione e l'accertamento
del tributo.
La legge che ho citato prima avrà effetto con riferimento al
periodo d'imposta in corso dal 1° gennaio 2000; sappiamo, e fra
l'altro è stato riportato ampiamente dai giornali che le regioni,
nel corso d'incontri con il Ministro delle finanze Visco, hanno
richiesto il controllo dell'IRAP.
Pur conoscendo che le informazioni e i dati ministeriali
relativi alla distribuzione del peso del tributo con riferimento al
periodo 1998-1999 non sono ancora del tutto affidabili, vorremmo
avere dall'Assessore, anche se in maniera preliminare,
un'assicurazione affinché la leva fiscale messa in mano alla
Regione non si traduca in un maggiore aggravio fiscale.
Perché chiedo questo? Perché se, mentre per gli anni 1998-1999
il gettito incassato è risultato inferiore a quello di previsione
dello Stato - si parla rispetto alla previsione dello Stato di
circa 40 miliardi -, speriamo che lo Stato poi intervenga come
effettivamente ha promesso e quindi andrà a compensare la
differenza; sappiamo che dall'anno 2000, essendo questa curata
dalla Regione, non si avrà alcun compenso.
L'articolo 6 della legge n. 448/98, collegata alla finanziaria
per il 1999, introduce una modifica alle legge delega in materia di
IRAP, la modifica legislativa prevede che le regioni avranno il
potere di variare, in più o in meno, l'aliquota sempre nei limiti
di un punto percentuale.
Su queste considerazioni che abbiamo fatto vorremmo capire se la
Regione si è attivata o in tempi molto brevi si attiverà per
adottare la gestione diretta di questo tributo.
Presidente
La parola all'Assessore al bilancio, finanze e
programmazione, Agnesod.
Agnesod (UV) Voglio iniziare ricordando solo che, quando era in
discussione in Parlamento il provvedimento IRAP, questo Consiglio,
come altri consigli regionali, adottò un ordine del giorno che
rifiutava questo modo di agire che purtroppo si riscontra spesso
anche in altri contesti, vale a dire imporre alle regioni regole
strutturali rigide controllate dal centro. Questo è il quadro su
cui ci siamo mossi in questi due anni.
Voglio inoltre evidenziare che su questa problematica, per
quanto riguarda la nostra Regione, sta operando l'intero staff
della Direzione Finanze. Il direttore collabora con altre regioni,
in particolare con quelle a statuto speciale, e fa parte del gruppo
di lavoro ristretto che segue con continuità i rapporti con i
Ministeri del tesoro e delle finanze ed ha elaborato le linee
portanti di un disegno di legge per tutte le regioni, mettendo a
fuoco tutte le complesse problematiche tecniche, prima ancora che
politiche, del disegno di legge che ha istituito l'IRAP.
Evidentemente una bozza di legge deve contenere elementi che
diano qualche possibilità di gestire la materia in esame; non ha
senso che la Regione assuma certi oneri che vengono imposti a piè
pari dal ministero competente.
Vale forse la pena ricordare che la Direzione finanze
dell'Assessorato delle finanze della Regione Valle d'Aosta è stata
la struttura che, prima ed unica regione in Italia, ha elaborato il
testo del disegno di legge sulla rinegoziazione dei mutui - sono
notizie apparse sul "Sole 24ore" - e su quest'indirizzo si stanno
orientando altre regioni e lo stesso Ministero del tesoro. Non è
nostra abitudine aspettare e quando è possibile sicuramente
operiamo. Questo va detto perché va riconosciuto e valutato il
lavoro che svolge il nostro personale e va riconosciuto il merito
laddove il merito esiste.
Ciò detto entro nel merito dell'interpellanza. Anche se è a
tutti noto, è doveroso premettere qual è il quadro di riferimento
definito dal legislatore nazionale in materia di IRAP, tributo che
di regionale - e questa è una cosa su cui vale la pena ragionare -
non ha nulla per il momento, se non il nome.
Questo decreto prevede che le responsabilità normative vengano
ripartite fra regioni e Stato secondo una precisa distinzione: al
legislatore nazionale il compito sostanziale di definire la
strutture dell'imposta, al legislatore regionale la possibilità di
definire a partire dal 1° gennaio 2000 le procedure applicative
dell'imposta, articolo 24 del decreto istitutivo dell'IRAP. Per le
regioni a statuto ordinario tale potere è fortemente limitato dalla
necessità di rispettare le norme di legge che disciplinano i vari
aspetti dell'IRAP e i principi in materia d'imposte sul reddito e
qui mi riallaccio a quella citazione fatta dal Consigliere
interpellante.
I poteri delle regioni a statuto speciale e delle province
autonome sono almeno sulla carta più ampi in quanto limitati solo
dalle disposizioni della legge delega, la n. 662/96, che ha
previsto l'istituzione dell'IRAP, ma in realtà la legge delega
disciplina dettagliatamente i soggetti passivi dell'imposta, la
determinazione della base imponibile per le diverse categorie di
soggetti e l'aliquota base e prevede l'obbligo della dichiarazione
unica ovvero congiuntamente a quella relativa all'IRPEF o
IRPEG.
Quindi c'è stata questa trasformazione, che è sostanziale,
perché da parte del ministero, quale motivazione per giustificare
che non ci sono state per l'IRAP quelle entrate previste
inizialmente dal ministero, si dice che ci sono state meno entrate
sull'IRAP e più sull'IRPEF, c'è questo tipo di ragionamento che è
tutto da dimostrare e spiegherò il perché, elementi che
condizionano fortemente la possibilità di definire normativamente
l'attuazione dell'imposta sia nella sostanza sia nelle modalità di
riscossione.
Il rispetto di tali principi serve indubbiamente a garantire che
le scelte applicative delle diverse regioni non alimentino
differenze di trattamento fra contribuenti mettendo in discussione
sul piano territoriale la stessa garanzia d'imparzialità.
È sicuramente necessario pertanto trovare una forte intesa
politica che riesca a suggerire un modello applicativo dell'imposta
che salvaguardi l'autonomia normativa regionale e il carattere
nazionale dell'IRAP.
Il difficile itinerario normativo disciplinato dall'articolo 24
del decreto n. 446 a parere delle regioni, parere formulato anche
con il contributo delle regioni a statuto speciale e delle
autonomie speciali, richiede che si trovi un preliminare tavolo
tecnico interregionale e con il Ministero delle finanze, peraltro
già attivato, attorno al quale sviluppare una riflessione sui ruoli
del ministero e delle responsabilità regionali per quanto riguarda
il piano sostanziale e formale dell'imposta.
Le caratteristiche del regime transitorio 1998 e 1999 hanno
sottolineato il carattere di tributo erariale dell'IRAP senza
alcuna possibilità per le regioni d'influire né sui parametri né
sulle aliquote stabilite a livello centrale, invece toccherà ora
alle regioni regolamentarne la gestione e quindi le attività di
controllo, di accertamento e anche l'eventuale contenzioso.
A questo punto risulta evidente che le regioni, comprese quelle
a statuto speciale, non hanno potere di curare l'istituzione del
tributo, né autonoma facoltà d'individuare l'imponibile e le
relative aliquote. Esse hanno la facoltà di variare, come diceva
Comé, a partire dal terzo anno successivo dall'entrata in vigore
della legge n. 446/97, e qui secondo alcune interpretazioni il 1°
gennaio 2000, secondo altri il 1° gennaio 2001, l'aliquota base
stabilita dallo Stato fino ad un massimo di un punto percentuale e
di differenziare tale variazione per settore di attività e per
categoria di soggetti passivi.
Però ad oggi le regioni non possiedono dati disaggregati sul
gettito dell'IRAP riscosso nel 1998; si è in possesso soltanto del
dato globale che per la nostra Regione è di 135 miliardi che sono
ben lontani da quei 182 iniziali previsti dal ministero che poi noi
abbiamo stimato e previsto in bilancio in 170. Questo vale non solo
per la Regione Valle d'Aosta, ma per tutte le regioni, cioè la
stima effettuata dal ministero rispetto alle entrate dell'IRAP per
le regioni è stata sbagliata per tutte le regioni. In questo caso
ci troviamo in una situazione in cui si conoscono i dati globali e
non disaggregati del 1998. I dati del gettito 1999 saranno
disponibili solo nel mese di agosto 2000 per cui sarebbe molto
difficile e oserei dire azzardato in questa fase definire manovre
sulle aliquote.
Il minor gettito realizzato in questi due anni rispetto alle
previsioni formulate dal Ministero delle finanze sarà compensato da
un trasferimento dello Stato, questo è quanto dovrebbe avvenire, in
questo momento non è ancora avvenuto e si sta discutendo su
quest'aspetto.
Per il futuro è in corso uno studio a livello di commissione
parlamentare fra Tesoro e Finanze per aggiustamenti anche sulle
aliquote - è il famoso Comitato dei trenta - che dovranno essere
formalizzate entro fine anno.
In conclusione quando le regioni saranno in possesso dei dati
necessari disaggregati per settori, per categorie, per comparti,
quando a livello tecnico si saranno forniti gli strumenti, solo
allora potranno essere fatte scelte politiche di indirizzo e di
gestione, quindi non maggiore aggravio fiscale perché tutti quanti
concordiamo - o almeno questo mi sembra di cogliere come aspetto
dal punto di vista delle dichiarazioni che vengono espresse - che
il carico fiscale già è pesante sulla nostra economia però, solo
nel momento in cui avremo gli strumenti, potremo fare delle scelte
di gestione di quest'imposta che per ora di regionale, ripeto, ha
solo il nome. Ci auguriamo vivamente che nei prossimi mesi si
arrivi da parte dei Ministeri competenti, Finanze e Tesoro, a
fornire alle regioni atti definitivi e risultati certi per poter
operare in questa direzione.
Presidente
La parola al Consigliere Comé.
Comé (Aut) Voglio ringraziare l'Assessore per tutto "l'excursus"
fatto, dalla nascita dell'IRAP fino ad oggi e per aver ricordato le
grosse difficoltà, quindi penso che tutti possiamo concordare che
l'IRAP è stato un tributo fallimentare.
Anch'io posso concordare per quanto riguarda l'ordine del giorno
che è stato votato penso all'unanimità, come aveva detto
l'Assessore in premessa, ma devo dichiararmi insoddisfatto in
quanto non ci sono state delle linee di strategia, delle linee dove
effettivamente la?
(interruzione dell'Assessore Agnesod, fuori
microfono)
? questo è vero, però nell'ultima riunione che c'è stata fra il
ministero e le regioni si è concordato che le regioni dovevano in
tempi molto brevi dare degli incarichi anche a delle società
d'informatica per gestire insieme i dati della SO.GE.I. in maniera
che questi dati venissero esplicati in maniera molto più
dettagliata, cosa che invece la Regione non ha fatto.
La Regione poteva in maniera autonoma già iniziare a dare questi
incarichi a delle società in modo da disporne in tempi molto brevi
proprio perché visto che la nostra realtà locale è talmente?
(interruzione dell'Assessore Agnesod, fuori
microfono)
? ma questo lo potevamo fare anche noi per avere i nostri dati
in maniera che oggi potevamo avere un quadro di riferimento molto
più chiaro rispetto alla situazione di difficoltà enorme perché i
dati ministeriali non sono assolutamente chiari. Fra l'altro nella
nostra Regione è preoccupante il fatto che ci sia questa disparità
di 40 miliardi fra quelle che erano le previsioni e quello che è
stato invece l'incasso proprio perché in Valle ritengo che non ci
siano grosse sacche di evasione, quindi bisogna cercare di capire
il motivo di questa grossa differenza. Ma perché dico questo?
Perché nella nostra regione vi è un rapporto molto alto fra
verificatori e verificati, cioè su circa 10 mila imprese, di cui
agricoltori, artigiani e commercianti, qui in Valle vi è un ufficio
IVA, un ufficio imposte dirette, quattro ispettorati, quindi era
effettivamente importante che la Regione si attivasse fin
dall'inizio per cercare di dare una risposta a questi dati.
Per quanto riguarda le strategie, l'Assessore non mi ha indicato
nessuna linea; mi ha ripetuto che bisogna aspettare questi dati e
non mi ha fatto neppure un'ipotesi, come quella ad esempio della
riqualificazione della spesa per ripianare la differenza.
Per concludere, faccio una proposta: d'istituire un comitato
tecnico-consultivo formato da tecnici designati dalle diverse
categorie di operatori economici con funzione di collaborazione a
quello che dovrebbe costituire il primo livello dell'organizzazione
regionale anche perché mi diceva l'Assessore prima, che la nostra
direzione si sta confrontando con altre regioni a statuto speciale
e so che la Regione Friuli Venezia Giulia ha già una bozza di legge
pronta, quindi dobbiamo cercare di attivarci anche noi.
