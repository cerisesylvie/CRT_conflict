Classificazione
AMBIENTE
Flora e fauna



Oggetto del Consiglio n. 2355 del 20 dicembre 2006 - Resoconto
OGGETTO N. 2355/XII - Applicazione della legislazione in
materia di protezione della fauna selvatica.
(Interpellanza)
Interpellanza
Richiamata la Legge 11 febbraio 1992, n. 157 "Norme per la
protezione della fauna selvatica omeoterma e per il prelievo
venatorio", che all'articolo 27, commi 2 e 5, affidando il compito
della vigilanza sulla sua applicazione e su quella delle leggi
regionali agli ufficiali e sottufficiali e guardie del Corpo
forestale dello Stato e, inoltre, agli ufficiali ed agenti di
polizia giudiziaria, vietava a questi stessi agenti l'esercizio
venatorio nell'ambito del territorio in cui esercitavano le
funzioni;
Constatato che con una disposizione interna (n. 18173/SF del
20 settembre 1996) l'Amministrazione disponeva che l'articolo
summenzionato doveva essere interpretato nel "senso che il divieto
riguardi soltanto gli esercenti funzioni di polizia giudiziaria
espressamente e specificamente preposti allo svolgimento di compiti
effettivi di vigilanza venatoria";
Rilevato che le affermazioni contenute nella Circolare n.
18173/SF denotano l'uso spregiudicato di una certa libertà
interpretativa che lascia ampi spazi alla disapplicazione della
normativa stessa, creando una palese contraddizione tra la volontà
del legislatore e l'effettiva possibilità di farne rispettare i
principi ispiratori.
il sottoscritto Consigliere regionale
Interpella
l'Assessore competente e il Presidente della Regione per
sapere:
1) se essi condividono l'interpretazione data con la
disposizione di cui alle premesse circa l'individuazione dei
soggetti ai quali applicare il divieto di cui al comma 5;
2) se si intende correggere questa anomala situazione che
rende particolarmente difficoltosa la sua corretta
applicazione.
F.to: Venturella
Presidente
- La parola al Consigliere Venturella.
Venturella (Arc-VA)
- Questa interpellanza nasce da una
certa spregiudicatezza nel valutare norme e quindi lasciare il
campo a libere interpretazioni, che creano delle palesi
contraddizioni tra la volontà del legislatore e l'effettiva
possibilità di far rispettare i principi ispiratori delle leggi
stesse. Mi riferisco ad una interpretazione, di cui chiediamo
spiegazioni all'Assessore, dell'articolo 27 della legge n. 157,
"Norme per la protezione della fauna selvatica omeoterma e per il
prelievo venatorio"... mi spiego brevemente. L'articolo 27, al
comma 2, individua quali sono i soggetti a cui affidare la
vigilanza venatoria per l'applicazione della legge e delle leggi
regionali; dice in maniera testuale quali sono le persone che
devono vigilare sul rispetto delle norme che regolano l'esercizio
venatorio: Ufficiali, Sottoufficiali e Guardie del Corpo forestale
dello Stato, naturalmente nel nostro caso del Corpo forestale della
Valle d'Aosta, Guardie addette ai parchi nazionali e regionali, e
poi, aggiunge con una virgola, quindi una categoria ulteriore,
Ufficiali e Agenti di Polizia giudiziaria, Guardie giurate
comunali, forestali e campestri, Guardie private riconosciute ai
sensi del T.U. della legge di Pubblica sicurezza e altresì alle
Guardie ecologiche e zoofile riconosciute dalla legge regionale. Al
comma 5 dice: attenzione, a questi soggetti, agli Agenti di cui al
comma 1 e 2, con compito di vigilanza, è vietato l'esercizio
venatorio nell'ambito del territorio in cui esercitano le funzioni.
Alle Guardie venatorie volontarie è vietato l'esercizio venatorio
durante l'esercizio delle loro funzioni. In definitiva dice che
queste persone che hanno queste responsabilità e queste funzioni,
nel territorio di propria competenza non possono esercitare la
caccia; quindi era lapalissiano che fino ad un certo punto gli
Ufficiali e gli Agenti di Polizia giudiziaria si fossero
adeguati.
Capita poi un certo problema e spunta, il 20 settembre 1996, una
circolare della quale ho richiesto un mese fa copia, che ad oggi
non mi è stata ancora fornita, dicevo... nel 1996 esce
un'interpretazione - a dir poco originale! - che dice:
"Considerati i problemi interpretativi inerenti l'applicazione
del previsto divieto di esercizio venatorio per gli Ufficiali e gli
Agenti di Polizia giudiziaria, genericamente indicati nell'ambito
del territorio di esercizio delle loro funzioni, ritenuto che la
ratio dei dispositivi normativi non sia quella di limitare
indiscriminatamente l'esercizio legittimo dell'attività venatoria,
bensì quella di garantire l'imparziale svolgimento dei compiti di
controllo da parte di chi è specificatamente e definitivamente
preposto all'attività di vigilanza venatoria, si dispone che
l'articolo 27, commi 2 e 5 nella parte in cui vieta l'esercizio
venatorio agli Ufficiali ed Agenti di Polizia genericamente
indicato, sia interpretato nel senso che il divieto riguardi solo
gli esercenti funzioni di Polizia giudiziaria, espressamente
preposti allo svolgimento di compiti effettivi di vigilanza
venatoria"
, quindi si dice solamente agli Agenti, Ufficiali e
Sottoufficiali del Corpo forestale della Valle d'Aosta... crediamo
che questa sia un'interpretazione che debba essere corretta. Potrei
chiedere anche la valutazione se vi è il numero legale, ma ci
vorrebbe il Presidente.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito all'interpellanza e alle
richieste dell'interpellante, riferisco quanto segue.
La legge n. 157/1992, all'articolo 27, disciplina la vigilanza
venatoria, come già ricordato dal collega Venturella; l'articolo
recita:
- "a) la vigilanza sulla applicazione della presente legge e
delle leggi regionali è affidata agli Agenti dipendenti dagli enti
locali e delegati dalle Regioni, a tali agenti è riconosciuta ai
sensi della legislazione vigente la qualifica di agenti di Polizia
giudiziaria e di Pubblica sicurezza. Detti Agenti possono portare
durante il servizio per i compiti di istituto le armi da caccia di
cui all'articolo 13, nonché armi con proiettili a narcotico. Le
armi di cui sopra sono portate e detenute in conformità al
regolamento di cui all'articolo 5, comma 5 della legge n.
65/1986;
- b) alle guardie volontarie delle associazioni venatorie,
agricole e di protezione ambientale nazionale presenti nel Comitato
tecnico faunistico venatorio nazionale e a quelle delle
associazioni di protezione ambientale, riconosciute dal Ministero
dell'ambiente, alle quali sia riconosciuta la qualifica di Guardia
giurata ai sensi del T.U. delle leggi di Pubblica sicurezza,
approvato con R.D. 18 giugno 1932, n. 773";
- comma 2):
"la vigilanza di cui al comma 1 è altresì
affidata agli Ufficiali, Sottoufficiali e Guardie del Corpo
forestale dello Stato, alle Guardie addette ai parchi nazionali e
regionali, agli Ufficiali e Agenti di Polizia giudiziaria, alle
Guardie giurate comunali, forestali e campestri e alle Guardie
private riconosciute ai sensi del T.U. delle leggi di Pubblica
sicurezza, è affidata altresì alle Guardie ecologiche, zoofile
riconosciute da leggi regionali";
- comma 3):
"gli Agenti svolgono le proprie funzioni di norma
nell'ambito della circoscrizione territoriale di
competenza";
- comma 5):
"agli Agenti di cui al comma 1 e 2 con compiti di
vigilanza è vietato l'esercizio venatorio nell'ambito del
territorio in cui esercitano le funzioni, alle Guardie venatorie
volontarie è vietato l'esercizio venatorio durante l'esercizio
delle loro funzioni".
Sin dalla sua emanazione, la norma in questione ha creato alcuni
dubbi interpretativi circa la valenza del comma 5, per alcune
categorie infatti risulta agevole identificare la circoscrizione
territoriale di competenza entro la quale l'Agente non può svolgere
l'attività venatoria, è il caso dei Forestali i quali hanno
addirittura una norma specifica (legge regionale n. 12/2002) che
prevede il divieto dell'esercizio della caccia e della pesca
nell'ambito territoriale della circoscrizione della stazione
forestale nella quale presta servizio. In questo caso è ovvio che
l'ambito a cui riferirsi per l'applicazione del comma 5
dell'articolo 27 della legge n. 157/1992 è la stazione forestale di
riferimento, ma per altre strutture tale delimitazione territoriale
è a volte di difficile individuazione, si pensi ad esempio a chi ha
competenza territoriale su tutta la Regione e che non potrebbe
esercitare del tutto la caccia in Valle d'Aosta o da chi svolge
servizi ai valichi di frontiera con particolare "status" di
competenza territoriale da verificare.
Alla luce di quanto sopra, in data 20 settembre 1996 l'allora
responsabile del Corpo forestale valdostano emanava la circolare
prot. 18173, di cui all'oggetto, trasmessa a tutte le stazioni
forestali con la quale si fornivano le linee interpretative circa
l'applicazione della norma in oggetto. Per quel che riguarda la
copia della circolare richiesta, mi impegno a farla avere al
Consigliere, comunque non mi occupo di fotocopie nel senso che
sicuramente verificherò presso gli uffici il perché di questo
mancato inoltro di documentazione.
In ogni caso la circolare in questione, ritenuto che la "ratio"
dei disposti normativi sopraddetti non sia quella di limitare
indiscriminatamente l'esercizio legittimo dell'attività venatoria,
bensì quella di garantire l'imparziale svolgimento dei compiti di
controllo da parte di chi è specificatamente ed effettivamente
preposto all'attività di vigilanza venatoria, dispone che
l'articolo 27, commi 2 e 5, nella parte in cui vieta l'esercizio
venatorio agli Ufficiali e agli Agenti di Polizia giudiziaria
genericamente indicati, sia interpretata nel senso che il divieto
riguardi solo gli esercenti funzioni di Polizia giudiziaria
espressamente preposti allo svolgimento di compiti effettivi di
vigilanza venatoria. Tale tesi interpretativa sembra essere
suffragata dal fatto che il comma 5 della legge n. 157/1992 non
parla semplicemente di Agenti di cui ai commi 1 e 2, bensì di
agenti di cui ai commi 1 e 2 con compiti di vigilanza. Tale
specificazione pare pleonastica se riferita a generici compiti di
vigilanza, in quanto si fa riferimento a figure che sono in
possesso di qualifiche di Polizia giudiziaria e di Pubblica
sicurezza o di Guardia giurata e che, in virtù delle qualifiche
possedute, già esercitano compiti di vigilanza. Pare dunque che la
norma faccia riferimento a compiti di vigilanza venatoria. In ogni
caso nulla vieta fare un approfondimento sulla questione e
richiedere il competente parere a strutture qualificate quali il
Dipartimento legale della Regione o la Questura di Aosta, e
provvedere, a seconda delle risposte che perverranno, ad aggiornare
le direttive in questione.
Presidente
- La parola al Consigliere Venturella.
Venturella (Arc-VA)
- Prima una piccola osservazione: mi
pare che abbia già ricevuto una lettera, Assessore, da parte del
Presidente del Consiglio per una lettera richiesta l'8 settembre
2006... mi avevano assicurato che a stretto giro di posta avrei
avuto una risposta, ma non l'ho ancora ricevuta.
Invece, Assessore, la posso aiutare senza chiedere alcun parere
alla Questura di Aosta o all'Ufficio legale della Regione, le
faccio avere in copia una sentenza della Suprema Corte di
cassazione, Presidente dr. Corrado Carnevale. Cosa dice questa
sentenza, proprio su un'interpretazione dell'articolo 27 commi 2 e
5 della "157"? La Suprema Corte si è riunita ed ha emesso la
sentenza del 18 dicembre 2000. Vi era stato un episodio: un Vigile
urbano del Comune di Pordenone era andato a caccia fuori
dell'orario di servizio, era andato mi pare di sera, il Comune di
Pordenone lo aveva sanzionato perché svolgeva nel territorio di
propria competenza l'esercizio venatorio. Il signor Vigile urbano
aveva fatto ricorso in cassazione e la Corte gli aveva dato
ragione, non potevano sanzionarlo anche se cacciava nel Comune dove
svolge le funzioni, perché in quel momento non aveva compiti di
vigilanza. Tutto bene, ma nella stessa sentenza dice la Corte di
cassazione (cito): (si parla di ufficiale e agente di polizia
giudiziaria)
"... la cui qualifica compete agli Agenti di
Polizia municipale, esclusivamente alle condizioni e con i limiti
di cui si è detto"
, cioè che siano in servizio,
"a
differenza di Agenti appartenenti ad altri Corpi quali Polizia di
Stato, Guardia di Finanza ovvero i Carabinieri, per i quali il
divieto..."
(articolo 27 comma 5)
"opera comunque e
dovunque, essendo gli stessi considerati dal legislatore sempre in
servizio in qualsiasi parte del territorio dello Stato".
È male informato, Assessore, esiste giurisprudenza e... perché
questo? Per evitare che nella stessa persona confluiscano 2
funzioni: controllato e controllore. Un Ufficiale o un Agente di
Polizia giudiziaria è sempre in servizio, e faccio un esempio: per
esercitare la caccia è previsto solo il porto d'armi a canna lunga,
sia a canna liscia che rigata, non è consentito portare armi a
canna corta, ma gli agenti e ufficiali di Polizia giudiziaria per
le loro funzioni al di fuori del servizio devono o meglio scelgono
di portare l'arma a canna corta. Fermati, sono in palese violazione
delle norme della "157" e anche della legge regionale, ma
contemporaneamente hanno un impegno perché Ufficiali di Polizia
giudiziaria. La "ratio" del legislatore era intesa a far sì che non
accadessero questi casi. L'interpretazione della circolare interna,
che credo dal punto di vista anche solo dell'importanza non possa
essere mai considerata sovraordinata a una legge nazionale, anche
se fatta dal dirigente del Corpo forestale, è una circolare in
palese contraddizione con quanto stabilito dalla Corte di
cassazione.
Invito l'Assessore ad un ulteriore approfondimento, consegnerò i
documenti perché in questa Regione, a differenza di altre realtà,
credo vi siano dei casi che sono palesemente illegittimi.
