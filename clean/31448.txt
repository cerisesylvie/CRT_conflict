Classificazione
FINANZA REGIONALE E LOCALE
Finaosta



Oggetto del Consiglio n. 511 del 15 aprile 2009 - Resoconto
OGGETTO N. 511/XIII - Discussione generale congiunta del D.L.
n. 21: "Modificazioni alla legge regionale 16 marzo 2006, n. 7
(Nuove disposizioni concernenti la società finanziaria regionale
Finaosta S.p.a.. Abrogazione della legge regionale 28 giugno 1982,
n. 16)" e della proposta di atto: "Modificazioni allo statuto di
Finaosta S.p.a., approvato con deliberazione del Consiglio
regionale n. 2309/XII del 23 novembre 2006".
Président
- Collègues, ici nous nous trouvons face à un
projet de loi et à un acte administratif, si vous êtes d'accord,
tout en faisant deux votations séparées, on commence la discussion
et demain on passera à la votation.
La parole au rapporteur, le Conseiller Rosset.
Rosset (UV)
-
Merci, M. le Président
. Questo
disegno di legge e le susseguenti modifiche allo statuto tracciano
un nuovo percorso di Finaosta, del tutto coerente e direi
conseguente alla positiva storia della nostra finanziaria e delle
sue collegate... che immagino sarà oggetto del dibattito odierno,
al di là di queste modificazioni tecniche definibili come un atto
dovuto.
Si trattava, infatti, di un percorso iniziato già da tempo,
anche se solo ora si concretizza: modificare la legge regionale 16
marzo 2006, n. 7 per dare a Finaosta quelle caratteristiche
in
house
, vale a dire a capitale interamente pubblico, che oggi
sono necessarie, secondo la chiara giurisprudenza della Corte
europea di giustizia e la conseguente normazione per agire
pienamente nei ruoli e nelle funzioni attribuitele dalla Regione.
Mi riferisco ad una serie di servizi che potranno essere affidati
senza ricorrere alle gare e ciò non per sfuggire ad una logica di
mercato, ma perché questa è una delle missioni alla base della
nascita e del successivo, valido funzionamento di Finaosta.
Aggiungerei anche che le modificazioni proposte consentiranno a
Finaosta di operare come ente intermedio, in funzione di controllo
di secondo livello, per la gestione dei progetti comunitari
nell'attuale periodo di programmazione. Il valore dell'operazione,
con uscita delle banche dal capitale sociale di Finaosta, è di
circa 42 milioni di euro ed avverrà, come è possibile, in Gestione
speciale.
È stato inoltre in questo disegno di legge inserito un
emendamento, su proposta del collega Caveri, che mira a rafforzare
il ruolo di verifica e di controllo del Consiglio Valle. Tale
emendamento prevede che la Giunta regionale presenti al Consiglio
regionale, che lo vota, un atto di indirizzo strategico contenente
i programmi previsionali di Finaosta e delle sue partecipate, cui è
allegato il consuntivo delle attività svolte dalle stesse, e che la
Giunta regionale informi la Commissione consiliare competente
riguardo alle attività o interventi, che ritiene di particolare
rilevanza e urgenza, di Finaosta o delle sue partecipate.
È un disegno di legge di nove articoli, quindi non mi dilungherò
e termino segnalando come, in una logica di contenimento della
spesa pubblica, vi è una riduzione del numero dei consiglieri di
amministrazione da nove a cinque in una logica di risparmio e di
razionalizzazione.
Eventuali osservazioni sul presente disegno di legge da parte
dei colleghi potranno essere delucidate da parte dell'Assessore sul
provvedimento proposto. Grazie.
Président
- Je vous rappelle que sur cette loi ont été
déposés trois amendements de la part du groupe Vallée d'Aoste
Vive-Renouveau et un sub-amendement du Parti Démocratique.
La parole à l'Assesseur au budget, aux finances et au
patrimoine, Lavoyer.
Lavoyer (FA)
- Grazie, Presidente. Ringrazio il relatore,
la Commissione competente per il lavoro svolto. Mi pare che la
relazione del collega Rosset inquadri perfettamente quali sono le
problematiche che stanno alla base di questo disegno di legge e del
provvedimento di modifica dello statuto. Voglio solo sottolineare
un'opportunità importante che sta alla base di questa
modificazione: il fatto che Finaosta è stata individuata come
organismo intermedio per la gestione dei progetti comunitari nella
programmazione 2007-2013. Lo Stato italiano, che deve esprimere un
parere alla Commissione europea su come sono organizzate le
Regioni, ha espresso un parere con riserva in attesa che Finaosta
venga acquistata totalmente dalla Regione: questa è un'altra delle
motivazioni importanti che stanno alla base di tale scelta.
Per quanto attiene il provvedimento di modifica dello statuto, è
una deliberazione meramente tecnica che recepisce puntualmente le
modificazioni che vengono fatte con l'acquisizione delle quote
azionarie dei privati, trasformando Finaosta in società
in
house
.
Président
- J'ouvre la discussion générale.
La parole au Conseiller Louvin.
Louvin (VdAV-R)
- Grazie, Presidente. Qualche breve
osservazione, anche se l'argomento non mi sembra coincidere con la
definizione che ne ha dato pochi istanti fa l'Assessore di
deliberazione meramente tecnica, se non nel senso di una
deliberazione di ratifica di una decisione già assunta in
precedenza, e non mi pare assunta da questo Consiglio. Siamo forse
un po' noiosamente e quasi ossessivamente a ritornare al quesito:
dove e come si decidono le cose importanti di questa regione, come
e dove si decide che ci deve essere un'assunzione definitiva,
completa, totale, dell'azionariato pubblico su una società
dell'importanza di Finaosta S.p.a. e alla domanda purtroppo
troviamo sempre la stessa risposta e non è sul versante del
Consiglio. Abbiamo in realtà affidato 25 anni fa a Finaosta un
ruolo motore della nostra economia, forse sottovalutando all'inizio
l'impatto e l'estensione che il suo operato avrebbe avuto in
seguito, ma fin dall'inizio il fatto che vi fosse una
compartecipazione con soggetti esterni, in particolare con soggetti
provenienti dal mondo delle banche, è stato considerato un po' un
parapetto, di
garde-feu
rispetto al rischio che Finaosta
diventasse solo ed esclusivamente un soggetto esecutore di una
volontà politica del Governo regionale. Era in qualche modo avere
un'interlocuzione esterna con funzione di contrappeso anche
naturale, di valutazione anche economica delle iniziative che
venivano assunte; questo almeno nella concezione originaria nel
momento in cui prendevano piede i primi BIC (business innovation
centres) e poi le prime finanziarie regionali: la Friulia, la
Finpiemonte, eccetera, ci siamo inseriti in questo solco.
Oggi facciamo un'operazione che rischia di passare sotto traccia
il fatto che nel frattempo, nell'arco di questo quarto di secolo
Finaosta è diventato centro, cuore pulsante del mondo non solo
finanziario, ma economico della regione con partecipazioni in
gestione ordinaria su Aosta Factor, Pila, Centro Sviluppo, Funivie
Monte Bianco, SEA, ISAV, Cervino, Monte Rosa, Air Vallée, Funivie
Gran Paradiso e come operatore speciale in nome e per conto
dell'Amministrazione regionale con quote oscillanti fino alla
partecipazione totalitaria in CVA, STV, Structure, Autoporto,
Cervino, Finbard, Progetto Formazione, Monte Rosa, Funivie Piccolo
San Bernardo... non voglio annoiarvi, la lista è talmente lunga che
penso occuperei abusivamente buona parte dell'intervento. Ma ciò
che sta a significare questa sottolineatura è che attraverso
decisioni che vengono assunte, di nuovo per riprendere
l'espressione dell'Assessore Lavoyer, in chiave meramente tecnica
da un soggetto come Finaosta, dipendono strategie di grande
importanza. Decisioni prese da Finaosta o prese dalla Presidenza
del Governo regionale in modo particolare, che ha riservato a sé il
ruolo di decisore strategico e che diventano, per effetto di questa
linea decisionale, delle decisioni fatalmente opache. Abbiamo avuto
modo, colleghi, di confrontarci con un certo dispetto da parte di
molti su decisioni di grande momento assunte per via e attraverso
lo strumento in particolare della cosiddetta "gestione speciale",
quando affidiamo i denari pubblici a Finaosta per acquisizioni
azionarie di grande momento e credo che questa procedura, questo
filo sia destinato a continuare a proseguire se non ci sarà oggi la
comprensione che tale trasformazione di Finaosta deve essere
accompagnata da alcune necessarie e serie salvaguardie. Noi le
abbiamo individuate essenzialmente in due momenti e, sottoponendoli
già al vaglio della Commissione, li riproponiamo in quest'aula,
perché si deve sapere che ci sono modi e strumenti diversi di
condurre la politica economica che non quelli fideistici di
affidare tutto al Governo regionale e di venire poi a conoscenza di
essi nella migliore delle ipotesi attraverso un'informativa
amministrativa e nella peggiore direttamente a mezzo stampa.
Crediamo che proprio quella trasformazione che il collega Rosset
nella sua relazione ha indicato come un'evoluzione necessaria,
legata ad una giurisprudenza comunitaria che in qualche modo
canalizza, indirizza decisamente la finanziaria regionale verso una
soluzione di controllo totalitario da parte della Regione... e poi
perché non esteso eventualmente ad altri enti locali, come avviene
per altre finanziarie?... che questa decisione possa essere
accompagnata da momenti di forte assunzione di responsabilità, di
seria condivisione e valutazione delle scelte che vengono ispirate
dal Governo regionale, attraverso il vaglio di questa Assemblea per
il tramite della competente Commissione, quando si tratta di
decisioni più di dettaglio e attraverso anche una composizione
dell'organo di gestione amministrativo che sia plurale e che non
sia più solo riservata all'orientamento di governo e dell'area di
governo. Qui siamo ad interrogarci su quale strumento di
governance
nuovo può avere Finaosta: se come qualcuno
ritiene sia sufficiente un'informativa, una comunicazione eventuale
di qualche azione, oppure se siano necessari dei presidi più fermi
e più puntuali. Siamo per questa seconda strategia, siamo per
questo far nostro un dovere che è collegato proprio a questa nuova
funzione che attribuiamo a Finaosta.
Vorrei ricordare, cosa che abbiamo già fatto in Commissione, ma
non è del tutto inutile farlo anche qui, che questo soggetto oggi,
se vogliamo che sia affidatario di servizi della Regione, deve
essere sottoposto al cosiddetto "controllo analogo". È un termine
ancora acerbo, poco usuale, ma cerchiamo di capire cosa vuol dire,
abbiamo qui valenti esperti di diritto commerciale e sicuramente
potranno rettificare il tiro se le mie osservazioni non sono
puntuali. Ma, da quanto noi abbiamo potuto fare, collega Rosset,
proprio prendendo spunto da quella giurisprudenza della Corte di
giustizia cui lei fa riferimento e che è stata fatta propria dal
Consiglio di Stato in Italia, il Consiglio di amministrazione della
S.p.a. non deve avere rilevanti poteri gestionali e l'ente pubblico
(siamo noi, la Regione) deve poter esercitare maggiori poteri
rispetto a quelli che il diritto societario riconosce alla
maggioranza sociale. Tradotto: deve avere maggior peso la Regione,
questo Consiglio di amministrazione diventa ancora di più uno
strumento diretto del proprio volere e della propria azione.
Secondo: non deve aver acquisito una vocazione commerciale. Terzo:
le decisioni più importanti devono essere sottoposte al vaglio
preventivo dell'ente affidante. Ora di nuovo l'ente affidante chi
è? L'ente affidante siamo noi come Regione, ma può o anzi deve
questo Consiglio spogliarsi delle sue prerogative rispetto ad un
coinvolgimento attivo nelle linee generali dell'operato di
Finaosta?
Credo sia un errore non allargare le maglie di questo intervento
al punto da consentire anche al Consiglio regionale e anche alle
Commissioni del Consiglio regionale di poter avere una visuale
precisa su quello che succede. Quando si compra una società del
peso della Cervino S.p.a., quando si danno incarichi di grande
rilievo e incidenza sull'economia regionale e forse magari un
domani di vendita di cespiti, perché non so fino a che punto
potremo continuare ad acquistare... ormai c'è rimasto più poco sul
mercato, la nostra idea è che ci debba essere un'attenzione
rafforzata di questo Consiglio su tale soggetto. Noi crediamo in un
ruolo ritrovato della Finaosta, crediamo che debba tornare ad
essere un motore di spinta della Regione, non abbiamo avuto la
sensazione, nonostante Finaosta disponga di grandi mezzi e anche di
grande dotazione strumentale per conoscere i dettagli dell'economia
regionale, di un suo ruolo particolarmente innovativo nel tracciare
le linee del dopo crisi e dello sviluppo futuro. Pensiamo che si
debbano liberare delle energie attraverso questo ente, ma nel
dargli tale ruolo più incisivo ed attivo crediamo anche che ci
debba essere una maggiore presenza, un maggior coinvolgimento delle
forze politiche tutte della Regione nell'osservare attentamente
l'operato, l'azione, le strategie di questo ente, che ripetiamo
consideriamo strumentale, perché strumento della nostra azione e
non fine a sé stesso e non un ente che debba perseguire azioni
distinte da quelle che noi vogliamo che persegua.
Président
- La parole au Conseiller Donzel.
Donzel (PD)
- Egregio Presidente, cari colleghi, alle
volte da come si racconta una fiaba si può terrorizzare un bambino,
facendo la voce del lupo, oppure lo si può far ridere, quindi alle
volte anche il modo di porre le questioni può non essere
irrilevante. Credo che questo provvedimento sia un provvedimento
che, dal punto di vista tecnico, è riconosciuto dal diritto
internazionale, quindi non è su questo che secondo noi bisogna
porre la questione, invece condivido alcune questioni che sono
state poste molto correttamente dal collega Louvin e che
meriterebbero una riflessione pacata ed attenta. Su questa materia
non è che vi sia una legislazione molto dettagliata, si va sulla
base di sentenze della Corte di giustizia europea di giurisprudenza
anche nazionale, non sono un esperto di diritto, ma qualcosa ho
provato a capire. Sicuramente c'è una sentenza del 18 novembre 1999
della Corte di giustizia, cosiddetta "sentenza Teckal", in cui
vengono individuate due condizioni necessarie: l'esercizio da parte
dell'ente committente sul soggetto affidatario di un controllo
analogo, è appunto quello a cui faceva riferimento il collega
Louvin, mi sembra una cosa molto importante che giustamente il
relatore ha riportato nella sua relazione, sottolineando
l'importanza che questo provvedimento legislativo disponga tale
controllo analogo.
Rispetto a tale questione, esiste una sentenza del 12 dicembre
2005 del TAR del Friuli, che elenca alcuni elementi possibili che
specificano bene cos'è questo controllo analogo; mi ha colpito
molto uno di questi, non sto a rileggerli tutti, perché alcuni sono
stati riportati dal relatore: controllo mediante una commissione
dello stato di attuazione degli obiettivi anche sotto il profilo
dell'efficacia, dell'efficienza ed economicità della gestione, con
successiva relazione all'assemblea degli azionisti. In tal senso
ritengo molto importanti alcuni emendamenti che sono stati proposti
dal gruppo Vallée d'Aoste Vive-Renouveau e "l'emendamento Caveri",
che vanno nella direzione di vedere di capire come esercitiamo
questo controllo. Qui sta la partita che si gioca: ci limitiamo a
dire che tutto il controllo lo esercita la Giunta che dispone i
provvedimenti, oppure qualche elemento di controllo lo attribuiamo
anche al Consiglio e alle Commissioni? Va letto in questo senso il
sub-emendamento che abbiamo presentato noi, non nascondo dietro un
giochino di parole, come per dire: "non abbiamo voluto modificare
niente"; no, modifica, nel senso che dice: "qualche volta non solo
la Giunta ritiene che un provvedimento di urgenza va comunicato, ma
può darsi anche che sia la stessa Commissione a chiamare la Giunta
a dare informazione". La valutazione dell'urgenza può essere cioè
anche giudicata tale dalla stessa Commissione, può essere anche lo
stesso Consiglio tramite la Commissione a decidere che rispetto ad
un certo provvedimento vale la pena fare una riflessione, oppure
no. Questo è lo spirito con cui vanno lette tali cose, non in un
modo come per dire che qui si vogliono mettere dei paletti, fermare
l'azione governativa, blindare, altrimenti è chiaro che siamo in
contraddizione con lo spirito di rendere più agile l'attività
governativa, ma sicuramente uno strumento così importante merita
attenzione, vigilanza e credo che su molte questioni quando c'è
stato il confronto molti problemi si sono risolti. Varrebbe quindi
la pena alle volte di vedere di più le carte, piuttosto che parlare
dopo la partita, per cui dopo si fa la polemica, perché i tempi non
sono stati rispettati, non c'è il dialogo, mentre se vi fosse stato
un po' di tempo per decidere alcune questioni, forse i
provvedimenti sarebbero stati più condivisi, come spesso è avvenuto
in quest'aula.
Président
- La parole au Conseiller Salzone.
Salzone (SA-UdC-VdA)
- Grazie, Presidente. È vero, le
finalità per cui era nata Finaosta sono cambiate, oggi le esigenze
sono diverse da allora. D'altronde è il mondo dell'economia che è
cambiato ed è anche la centralità decisionale della nostra Regione
che è cambiata, che ha bisogno di snellire, velocizzare, di essere
al passo con i tempi. Il disegno di legge n. 21 modifica la legge
regionale che aveva costituito la Finaosta e la conseguenza è che
la modifica dello statuto deve essere effettuata. L'operazione si
rende necessaria a seguito dell'acquisizione da parte della Regione
dell'intero capitale sociale di Finaosta, lo scopo tra l'altro è
quello di rendere la nostra finanziaria il vero braccio diretto
della Regione per conseguire le finalità e le strategie regionali
in materia di sviluppo economico. Il capitale sociale sarà detenuto
integralmente dall'Amministrazione regionale senza alcuna
partecipazione neanche minoritaria dei soggetti privati. Pare
evidente che la rinuncia alla partecipazione societaria di banche,
di società finanziarie creditizie controllate da banche, di società
di assicurazioni, di consorzi di imprese, di società di servizi ed
altro ancora va nella direzione di rendere più efficiente e snella
la macchina che deve trainare la nostra economia. La nuova legge
prevede disposizioni di contenimento della spesa pubblica mediante
il ridimensionamento degli organi societari, che portano il
Consiglio di amministrazione da un massimo di 11 membri previsti ad
un numero fisso di 5 Consiglieri, di cui uno scelto fra i dirigenti
regionali e uno scelto d'intesa con la Giunta de la Chambre, in
quanto espressione istituzionale della realtà imprenditoriale
locale. La nuova legge quindi trasforma Finaosta in una società
in house
, ovvero in un particolare istituto di diritto
pubblico, per mezzo del quale in futuro la Regione, invece di
procedere all'affidamento all'esterno di determinate prestazioni,
può provvedere in proprio all'esecuzione delle stesse, attribuendo
l'appalto del servizio di cui trattasi ad altra entità giuridica di
diritto pubblico mediante il sistema dell'affidamento diretto,
quindi senza gara. In questa maniera la nuova legge permetterà alla
Regione di affidare a Finaosta la gestione di tutti quei servizi e
prestazioni che normalmente devono essere oggetto di appalto,
derogando alla gara pubblica, a condizione che sussistano le
condizioni di controllo analogo a quello che esercita sui propri
servizi. Con questo atto si è concretizzata una trasformazione di
cui già si era pensato da tempo per raggiungere gli obiettivi di
cui abbiamo già detto.
Infine abbiamo condiviso l'impegno di rafforzare il ruolo di
verifica e di controllo del Consiglio attribuendo alla Giunta
regionale l'onere di presentare annualmente al Consiglio gli atti
di indirizzo e i programmi previsionali di Finaosta e delle sue
partecipate. Pensiamo quindi che con questa operazione si dia avvio
ad un percorso di razionalizzazione ed efficienza nelle strategie
regionali in materia di sviluppo economico.
Président
- S'il n'y a pas d'autres requêtes
d'intervention, je ferme la discussion générale.
La parole à l'Assesseur au budget, aux finances et au
patrimoine, Lavoyer.
Lavoyer (FA)
- Più che una replica è una precisazione,
anche in base a quanto emerso in sede di Commissione, con
l'audizione fra l'altro degli organi della Finaosta, si è parlato
molto sul termine del controllo analogo, ma sul controllo analogo
mi pare che in audizione in Commissione abbiamo già sottolineato
che il controllo di Finaosta da parte della Regione c'è già, quindi
in sostanza nulla si modifica da questo punto di vista. Già
attualmente prima di queste modifiche la Regione nominava il
Consiglio di amministrazione, uno dei componenti del Consiglio di
amministrazione era ed è un dirigente della Regione con finalità di
raccordo. Il controllo a questo punto si rafforza con il passaggio
della percentuale di proprietà dal 77 al 100% e non ci sono più
dubbi, che erano quelli che permanevano in questo momento, sulla
possibilità di affidare direttamente servizi a Finaosta senza
procedura di evidenza pubblica. Mi pare che, in base a quanto
emerso in sede di Commissione, il fatto che la Commissione abbia
approvato e la maggioranza faccia proprio l'emendamento del collega
Caveri, si vada nella direzione di quanto auspicato dal collega
Louvin. Infatti quando viene presentato annualmente dal Governo
regionale un atto di indirizzo strategico, che contiene i programmi
previsionali di Finaosta e delle sue partecipate, programma e
documento al quale viene allegato il consuntivo delle attività
dalle stesse svolte... ci pare che questo emendamento, questo
articolo 13 bis vada nella direzione di un grosso coinvolgimento
nella fase di indirizzo da parte del Consiglio regionale. Il comma
secondo va poi nella direzione di coinvolgere maggiormente le
Commissioni consiliari sugli interventi di particolare rilevanza ed
urgenza che vengono poste in essere da Finaosta o dalle sue
partecipate. A noi pare che non era per minimizzare quando abbiamo
illustrato i provvedimenti, ma riteniamo che non ci siano grandi
novità dal punto di vista del funzionamento con l'approvazione di
questi due provvedimenti.
