Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1904 del 19 marzo 1986 - Resoconto
OGGETTO N. 1904/VIII - DISEGNO DI LEGGE CONCERNENTE:
"INTERVENTI PER IL RECUPERO E LA VALORIZZAZIONE DEI SENTIERI DI
MONTAGNA IN FUNZIONE DELLO SVILUPPO DEL TURISMO
ESCURSIONISTICO".
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
L'escursionismo, unitamente al trekking,
sta conoscendo sempre più uno sviluppo a livello di interesse
turistico, e quindi economico, anche per la nostra Regione. Per
questo motivo riteniamo indispensabile legiferare su questa materia
per poter avere la possibilità di fare una segnaletica orizzontale
e verticale idonea su tutto il territorio regionale per la
segnalazione di sentieri che possono avere un interesse a carattere
regionale e altri sentieri che possono avere interesse a carattere
anche solo intercomunale. Sia nell'uno che nell'altro caso, questa
legge dà una indicazione secondo la quale, sempre avvalendosi di
personale specializzato, in modo particolare delle guide di alta
montagna o del C.A.I., la Regione dovrà definire una mappa dei
sentieri a livello regionale.
Definiti i percorsi, questa legge prevede che, per quanto
concerne le spese della segnaletica orizzontale e verticale, la
Regione è autorizzata a pagarle interamente, ma per fare questi
lavori ci vorrà una organizzazione sul territorio e gli enti che
saranno interessati direttamente dalla Regione sono i Comuni,
l'Azienda di Soggiorno o direttamente l'Associazione Guide.
Sappiamo che, in modo particolare, i sentieri delle alte vie n.
1 e 2, dopo anni che vengono percorsi, sono carenti per la mancanza
di strutture di ricettività, intendendo per ricettività lungo
questi sentieri i famosi rifugi che chiameremo rifugi tappa, cioè
punti di ristoro. Per questi rifugi, la legge prevede un contributo
che può arrivare fino al 70% di contributi a fondo perso per quelli
che sono ubicati oltre i 2000 metri, il contributo arriva sino
all'importo del 50%.
Questa legge prevede inoltre che non si potrà localizzare un
rifugio tappa ad una distanza inferiore ai 2 km. da una strada
carrozzabile ed a un dislivello non inferiore ai 200 metri di quota
da dove arriva la strada carrozzabile.
Ci sono altre indicazioni su questo disegno di legge, ma penso
che la relazione sia sufficientemente chiara e dia le indicazioni
esatte delle motivazioni di tale legge; diciamo anche che non si
potranno finanziare dei rifugi tappa in prossimità di rifugi già
esistenti o di strutture extra alberghiere quali i campeggi, per
non danneggiare queste attrezzature ricettive.
C'è un emendamento della Commissione, e un emendamento che la
Commissione ha lasciato l'incarico al sottoscritto di preparare, su
indicazione del Consigliere Torrione.
Il Consigliere Torrione aveva proposto di introdurre un
emendamento per cui sarebbe interessante che, un domani, la
tipologia costruttiva ed anche quella dei materiali potesse, con
una indicazione ben precisa della Regione, essere seguita per le
nuove costruzioni, per quanto è la tipologia costruttiva
progettuale e, per la tipologia dei materiali, essere seguita anche
nella ristrutturazione di possibili rifugi tappa derivanti
dall'utilizzazione di vecchi fabbricati esistenti.
L'emendamento che presento è la sostituzione completa del 1°
comma dell'art. 5, precisando, nelle ultime righe, "che presentino
le caratteristiche progettuali e costruttive e dispongano delle
attrezzature e dell'equipaggiamento che verranno definiti con
apposita deliberazione della Giunta regionale".
Penso che una indicazione del genere sia sufficiente, se ci sono
invece indicazioni contrarie siamo qui per sentirle. Con questo
emendamento verrebbe stralciato dalla legge l'allegato A, che dava
già l'indicazione del materiale che normalmente viene usato per
queste strutture ricettive.
PRESIDENTE:
È aperta la discussione generale.
Ha chiesto di parlare il Consigliere Viberti, ne ha facoltà.
VIBERTI (N.S.):
Per una richiesta di rinvio relativa
all'iscrizione di questo argomento di cui, a norma di Regolamento,
non mi è stata spiegata l'urgenza o la scarsa rilevanza. Chiedo che
venga rinviato e che segua il normale iter di un qualsiasi altro
disegno di legge della Giunta o di una proposta di legge che viene
presentata da qualsiasi Consigliere.
Ripeto che è inaccettabile questo modo di operare, in
particolare l'Assessore Borbey ce lo sottopone quasi ad ogni
Consiglio. A volte si può concepire l'urgenza, anche se i gravi
ritardi ricadono completamente sui modi di operare dell'Assessore
Borbey, nel caso specifico non credo che si tratti di una cosa di
poca rilevanza perchè già solo la cifra 700 milioni fa capire che
non si tratta di cosa da poco, se poi si osserva l'impianto
generale si capisce che è un provvedimento che riguarda l'intera
Regione, che finalmente cerca di intervenire in un settore al quale
finora ha prestato poca attenzione, quindi non può essere
considerato di scarsa rilevanza.
Resta l'urgenza: allora spiegatemi l'urgenza dell'approvare
questo provvedimento oggi, del non aver seguito il normale iter,
dopo di che me ne starò tranquillo; in caso contrario, chiedo che
ci sia una votazione per il rinvio alla prossima seduta di
Consiglio.
Vi garantisco che continuerò su questo piano fintanto che non
verrete a più miti consigli rispetto all'uso corretto del
regolamento e all'atteggiamento da tenere nei confronti di chi
vorrebbe partecipare al dibattito sulle produzioni legislative o
regolamentari di questo Consiglio.
PRESIDENTE:
Colleghi Consiglieri, non vorrei che si
aprisse nuovamente una discussione sulla proposta di rinvio. La
Presidenza ritiene di dover far presente al Consigliere Viberti ed
al Consiglio che le Commissioni hanno espresso regolarmente il loro
parere in data 7 e 10 marzo; i pareri sono allegati alla legge, che
è stata inviata ai Consiglieri con un ordine del giorno suppletivo,
che è cosa diversa rispetto all'iscrizione d'urgenza con la
maggioranza dei 2/3, prevista dal 2° comma dell'articolo 50 del
nostro Regolamento.
La Presidenza, vista la formalizzazione della richiesta da parte
del Consigliere Viberti, chiede, con la limitazione a cinque
minuti, se ci sono dei Consiglieri che si pronunciano a favore o
contro la proposta di rinvio.
Ha chiesto di parlare l'Assessore Borbey, ne ha facoltà.
BORBEY (D.C.):
Devo dire che in questo disegno di legge è
stato approvato dalla Giunta regionale per essere presentato in
Consiglio già prima del 10 gennaio. A causa della mia malattia, e
per altri inconvenienti, non è venuto in Consiglio immediatamente,
però la Giunta regionale l'aveva adottato proprio perchè riteneva
che questo disegno di legge, insieme a quello sulle piste di sci,
avesse una certa urgenza, anche se eravamo in ritardo con la
presentazione.
Riteniamo che sia importante, per la questione dei sentieri,
partire immediatamente con la organizzazione sul territorio e con i
lavori di segnaletica fino alla sistemazione manuale dei
sentieri.
Per la mia assenza di quasi quaranta giorni dall'espletamento
dei miei doveri, chiedo al Consiglio se può accettare la
discussione d'urgenza, perchè l'urgenza esiste nel senso di poter
operare al più presto per dare questi contributi a chi di
dovere.
PRESIDENTE:
L'Assessore Borbey si è espresso contro; chi
chiede la parola a favore del rinvio? Vorrei solo che il
Consigliere Viberti precisasse perchè, siccome ci sono i pareri
delle Commissioni, la richiesta di rinvio può essere fatta a chi?
Alla Giunta perchè riesamini il disegno di legge, o alle
Commissioni?
Ha chiesto di parlare il Consigliere Viberti, ne ha facoltà.
VIBERTI (N.S.):
Penso che un provvedimento di questo
genere non possa passare senza che si dica qualcosa sul tipo di
turismo cui si vuole rivolgere, che fino a questo momento è stato
guardato senza troppa attenzione dall'Amministrazione ed anche
dagli operatori privati. In molte altre parti del mondo il trekking
ha migliaia di appassionati e la nostra Regione, in questo senso,
per le sue bellezze naturali e per l'esistenza di tutta una serie
di sentieri che nei secoli sono stati tracciati, vuoi dalla
transumanza, vuoi dal passaggio di persone che seguivano la strada
della Valle d'Aosta per percorsi dal nord al sud dell'Europa, ha
tutta una serie di strutture che è giusto recuperare, approfittando
del fatto che possano portare, anche se non nella stessa misura di
altri tipi di turismo, dei "revenus" per la nostra Regione.
Ci sembra tuttavia opportuno porre alcune domande rispetto a
questo disegno di legge che, anche se è stato esaminato in
Commissione, è stato presentato il 17 febbraio, per cui la
possibilità di effettuare una riflessione e di fare eventuali
proposte non è stata molta. Lamentiamo che si arrivi troppo spesso
nelle Commissioni a ridosso del Consiglio con molti oggetti, con la
fretta di troppi colleghi che hanno altri impegni, per cui si è
costretti a dare il parere per permettere l'iscrizione attraverso
un ordine del giorno suppletivo, senza che le Commissioni
approfondiscano i problemi. Non mettiamo in dubbio che la Giunta, a
monte, abbia fatto tutte le sue valutazioni e che forse anche la
maggioranza abbia discusso di questi provvedimenti, però il
Consiglio nella sua interezza, è l'organo che detiene la potestà
legislativa, per cui io, come credo tutti i Consiglieri
dell'opposizione, rivendico il diritto di esprimermi rispetto a
questi provvedimenti.
Adesso dirò delle cose forse un po' campate in aria proprio
perchè mancano di quell'approfondimento necessario che richieda la
possibilità di presentare emendamenti.
All'art. 1 si parla della messa in opera di una adeguata
segnaletica verticale ed orizzontale, che nel rispetto
dell'ambiente consenta una agevole percorrenza degli itinerari.
Questo mi va bene, però non si spiega chi sarà ad andare a stendere
questa segnaletica, ma soprattutto non si tiene conto che persone
capaci di conoscenza dell'ambiente, non hanno conoscenze specifiche
soprattutto nei punti in cui i sentieri non esistono più, per
indicare quali sono i migliori luoghi in cui far transitare persone
che spesso hanno una scarsa conoscenza ...
Scusi signor Presidente, Le do molto fastidio? Se è così me lo
dica, che smetto immediatamente di importunarLa con queste tediose
farneticazioni e mi siedo, altrimenti continuo nel fare delle
osservazioni che spero possano servire all'Assessore Borbey per
migliori argomentazioni sull'articolato.
Dicevo che consultare esperti faunistici relativamente alla
indicazione di questi passaggi potrebbe essere utile, ho sentito
persone che si occupano di animali, non domestici, signor
Presidente, ma di animali selvatici, i quali hanno sottolineato che
alcune alte vie passano dove ci sono passaggi di ungulati oppure
dove ci sono zone favorevoli alla nidificazione di particolari
specie avicole. Non so in che modo si potrebbe inserire un
suggerimento del genere, però, secondo noi, la consultazione di
esperti della fauna ed il loro utilizzo nella stesura, in
particolari posti, della segnaletica, può essere utile e permettere
di evitare che decine di persone passino vicino ad un posto di
abbeverata disturbando gli animali. Questa non è una osservazione
peregrina e neppure pretende di portare ad un voto contrario questa
legge; può essere comunque un contributo. Questo, caro Presidente,
è quel confronto di cui Lei tanto parla e che si può concretizzare
in proposte di questo genere.
Si è stabilito un criterio per l'assegnazione di questi fondi,
cioè si sa già da che parte si comincerà? C'è un programma, oppure
se arrivano cento domande e se ci sono i soldi, si risponde alle
cento domande?
Ci preoccupa di sapere dove si comincerà a costruire, ma
soprattutto per quanti anni questo tipo di struttura deve restare
adibita a questa destinazione. Ci sono nelle nostra Regione decine
di stalle costruite con il contributo ... (INTERRUZIONE....) ....
se c'è, allora è una ulteriore dimostrazione che il tempo per
approfondire il discorso non è stato sufficiente. Si può
intervenire anche all'interno del Parco con questa legge? Andiamo a
rimettere in piedi i sentieri di caccia del Re all'interno del
Parco? Rispetto alla legge Galasso, mi sembra (sarei ben felice di
essere smentito) di non aver visto nessun richiamo: in che termini
stiamo rispetto alla legge n. 431, Assessore? Non è una questione
da poco, perchè andiamo a fare delle costruzioni in zone sottoposte
a vincolo.
È stata consultata la Sovrintendenza, si sa già in che modo si
svolgeranno le pratiche? Per tutta questa serie di interrogativi
sarebbe stato più opportuno poter discutere in Commissione.
Personalmente ho partecipato ad una riunione della 1^
Commissione che ha trattato anche questo argomento, però il disegno
di legge è stato presentato il 17 febbraio, poi si deve aspettare
che arrivi ai Consiglieri, in mezzo anche a tutte le altre cose di
cui ci occupiamo, che sia trasmesso a persone che hanno più
competenza specifica in materia o comunque ne abbiano più del
sottoscritto che può fare il tuttologo (ma sappiamo bene di che
forza sono i tuttologhi), ed infine bisogna aspettare che ritornino
le osservazioni, come del resto penso faccia qualsiasi Assessore
nel momento in cui predispone il disegno di legge. Sono arrivato in
Commissione solo a fare dei discorsi di principio, sui quali fra
l'altro ci siamo trovati in accordo con l'Assessore; mi pare di
ricordare che proprio rispetto al trekking c'era stata una
discussione volta a coinvolgere in questo sport anche l'Assessorato
Agricoltura e Foreste, dicendo se non sia il caso di riuscire a
interessare l'agriturismo e magari certi allevatori un po' più
disponibili, che possano integrare i loro guadagni derivanti
dall'alpeggio ospitando questi sportivi.
Coloro che fanno il trekking non badano tanto al sottile, non
hanno bisogno della doccia o della sauna, è gente abituata a
dormire anche all'aria aperta, quindi le persone che lavorano negli
alpeggi, le più disponibili, potrebbero, con un opportuno
intervento da parte dell'Amministrazione regionale, costruire un
elemento di ulteriore sviluppo di questo tipo di attività
turistica. Ci sono quindi tutta una serie di sfaccettature che non
sono state toccate, se non brevemente.
Queste cose potevano essere inserite in questa legge; vorrei
inoltre sapere che coordinamento c'è stato anche a livello di
Giunta, perchè non credo che all'Assessore Perrin sfugga
l'importanza di una legge di questo genere.
Voterò questo provvedimento nonostante sia arrivato in Consiglio
nel modo in cui è arrivato, perchè mi sembra un primo tentativo,
però sono preoccupato delle occasioni che perdiamo ogni volta,
proprio perchè non si vuole discutere. È mortificante per chi
queste cose le fa credendoci, ma sono convinto che ci sono dei
Consiglieri che non sono assolutamente mortificati; per loro
l'importante è, quando vanno a chiedere qualcosa ai signori della
Giunta, di poterla ottenere. Il sottoscritto non si è mai permesso
di chiedere un qualsiasi banalissimo favore a titolo personale o
per altri (sfido chiunque a dimostrare il contrario), in cambio di
poi chissà quale atteggiamento in Consiglio. Ho sempre cercato di
far il mio lavoro di opposizione correttamente.
Devo rilevare che qui non c'è nessuna volontà di discutere.
Signor Presidente, vedo che è sempre più annoiato; sono veramente
dispiaciuto, perchè quando Lei ha detto certe cose, pensavo che ci
credesse; questo suo atteggiamento di sufficienza è già
dimostrazione di quanta poca volontà ci sia in questi termini. ...
(INTERRUZIONE DEL PRESIDENTE DELLA GIUNTA) ... Si vede che qualcuno
è più abituato a giocare a belote, anzichè occuparsi di cose
pubbliche: a questo punto si meriterebbe come risposta, signor
Presidente
ROLLANDIN (fuori microfono):
Non ti ho detto niente, vai
avanti per la tua strada, non ho parlato. Molla lì, adesso!
VIBERTI (N.S.):
Per molto meno il collega Torrione se n'è
andato sbattendo la porta l'altro giorno....
ROLLANDIN (fuori microfono):
Vai avanti, non ti ho detto
niente....
PRESIDENTE:
Signor Presidente, per favore....
ROLLANDIN (fuori microfono):
No, adesso parlo io, ma
scherziamo! Ti ho mai detto qualcosa quando ti metti a ridere sulle
relazioni che facciamo noi? Allora piantala, vai avanti....
VIBERTI (N.S.):
Io avevo praticamente finito, ma è
particolarmente interessante notare quali sono le reazioni quando
si viene colti in flagrante. Non aggiungo altro e mi siedo.
PRESIDENTE:
Ha chiesto di parlare il Consigliere
Pollicini, ne ha facoltà.
POLLICINI (A.D.P.):
L'Assessore Borbey ha detto prima che
le alte vie sono carenti per mancanza di ricettività, e di questo
ne diamo atto. In effetti, quando abbiamo presentato le alte vie
nel 1981, avevamo detto che avremmo utilizzato i punti di ristoro e
i rifugi che già esistevano, e che avremmo cercato di arrivare
gradualmente a percorsi di tappa che possono essere della portata
del maggior numero di persone, cioè tre-quattro ore al massimo.
Oggi purtroppo le tappe sono lunghe, sono tappe da sei fino a nove
ore; se pensiamo che nelle quattordici tappe siamo a 400 km di
sentieri, se pensiamo che abbiamo ventimila metri di dislivello in
salita e circa ventimila metri di dislivello in discesa, ci
rendiamo conto che è opportuno, per le finalità che ci siamo
proposti, di ridurre queste tappe alla portata del massimo numero
di persone.
Con questa legge facciamo uno sforzo per poter dotare di
infrastrutture i nostri sentieri, per cui sarebbe opportuno tener
presente l'opportunità di predisporre un piano per completare
quello che era - come detto chiaramente nella presentazione del
dépliant - una prima fase delle alte vie, cioè vedere se è
possibile poterle finire attraverso la installazione di posti tappa
per rendere le tappe intermedie. Ciò mi parrebbe molto importante
anche perchè ritengo che sia stato un successo di richiamo
notevole, non solo perchè oggi è di moda il trekking, ma perchè
abbiamo una serie di panorami che rendono possibile uno sviluppo
notevole di questo tipo di impostazione. Ho qui un dépliant che ho
trovato alla borsa del turismo di Berlino nel 1983, che è la più
grossa borsa di Europa ed ospita circa quattordicimila espositori,
dove il trekking della Val d'Aosta era nello stand degli Stati
Uniti, in cui sono riportate le alte vie.
La raccomandazione che faccio all'Assessore è questa: la
segnaletica delle alte vie è specifica, cioè è costituita da
cartelli gialli con un triangolo entro cui è segnato il numero
delle alte vie e le località. Poi abbiamo i sentieri di vallata,
anche quelli segnalati con un cartello giallo, con la differenza
che, anzichè nel triangolo, il numero viene messo nella
circonferenza, per cui è bene cercare di evitare le confusioni che
già sono facili a crearsi. Infine ci sono parecchie zone che hanno
cartelli diversi che si intrecciano con quelli del Parco del Gran
Paradiso.
Quello che vorrei ricordare è soltanto questo: sarebbe opportuno
completare le alte vie attraverso questi posti di tappa intermedi
per dare al maggior numero di persone la possibilità di praticare
il trekking, che avrà, a mio avviso, un grosso sviluppo futuro.
PRESIDENTE:
Ha chiesto di parlare il Consigliere Tonino,
ne ha facoltà.
TONINO (P.C.I.):
Approviamo questo provvedimento che ci
pare interessante, un utile completamento di una politica regionale
verso una forma di turismo che ha sicuramente un richiamo, che è
anche economicamente valida; in questo senso quella frase inserita
nella prima pagina della relazione che dice che si tratterebbe di
una forma di turismo economicamente meno appetibile di altre, è
discutibile. È un luogo comune ritenere che il turismo
escursionistico sia un turismo praticato da chi vuole spendere poco
o fare delle vacanze di seconda classe, è un ragionamento che deve
essere rivisto e lo dimostrano i dati di coloro che hanno
frequentato le alte vie nella nostra o in altre Regioni, o se
pensiamo anche a come sono sviluppate queste attività in
Austria.
Voglio sottolineare qui l'esigenza che ha ricordato prima il
Consigliere Pollicini, soprattutto invitando la Giunta a tener
conto della necessità di pianificare anche la dislocazione dei
punti di sosta e di ristoro lungo le alte vie.
Si parla all'art. 2 della necessità di redigere un elenco dei
sentieri da classificare secondo l'interesse; a me parrebbe
importante individuare in quella fase le carenze che esistono
relativamente alla localizzazione dei punti di sosta e di ristoro
lungo le alte vie. Lo dice uno che quattro anni fa si fidò del
bellissimo opuscolo di carta patinata che l'Assessorato aveva
distribuito in migliaia di copie sulle alte vie, e poi, facendo
l'alta via numero uno, ha dormito all'aperto per tre notti, perchè
non c'era posto o perchè, con una variante, si era deciso di non
seguire pedestremente l'illustrazione del dépliant. Ed anche quando
si dormiva nel rifugio (ho fatto l'alta via nel mese di agosto) non
sempre c'erano condizioni soddisfacenti, essendo quello il momento
di massimo affollamento. Ritengo quindi che il poter ricavare altri
punti di sosta anche semplici, pur senza determinati servizi, sia
molto importante, così come è altrettanto importante creare dei
punti di ristoro che possano essere utili per l'escursionista,
soprattutto lungo la via principale.
Sarei favorevole a distinguere anche nella segnaletica le alte
vie, che potrebbero anche essere ampliate: ci sono alcune varianti
che sono state suggerite, nella prima fase e anche successivamente,
da alcuni Comuni, molto interessanti, volte a distinguere
nettamente le alte vie, anche nella segnaletica, dalla restante
ragnatela di sentieri che possono esserci nella Regione.
Queste sono le nostre osservazioni su un provvedimento che ci
sembra importante e sul quale voteremo a favore.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Per completare alcune considerazioni
che hanno fatto i Consiglieri che mi hanno preceduto.
Ritengo che questo sia un provvedimento importante, anche perchè
offre una occasione in più per venire in Valle d'Aosta, diversifica
ulteriormente una offerta turistica ed in questo modo completa
quello che era il cosiddetto programma delle alte vie; chiaramente
questa legge è complementare, soddisfa esigenze turistiche diverse
e meno impegnative per persone che oltretutto si troverebbero
imbarazzate sul piano fisico ad affrontare le alte vie, che invece
possono trovare una soddisfazione a quelle che sono le loro
vocazioni di escursionisti facendo questo tipo di turismo.
È anche importante questo ripristino dei sentieri, non solo per
quello che ha detto il Consigliere Viberti, che condivido, ma
perchè esisteva una tradizione di valdostani di andare in montagna,
di approcciarsi non solo all'escursione alpinistica, ma anche alla
passeggiata. Un paio di generazioni prima di noi era consuetudine
affrontare passeggiate in montagna, frequentando questi sentieri
che erano disegnati lungo le nostre montagne, era una tradizione
che costituiva anche un momento di incontro per le famiglie, un
momento di aggregazione, direi quasi, socio-culturale. Questo mi
sembra importante, e vedere il ripristino di sentieri che avevano
avuto questa caratteristica è un dato di fatto che mi sembra
doveroso sottolineare.
Mi compiaccio con l'Assessore per aver accettato
quell'emendamento sulla caratterizzazione delle costruzioni che
dovranno servire da posto di ristoro, perchè ritengo che sia
importante che la tipologia non sia lasciata all'improvvisazione,
ma serva come elemento di caratterizzazione degli eventuali
percorsi, e perchè sia facilmente individuabile ed abbia delle
caratteristiche tali che siano percettibili immediatamente.
L'altro emendamento che mi sono permesso di suggerire viene
incontro all'esigenza che sottolineava adesso il Consigliere
Tonino, e cioè che la segnaletica per il trekking doveva essere
differenziata dall'altra, per non ingenerare delle confusioni.
Dicevo poc'anzi che deve essere forse complementare, ma devono
essere due cose che stanno un po' a sè stanti. Ecco perchè la
Commissione aveva approvato una mia proposta di emendamento
all'art. 1, là dove si parla di messa in opera di una adeguata e
specifica segnaletica.
È un provvedimento che ha un suo significato, per cui voteremo a
favore.
Si dà atto che alle ore 19,08 riassume la Presidenza il
Presidente BONDAZ.
PRESIDENTE:
È chiusa la discussione generale. Ha chiesto
di parlare l'Assessore al Turismo, Urbanistica e Beni culturali
Borbey, ne ha facoltà.
BORBEY (D.C.):
Il discorso della pianificazione sarà
senz'altro importante, per fare varianti, aggiustamenti oppure per
ulteriori tracciati delle alte vie, ma soprattutto per creare, come
dicevano i Consiglieri Tonino e Pollicini, dei percorsi idonei, per
cui chi percorre l'alta via potrà anche saltare un punto di
ristoro, che comunque dovrà esserci per la maggior parte degli
escursionisti che non ce la fanno a percorrere nove ore in un'unica
tappa.
Accolgo senz'altro gli inviti che sono stati fatti dai
Consiglieri Tonino, Torrione e Pollicini, che vanno nell'indirizzo
di ricercare una pianificazione; per fare questo bisogna adoprarsi
e chiedere l'aiuto di esperti. Questo disegno di legge è
perfettibile, e quando sarà messo in pratica, ci accorgeremo che
bisognerà apportare anche delle modifiche, ma dico questo proprio
per venire incontro a quanto chiedeva il Consigliere Viberti, il
quale vuol sapere chi in definitiva farà la scelta.
All'art. 2 si dice che la Regione farà un elenco di sentieri
generalizzato secondo l'importanza, e là ci sarà il sentiero di
importanza culturale archeologica, dove ci sarà l'esperto di
archeologia che darà i suoi consigli, ci sarà il sentiero di
importanza esclusivamente alpinistica, e in questo caso ci
avvarremo delle guide di montagna per fare questo studio, o altri
sentieri dove ci potrà essere il consiglio di esperti di natura
faunistica.
Con riferimento alla legge Galasso, proprio nell'emendamento che
viene presentato si precisa che la tipologia dovrà essere
preventivamente approvata facendo un prototipo di progetto con
l'impiego di materiali; questo progetto dovrà essere approvato dal
sovrintendente ai beni culturali proprio per creare una serie di
punti di ristoro che si innesti bene nel paesaggio.
Certamente questa legge avrà delle pecche, ma speriamo che,
passando alla fase pratica, possa essere utilizzata, ascoltando
anche tutti i consigli degli esperti del settore.
PRESIDENTE:
Si passa all'esame dell'articolato. Do
lettura dell'art. l:
Art. 1
1. La Regione Valle d'Aosta, ai fini del recupero e della
valorizzazione dei sentieri di montagna in funzione dello sviluppo
del turismo escursionistico, realizza e favorisce l'attuazione
degli interventi che seguono:
a)
messa in opera di una adeguata segnaletica
verticale e orizzontale che, nel rispetto dell'ambiente, consenta
una agevole e sicura percorrenza degli itinerari che si intende
riservare al turismo escursionistico;
b)
allestimento, lungo gli itinerari oggetto degli
interventi di cui al precedente punto a), di strutture
sommariamente attrezzate atte a consentire il pernottamento degli
escursionisti in zone che non siano raggiungibili con strade
carrozzabili aperte al pubblico transito.
c)
effettuazione di una adeguata manutenzione della
segnaletica e delle strutture ricettive oggetto degli interventi di
cui ai punti precedenti.
PRESIDENTE:
All'art. 1 vi è un emendamento della
Commissione, di cui do lettura:
alla lett. a) dopo le parole "messa in opera di una adeguata"
sono aggiunte le parole "e specifica".
Lo metto in approvazione:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Metto in approvazione l'art. 1 nel testo così
emendato:
Art. 1
1. La Regione Valle d'Aosta, ai fini del recupero e della
valorizzazione dei sentieri di montagna in funzione dello sviluppo
del turismo escursionistico, realizza e favorisce l'attuazione
degli interventi che seguono:
a)
messa in opera di una adeguata e specifica
segnaletica verticale e orizzontale che, nel rispetto
dell'ambiente, consenta una agevole e sicura percorrenza degli
itinerari che si intende riservare al turismo
escursionistico;
b)
allestimento, lungo gli itinerari oggetto degli
interventi di cui al precedente punto a), di strutture
sommariamente attrezzate atte a consentire il pernottamento degli
escursionisti in zone che non siano raggiungibili con strade
carrozzabili aperte al pubblico transito.
c) effettuazione di una adeguata manutenzione della
segnaletica e delle strutture ricettive oggetto degli interventi di
cui ai punti precedenti.
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Do lettura dell'art. 2:
Art. 2
1.
La Regione provvede ad individuare i sentieri e gli
itinerari che possono formare oggetto, ai fini della presente
legge, degli interventi di cui all'art 1.
2.
A tale scopo l'Assessorato regionale del turismo,
urbanistica e beni culturali redige un elenco dei sentieri e
itinerari ritenuti più idonei a promuovere lo sviluppo del turismo
escursionistico in Valle d'Aosta.
3.
Nell'ambito dell'elenco di cui al comma precedente
devono essere distinti gli itinerari dichiarati di interesse
regionale, qualifica normalmente riservata agli itinerari
intervallivi o intercomunali, da quelli di interesse locale,
normalmente circoscritti al territorio di un singolo Comune o di
due Comuni contermini.
4.
In sede di redazione dell'elenco l'Assessorato può
avvalersi della collaborazione di guide alpine o comunque di
esperti conoscitori delle zone attraversate dagli itinerari e
provvede ad acquisire il parere delle amministrazioni locali e
degli organismi turistici locali competenti per territorio.
5.
L'elenco è approvato con deliberazione della Giunta
regionale.
6.
Le modifiche e gli aggiornamenti dell'elenco
vengono apportati con le medesime procedure di cui ai commi
precedenti.
7.
L'Assessorato del turismo, urbanistica e beni
culturali provvede inoltre alla realizzazione e alla diffusione di
materiale informativo a carattere cartografico atto a pubblicizzare
adeguatamente gli itinerari oggetto degli interventi di cui alla
presente legge.
PRESIDENTE:
Metto in approvazione l'art. 2:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Do lettura dell'art. 3:
Art. 3
1.
La Regione esegue direttamente gli interventi di
cui all'art. 1, lett. a), anche per quanto concerne gli itinerari
qualificati di interesse locale nell'ambito dell'elenco di cui
all'art. 2.
2.
La Regione può inoltre eseguire
direttamente:
a)
gli interventi di cui all'art. 1, lett. b), in
particolare per quanto concerne gli itinerari qualificati di
interesse regionale nell'ambito dell'elenco di cui all'art.
2;
b)
gli interventi di cui all'art. 1, lett. c),
limitatamente alla segnaletica degli itinerari.
PRESIDENTE:
Metto in approvazione l'art. 3:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Do lettura dell'art. 4:
Art. 4
1.
La Regione può erogare contributi per la
realizzazione degli interventi di cui all'art. 1, lett. b) e
c).
2.
I contributi di cui al comma precedente sono
concessi, nella misura massima del 70% della spesa ritenuta
ammissibile, a enti e associazioni locali e a privati residenti in
Valle d'Aosta.
3.
La misura massima del contributo è ridotta al 50%
della spesa ritenuta ammissibile qualora gli interventi si
riferiscano a strutture ricettive site ad una altitudine compresa
fra i 1200 e i 2000 m. s.l.m.
4.
Sono ritenute ammissibili anche le spese di
progettazione, nonchè quelle relative all'acquisto delle aree
necessarie alla costruzione delle strutture ricettive di cui
all'art. 1, lett. b), e quelle relative all'acquisto di fabbricati
da destinare, previa ristrutturazione o sistemazione, al medesimo
uso.
5.
Le opere realizzate con il concorso regionale
restano in perpetuo destinate allo scopo per il quale sono concessi
i contributi regionali e secondo le prescrizioni di rispettivi atti
di concessione; il sindaco non può pertanto autorizzare un diverso
utilizzo dei fabbricati interessati.
PRESIDENTE:
Metto in approvazione l'art. 4:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Do lettura dell'art. 5:
Art. 5
1.
Per l'ottenimento dei contributi regionali relativi
all'allestimento di strutture sommariamente attrezzate per il
pernottamento degli escursionisti, di cui all'art. 1, lett. b),
occorre che le strutture medesime siano situate a quota non
inferiore a 1200 m. s.l.m., e siano poste ad una quota di almeno
200 m. più elevata o a una distanza di almeno 2 km dal più vicino
punto raggiungibile con una strada carrozzabile aperta al pubblico
transito; occorre inoltre che abbiano una capacità ricettiva di non
meno di 12 e di non più di 50 persone e che presentino le
caratteristiche costruttive e dispongano delle attrezzature e
dell'equipaggiamento specificati nell'allegato A alla presente
legge.
2.
Sotto il profilo giuridico e amministrativo le
strutture di cui ai commi precedenti vengono equiparate ai rifugi
alpini, di cui seguono la normativa per quanto concerne le
autorizzazioni e i controlli, e assumono la denominazione di
"rifugi di tappa".
3.
Non è richiesta una custodia continuativa delle
strutture di cui ai commi precedenti; i beneficiari dei contributi
regionali sono tuttavia tenuti ad effettuare adeguate verifiche
dello stato di manutenzione delle strutture nonchè delle qualità e
quantità dell'equipaggiamento e delle dotazioni, intervenendo
tempestivamente al fine di rimuovere le carenze o gli inconvenienti
che possono compromettere la funzionalità delle strutture medesime,
nonchè curando la periodica rimozione e il divallamento di rifiuti
accumulatisi.
4.
Qualora venga richiesto il pagamento dei servizi
forniti nell'ambito delle strutture di cui al presente articolo, i
beneficiari dei contributi sono inoltre tenuti a concordare
preventivamente le relative tariffe con l'Assessorato regionale del
turismo, urbanistica e beni culturali, fatto comunque salvo quanto
previsto al riguardo dalla vigente normativa in materia di rifugi
alpini.
PRESIDENTE:
All'art. 5 vi è un emendamento proposto
dall'Assessore Borbey di sostituire il 10 comma con il
seguente:
1. Per l'ottenimento dei contributi regionali relativi
all'allestimento di strutture sommariamente attrezzate per il
pernottamento degli escursionisti, di cui all'art. 1, lett. b),
occorre che le strutture medesime siano situate a quota non
inferiore a 1200 m. s.l.m., e siano poste ad una quota di almeno
200 m. più elevata o ad una distanza di almeno 2 km dal più vicino
punto raggiungibile con una strada carrozzabile aperta al pubblico
transito; occorre inoltre che abbiano una capacità ricettiva di non
meno di 12 e di non più di 50 persone e che presentino le
caratteristiche costruttive e dispongano delle attrezzature e
dell'equipaggiamento che verranno definiti con apposita
deliberazione della Giunta regionale.
Lo metto in approvazione:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Pongo in approvazione l'art. 5 nel testo così
emendato:
Art. 5
1.
Per l'ottenimento dei contributi regionali relativi
all'allestimento di strutture sommariamente attrezzate per il
pernottamento degli escursionisti, di cui all'art. 1, lett. b),
occorre che le strutture medesime siano situate a quota non
inferiore a 1200 m. s.l.m., e siano poste ad una quota di almeno
200 m. più elevata o ad una distanza di almeno 2 km. dal più vicino
punto raggiungibile con una strada carrozzabile aperta al pubblico
transito; occorre inoltre che abbiano una capacità ricettiva di non
meno di 12 e di non più di 50 persone e che presentino le
caratteristiche costruttive e dispongano delle attrezzature e
dell'equipaggiamento che verranno definiti con apposita
deliberazione della Giunta regionale.
2.
Sotto il profilo giuridico e amministrativo le
strutture di cui ai commi precedenti vengono equiparate ai rifugi
alpini, di cui seguono la normativa per quanto concerne le
autorizzazioni e i controlli, e assumono la denominazione di
"rifugi di tappa".
3.
Non è richiesta una custodia continuativa delle
strutture di cui ai commi precedenti; i beneficiari dei contributi
regionali sono tuttavia tenuti ad effettuare adeguate verifiche
dello stato di manutenzione delle strutture nonchè della qualità e
quantità dell'equipaggiamento e delle dotazioni, intervenendo
tempestivamente al fine di rimuovere le carenze o gli inconvenienti
che possono compromettere la funzionalità delle strutture medesime,
nonchè curando la periodica rimozione e il divallamento di rifiuti
accumulatisi.
4.
Qualora venga richiesto il pagamento dei servizi
forniti nell'ambito delle strutture di cui al presente articolo, i
beneficiari dei contributi sono inoltre tenuti a concordare
preventivamente le relative tariffe con l'Assessorato regionale del
turismo, urbanistica e beni culturali, fatto comunque salvo quanto
previsto al riguardo dalla vigente normativa in materia di rifugi
alpini.
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE:
Do lettura dell'art. 6:
Art. 6
1. Le domande per l'ottenimento dei contributi di cui
all'art. 4 devono essere presentate all'Assessorato regionale del
turismo, urbanistica e beni culturali, corredate dalla seguente
documentazione:
a)
domanda in carta legale, contenente l'indicazione
dell'itinerario cui è funzionale la struttura per la quale si
chiede il contributo, con riferimento all'elenco di cui all'art.
2;
b)
relazione tecnico-descrittiva;
c)
preventivo di spesa dettagliato, nonchè progetto di
massima e computo metrico estimativo.
2. La documentazione è esaminata dall'Assessorato al turismo,
urbanistica e beni culturali, che provvede a stralciare o ridurre
le voci di spesa non ammissibili a contributo.
3. L'ammontare del contributo è determinato in base alla
spesa ritenuta ammissibile dall'Assessorato.
4. Le opere devono formare oggetto di specifica concessione
edilizia, quando richiesta dalla legislazione in vigore.
PRESIDENTE:
Sull'art. 6 ha chiesto di parlare il
Consigliere Viberti, ne ha facoltà.
VIBERTI (N.S.):
Forse non avevo esposto troppo
chiaramente la questione relativa al modo di procedere
all'assegnazione dei fondi, perchè l'Assessore ha dato risposta
alle altre cose che avevo richiesto ma non a questa, e peraltro
neppure alla questione se la Giunta ritiene opportuno cercare di
operare un collegamento fra i settori del turismo e
dell'agricoltura, che potrebbe essere parzialmente interessato da
questo tipo di attività.
Queste domande possono essere fatte nella valle di Champorcher,
o nella valle di Gressoney, oppure qualcuno in Val Veny si mette in
testa di costruire questi punti di ristoro. Chiedevo se sono stati
già stabiliti dei criteri di priorità, forse mi sono espresso
malamente in proposito perchè ero più attento a stuzzicare il
Presidente della Giunta che non ad esporre le richieste che
intendevo fare.
Poi vorrei sapere se c'è una risposta per l'ipotetico possibile
collegamento con l'Assessorato all'Agricoltura e Foreste, per
quanto si ritiene possa essere di sua competenza.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
L'Amministrazione regionale farà un
progetto completo di itinerari, per cui i punti di ristoro potranno
essere costruiti solo lungo questi itinerari.
Quando abbiamo detto che ci serviremo di esperti, è poco ma
sicuro che con l'Agricoltura e Foreste ci saranno interscambi di
lavoro anche perchè, se l'avete notato ne abbiamo parlato
lungamente in Commissione, questa legge può sembrare carente a chi
proviene dall'esterno in quanto si parla di segnaletica, ma non è
previsto un lavoro di sistemazione straordinaria di questi
sentieri.
Come ho detto in Commissione, c'è un programma - che la Giunta
regionale presenterà al più presto - che si legherà ai fondi di
investimenti regionali, al FRIO, in cui, assieme all'Agricoltura e
Foreste, l'Assessorato al Turismo predisporrà dei cantieri di
lavoro per la sistemazione dei sentieri, in funzione degli
itinerari testè detti.
PRESIDENTE:
Ha chiesto di parlare l'Assessore
all'Agricoltura, Foreste ed Ambiente Naturale Perrin, ne ha
facoltà.
PERRIN (U.V.):
Simplement pour compléter la réponse de M.
Borbey, vue que M. Viberti a parlé d'agro-tourisme. Une fois
indiqués les sentiers, si des alpages et des mayens se trouvent sur
le parcours ou dans le voisinage du parcours, les agriculteurs et
les conducteurs des fermes auront la possibilité de faire de
l'agro-tourisme, en accédant aux fonds prévus par la loi n. 1 de
1983 et la modification de l'année dernière.
Donc évidemment déjà maintenant il y aurait la possibilité
d'aller dans ce secteur. En effet c'est un secteur qui, même si
trop lentement, est en train d'être en mouvement. Il y a de la part
de certains agriculteurs une volonté de pouvoir développer cette
possibilité économique aussi.
PRESIDENTE:
Metto in approvazione l'art. 6:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 7:
Art. 7
1. Le decisioni in merito alla concessione dei contributi e
alla realizzazione diretta degli interventi di cui alla presente
legge sono assunte con deliberazione della Giunta
regionale.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI (N.S.):
Forse non riesco a formulare bene la
richiesta: per la questione dell'agriturismo e del collegamento con
gli alpeggi ci siamo, sembra che questo discorso sia anche già
stato iniziato.
Quello che vorrei sapere è, se per caso c'è una domanda nel
Comune di Champorcher, una nel Comune di Gressoney-Saint-Jean, una
nel Comune di Courmayeur, una nel Comune di La Salle, se ci sono
dei criteri di priorità, visto che la somma è determinata, o se
sarà soltanto la data di presentazione della domanda che farà
costituire la graduatoria?
Vorrei sapere se ci sono dei criteri di priorità rispetto al
territorio, rispetto ai sentieri più importanti, rispetto alla
questione culturale, rispetto alla questione del trekking.
La domanda è stata posta in modo comprensibile perchè si possa
avere una risposta?
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
In questa legge non c'è scritto quale può
essere la priorità. Questa legge è formulata come la legge sui
rifugi alpini: finora i finanziamenti previsti dai capitoli
regionali di bilancio hanno sempre potuto supplire alle richieste
per la costruzione di rifugi alpini, ci auguriamo che avvenga
altrettanto per le richieste da parte dei rifugi di tappa, i quali
dovranno essere costruiti lungo gli itinerari previsti dal progetto
generale regionale.
Se dovesse venire una richiesta eccessiva di rifugi di tappa,
per cui si rischia di lavorare poco e quindi di fare delle spese
inutili, è chiaro che la Giunta regionale entrerà nel merito
sentendo man mano gli esperti, in modo particolare le guide di alta
montagna, per dare indicazioni precise di priorità.
PRESIDENTE:
Metto in approvazione l'art. 7:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 8:
Art. 8
Nella Regione Valle d'Aosta la segnaletica di qualsiasi
sentiero o itinerario deve conformarsi alle tipologie e alle
caratteristiche tecniche che saranno definite con apposita
deliberazione della Giunta regionale.
Chiunque realizzi una segnaletica difforme è tenuto ad
eliminarla, ripristinando la situazione preesistente dei luoghi, o
ad adeguarla alle prescrizioni di cui al comma precedente.
PRESIDENTE:
Metto in approvazione l'art. 8:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 9:
Art. 9
Le spese derivanti dall'applicazione della presente legge,
previste e autorizzate per anni cinque a decorrere dall'esercizio
1986 in annue lire 700.000.000, graveranno come indicato al
successivo art. 10 sui capitoli nn. 37175-37180-37195 che vengono
istituiti sul bilancio di previsione della Regione per l'anno in
corso e sui corrispondenti capitoli dei futuri bilanci.
All'onere di cui al comma precedente si fa fronte:
- per l'anno 1986 mediante riduzione per lire 700.000.000
dello stanziamento iscritto al capo 50000 del bilancio di
previsione della Regione per l'esercizio finanziario 1986 "Fondo
globale per il finanziamento di spese per l'adempimento di funzioni
normali (spese correnti)" a valere sull'intervento iscritto
all'allegato n. 8 del bilancio stesso - Settore 3: Onere non
ripartibile relativo alla quota interessi su mutui da contrarre; su
detto intervento rimane disponibile la minor somma di £
13.269.000.000;
- per gli anni 1987 e 1988 mediante utilizzo per lire
1.400.000.000 delle risorse disponibili iscritte al programma 3.2
"Altri oneri non ripartibili del bilancio pluriennale
1986/1988".
La spesa annua complessiva prevista dalla presente legge
potrà essere diversamente ripartita fra i capitoli sopraindicati
con provvedimento di variazione al bilancio in relazione alle
accertate necessità.
PRESIDENTE:
Metto in approvazione l'art. 9:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 10:
Art. 10
Alla parte spesa del bilancio di previsione della Regione per
l'esercizio 1986 sono apportate le seguenti variazioni:
Variazione in diminuzione
Cap 50000 "Fondo globale per il finanziamento di spese per
l'adempimento di funzioni normali (spese correnti)"
£ 700.000.000
Variazione in aumento
Settore 2.2.2. - Sviluppo economico Programma 2.2.2.12 -
Interventi promozionali per il turismo.
Cap 37175 (di nuova istituzione) Codificazione:
2.1.2.1.0.3.10.24.09 "Spese per l'allestimento di opere per il
recupero e la valorizzazione dei sentieri di montagna in funzione
dello sviluppo del turismo escursionistico
-
L.R. n. art. 3, 1° e 2° comma"
£ 300.000.000
Cap 37180 (di nuova istituzione)
Codificazione: 2.1.1.4.1.2.10.24.09
"Spese per la manutenzione ordinaria delle opere per il
recupero e la valorizzazione dei sentieri di montagna in funzione
dello sviluppo del turismo escursionistico
-
L.R. n. art. 3, ultimo comma"
£ 50.000.000
Cap 37185 (di nuova istituzione)
Codificazione: 2.1.2.3.8.3.10.24.09
"Contributi ad enti ed associazioni locali per l'allestimento
di opere per il recupero e la valorizzazione dei sentieri di
montagna in funzione dello sviluppo del turismo
escursionistico
-
L.R.
n. art. 4"
£ 50.000.000
Cap 37190 (di nuova istituzione)
Codificazione 2.1.1.5.8.2.10.24.09
"Contributi a enti e associazioni locali per la manutenzione
ordinaria delle opere per il recupero e la valorizzazione dei
sentieri di montagna in funzione dello sviluppo del turismo
escursionistico
-
L.R.
n. art. 4"
£ 100.000.000
Cap 37195 (di nuova istituzione)
Codificazione: 2.1.2.4.3.3.10.24.09
"Contributi a privati per l'allestimento di opere per il
recupero e la valorizzazione dei sentieri di montagna in funzione
dello sviluppo del turismo escursionistico
- L.R. n. art. 4"
£ 200.000.000
TOTALE IN AUMENTO £ 700.000.000
PRESIDENTE:
Metto in approvazione l'art. 10:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do lettura dell'art. 11:
Art. 11
La presente legge è dichiarata urgente ai sensi del 3° comma
dell'art. 31 dello Statuto speciale ed entrerà in vigore il giorno
successivo a quello della sua pubblicazione nel Bollettino
Ufficiale della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'art. 11:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
L'allegato A è da considerarsi soppresso, in
quanto l'emendamento dell'Assessore ha modificato l'art. 5.
Si passa alla votazione del complesso della legge per scrutinio
segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti 27
Votanti 27
Favorevoli 26
Contrari 1
Il Consiglio approva
