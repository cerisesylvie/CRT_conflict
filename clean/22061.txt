Classificazione
CASA DA GIOCO



Oggetto del Consiglio n. 1742 del 25 gennaio 2006 - Resoconto
OGGETTO N. 1742/XII - Studio sulla situazione di mercato nel
settore delle case da gioco. (Interpellanza)
Interpellanza
Preso atto che nei giorni scorsi è stato presentato alla
Commissione consiliare competente lo studio, commissionato alla
KPMG, sulla situazione di mercato nel settore delle Case da
gioco;
Osservato che tale studio, occupandosi delle tendenze di
mercato e dei ricavi dei Casinò, omette tuttavia ogni dato
comparativo sui costi, elemento che appare altrettanto essenziale
per un'analisi seria della situazione della Casa da gioco di
Saint-Vincent;
Ritenuto che i dati comparativi sui costi non emergeranno
neppure dal secondo studio, affidato alla società T-BRIDGE, avente
sostanzialmente quale oggetto di indagine l'organizzazione del
lavoro presso il Casinò de la Vallée;
il sottoscritto Consigliere regionale
Interpella
l'Assessore competente per sapere:
1) perché alla KPMG non è stato assegnato l'incarico di
approfondire comparativamente anche le problematiche relative ai
costi delle Case da gioco europee;
2) perché sono stati commissionati due studi differenti,
affidandoli a due società diverse;
3) come si intendono ottenere i dati comparativi sui costi,
necessari ad un'analisi più completa della situazione di mercato
delle Case da gioco.
F.to: Curtaz
Presidente - La parola al Consigliere Curtaz.
Curtaz (Arc-VA) - Le scorse settimane è stato presentato in IV
Commissione uno studio, commissionato ad una società dal nome
difficilmente pronunciabile, "KPMG", sulla situazione di mercato
nel settore delle case da gioco: si tratta di uno dei due studi che
la Giunta ha commissionato per capire meglio la situazione del
casinò.
A prescindere dal fatto che negli ultimi mesi in questa Regione
sono molto di moda gli "studi commissionati dalla Giunta", a noi
sembra che questo studio comparativo sia anche interessante sotto
certi profili, perché indica dei dati, degli orientamenti e delle
linee di mercato anche in riferimento a delle situazioni che sono
molto lontane da noi - penso all'Inghilterra e ai Paesi dell'Est -,
tuttavia questo studio interessante, ben presentato, dal quale
peraltro non sono emersi dati così eclatanti e sconosciuti, ma sono
stati ben presentati dei dati che già conoscevamo, riguarda
esclusivamente il settore dei ricavi.
Ora, in una qualsiasi azienda in crisi, come è in crisi il
Casinò di Saint-Vincent, ha senso, certo, capire l'andamento dei
ricavi, perché è una delle due voci significative per capire se una
azienda va bene o male, ma avrebbe avuto senso altresì occuparsi
dei costi, e uno studio finalizzato alla comparazione dei costi fra
il Casinò di Saint-Vincent, gli altri casinò italiani ed
eventualmente quelli situati in territorio estero non c'è! In
Commissione, qualcuno, a questa obiezione, mi ha risposto che
questi dati sarebbero emersi da un'analisi ulteriore a cura della
società "TBridge", che - per quello che ne sappiamo - avrà come
oggetto di studio l'organizzazione del lavoro presso il casinò e
non un esame comparativo dei costi della nostra casa da gioco
rispetto ad altre case da gioco.
Ci chiediamo perché è stata fatta questa scelta, intanto di
attribuire alla "KPMG" solo il compito di approfondire
comparativamente le problematiche relative ai ricavi. A nostra
specifica domanda questi signori ci hanno detto:
"noi, dei
costi, non ci siamo occupati, perché nessuno ce lo ha chiesto";
quindi nulla avrebbe impedito di ampliare l'oggetto della
consulenza anche ai costi, cosa che sarebbe stata più completa e
poi esaminata con la stessa metodologia avrebbe portato a dei
risultati più corretti dal punto di vista scientifico.
Secondariamente siamo interessati a sapere perché sono stati
commissionati due studi differenti, affidandoli a due società
diverse; inoltre, come si intendono ottenere i dati comparativi sui
costi che, a nostro giudizio, non emergeranno neppure dallo studio
della società "TBridge"!
Presidente - La parola al Presidente della Regione, Caveri.
Caveri (UV) - Mi spiace doverla smentire, ma dallo studio della
"TBridge" emergeranno invece esattamente la comparazione dei
problemi dei costi del personale, perché questo è uno dei compiti
che la s.p.a. ha dato all'analisi dello studio della "TBridge".
Peraltro è opportuno che tutti i confronti fra personale, costo
del personale, redditività e cose del genere, siano fatti fra le 4
case da gioco italiane. Ogni comparazione fra le case da gioco
italiane e le case da gioco straniere sarebbe stata inutile, vista
la profondissima diversità dei trattamenti economici, dello
"status" giuridico, dell'insieme cioè dei problemi derivanti dal
diritto del lavoro che rende di fatto in questo settore sì
comparabile l'andamento dei giochi, perché sicuramente alcune
grandi tendenze esistenti all'interno dello studio "KPMG" ci sono
estremamente utili. Il caso più eclatante lo ha visto anche lei nel
corso dell'audizione: quando guardiamo i casinò francesi e
scopriamo che il 93% della redditività di quei casinò deriva dalle
"slot machines", è bizzarro che continuiamo a parlare dei giochi
tradizionali come di giochi francesi. Dovremmo un po'
scherzosamente chiamarli "giochi ex francesi", perché alcuni dei
giochi che a Saint-Vincent si giocano ancora sono letteralmente
scomparsi dai casinò francesi!
Vorrei quindi tranquillizzarla sul fatto che questo esame
comparativo fra le 4 case da gioco vedrà il Consiglio impegnato
nella discussione di una mozione di indirizzo derivante da
un'analisi comparata dei 2 studi, complementari ed integrativi fra
di loro. In contemporanea con questa mozione di indirizzo
presenteremo al Consiglio una revisione del disciplinare e poi alla
s.p.a., attraverso la mozione di indirizzo, verranno dati quegli
"input" che consentiranno 2 fasi: una, di trattativa con il
sindacato di quello che possiamo considerare essere un piano di
ristrutturazione aziendale; l'altra, di recepimento dalla s.p.a.
come ritorno di una nuova parte di quello che un tempo chiamavamo -
e che il disciplinare chiama ancora - "piano di sviluppo", che ci
consentirà di fare chiarezza sulla fase successiva ai 2 momenti che
abbiamo votato in questo Consiglio del precedente piano di
sviluppo, la fase 1 e una parte della fase 2. Vorrei pertanto
tranquillizzarla sul fatto che era legittimo e giusto che ci
occupassimo di capire, una volta per tutte e per conto nostro, come
azionista principale, gli indirizzi che dovevamo dare alla s.p.a.,
e questo lo faremo; dall'altra, è opportuno che alcune questioni
più delicate comprendenti la trattativa sindacale, siano date alla
s.p.a. per allontanare dall'azionista tutta la gestione di quelle
vicende sindacali che non spettano a noi. Vorrei infine
rassicurarla che nel volgere di poche settimane presenteremo questo
insieme di documenti, che dovrebbe consentire il rilancio della
casa da gioco, che credo sia la cosa che sta a cuore a tutti
noi.
Presidente - La parola al Consigliere Curtaz.
Curtaz (Arc-VA) - Voglio fare due osservazioni; la prima, in
riferimento al contenuto specifico dell'interpellanza: il mio è un
giudizio "sospeso" rispetto alle assicurazioni che il Presidente
Caveri ci ha fornito, nel senso che verificheremo, da qui a qualche
settimana - come ha precisato il Presidente - se questo secondo
studio, commissionato alla "TBridge" contemplerà questa analisi
comparativa dei costi relativamente alle 4 case da gioco
italiane.
Posso anche condividere quanto ha detto il Presidente, in ordine
al fatto che per quanto riguarda i costi - basti pensare alle
problematiche di carattere lavorativo, assicurativo, previdenziale
e fiscale - è difficile comparare Paesi con situazioni
assolutamente diverse. Tuttavia rimane il fatto, ma non lo dico per
polemizzare, che mi risulta incomprensibile, anche perché lei non
lo ha chiarito, del perché di questi due studi diversi affidati a
due società diverse, quando forse sarebbe stato più conveniente dal
punto di vista economico, ma anche dal punto di vista metodologico,
che chi si è occupato dei ricavi si fosse occupato anche dei costi.
Il fatto che ci siano stati due studi, uno per i ricavi
generalizzato, uno per i costi limitati esclusivamente alla
problematica del costo del lavoro, perché se si fa una comparazione
con le altre realtà italiane è ovvio che gran parte degli altri
costi - penso a quelli fiscali piuttosto che a quelli previdenziali
o altri costi gestionali - possono essere per certi versi simili,
anche se a parità di trattamenti retributivi, a parità di
fiscalità... ci può essere una gestione migliore che riesce ad
ottenere risultati più lusinghieri e una gestione invece peggiore,
ma questi saranno ovviamente argomenti di approfondimento, quando
questo ulteriore studio verrà posto all'attenzione della
Commissione e del Consiglio. Questa era la prima osservazione sul
merito dell'interpellanza.
La seconda osservazione è sul seguito, perché oggi il Presidente
ha annunciato qualcosa di interessante dal punto di vista politico.
Circolava questa voce, ma ritengo che sia un dato da sottolineare.
Il Presidente ha detto che, a seguito dell'analisi complessiva
della situazione, il Consiglio verrà chiamato - immagino su
iniziativa della Giunta - ad esprimersi con una mozione o con una
risoluzione, affinché vengano dati gli indirizzi alla "Casinò
S.p.a.", affinché questa provveda ad un piano di ristrutturazione
che potrebbe avere delle conseguenze in termini occupazionali - ma
se sarà necessario valuteremo quale sarà la realtà e cosa verrà
proposto - e poi "nuovo", io cancellerei "nuovo" e lo sostituirei
con "vero" piano strategico del casinò, perché finora abbiamo avuto
un piano che non è mai arrivato in Consiglio e il secondo che è un
piano finto, perché consiste di qualche lavoro edilizio, anche se
poi, quando abbiamo provato a dirlo in Commissione ai
rappresentanti della "Casinò S.p.a.", si sono molto offesi del
fatto che abbiamo trattato male il loro piano.
Al di là del merito, in ordine al quale ci riserviamo ogni
valutazione, questo modo di procedere mi convince, credo che sia un
metodo corretto che abbiamo più volte sottolineato. Lo faccio anche
con una punta di permalosità politica, non personale, perché quando
il sottoscritto e altri colleghi in Commissione abbiamo evidenziato
come il piano di sviluppo non avesse alcun senso senza un'analisi
dello stato dei costi e della situazione sotto il profilo
occupazionale, sembrava che si parlasse di cose fuori dal mondo, un
po' da ignoranti.
Oggi questo percorso che il Presidente traccia ci fa dire che le
osservazioni fatte da numerosi Consiglieri in sede di Commissione
erano corrette, il lavoro andava impostato in quel modo. Ci fa
anche dire - di questo dobbiamo invece rammaricarci - che sul tema
del casinò, caro Presidente, abbiamo perso degli anni ad inseguire
delle soluzioni facili, cambiando sigla all'ente gestore, cambiando
"CdA", portando al Consiglio dei virtuali piani di sviluppo, quando
sapevamo che la situazione non era di una crisi congiunturale, ma
di una crisi strutturale, di una grave crisi strutturale, di fronte
alla quale bisognerà assumere dei provvedimenti che siano
coraggiosi, il meno penalizzanti possibili per i lavoratori, ma
sicuramente di fronte ad una situazione del genere occorrerà una
presa di posizione coraggiosa e lungimirante da parte di questo
Consiglio e del Governo regionale, se non vogliamo che la crisi
della casa da gioco si cronicizzi e non ci siano spazi per un suo
rilancio.
