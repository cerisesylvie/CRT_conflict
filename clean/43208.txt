Classificazione
ASSETTO DEL TERRITORIO
Difesa ed uso del suolo - Sistemazione idrogeologica



Oggetto del Consiglio n. 636 del 27 maggio 2021 - Resoconto
OGGETTO N. 636/XVI - Interpellanza: "Interventi per mitigare
il rischio valanghifero o idrogeologico in Val Ferret".
Sammaritani (Presidente) -
Passiamo ora alla trattazione
del punto n. 46 all'ordine del giorno. Per l'illustrazione ha
chiesto la parola il consigliere Baccega, ne ha facoltà.
Baccega (PA) -
Credo che la parte tecnica
dell'interpellanza la possiamo dare per letta. A noi interessa
soprattutto fare due riflessioni di carattere politico rispetto a
quello che abbiamo individuato. Il 6 maggio abbiamo partecipato con
grande attenzione al dibattito organizzato dall'ADAVA, a
quell'interessante
webinar
sui temi del turismo. Si è
affrontata la tematica dei ristori, abbiamo ricevuto e recepito
interessanti suggestioni sulle ripartenze delle attività.
Ovviamente questa interpellanza è datata, quindi adesso quegli
argomenti sono già stati risolti: si è parlato di risorse, si è
parlato di enogastronomia, di promozione turistica, di accoglienza
e di cura del territorio, soprattutto guardando al futuro con
adeguati investimenti.
Non vedo l'assessore competente, ma colgo l'occasione per aprire
una parentesi riguardo alla pianificazione di campagne di
comunicazione in ambito turistico. Ci sono molte regioni su tutti i
media, la Valle d'Aosta è ancora assente, però di questo magari ne
parleremo.
Proprio con la convinzione che il nostro territorio e la sua
sicurezza determinano anche le scelte da parte dei turisti per le
vacanze, noi proviamo a trasmettere un po' questa nostra
suggestione, che è quella che abbiamo provato nel percorrere quella
straordinaria e accogliente bellissima valle, come tante altre
nella nostra regione, ma in particolare ci siamo concentrati sulla
Val Ferret, e ho qui delle immagini a video. In passato è stata
martoriata da elementi valanghivi idrogeologici che l'hanno provata
fortemente, però continua a essere estremamente frequentata da
famiglie, da sportivi, da fruitori della montagna, da camminatori,
ciclisti di mountain bike, c'è la pesca sportiva, c'è il Golf Club
Courmayeur et Grandes Jorasses, infine è anche ideale, ritornando
al tema della gastronomia, per gli amanti della buona cucina
valdostana, di cui è garanzia. In questa meraviglia di vallata,
dopo aver superato l'abitato di Planpincieux, alcuni alberghi e
ristoranti di montagna, oltre ad alcune abitazioni caratteristiche
di montagna, si arriva in località Le Pont. Guardando a destra si
vede subito il tappeto verde del golf con i ponti che superano alla
Dora di Ferret, sulla sinistra, ahimè, lo sguardo incappa in un
paesaggio disturbato da un insieme di abitazioni, appunto il
villaggio di Le Pont, colpito in passato da una valanga che ha
distrutto e degradato molte abitazioni.
Questo villaggio dovrebbe essere ristrutturato, secondo noi,
sappiamo che i proprietari sono disponibili a intervenire e per
questo all'epoca si era lavorato in Consiglio regionale per una
modifica alla legge 11 del 6 aprile 1998, richiamata
nell'interpellanza, inserendo l'articolo 13bis che recita: "Il
Comune può autorizzare, previa acquisizione di una relazione
tecnica asseverata e anche in deroga a quanto previsto dal piano
regolatore generale, in merito alle tipologie di intervento
edilizio ammesse, gli interventi per la riparazione di edifici o
infrastrutture esistenti danneggiati da dissesti idraulici,
geologici o valanghivi, compresa, ove non sia possibile la loro
delocalizzazione", e non è il caso ovviamente di parlare di
delocalizzazione, "la ricostruzione nel limite massimo dei volumi
preesistenti delle parti danneggiate o dell'intero fabbricato,
anche su sedime diverso se funzionale a garantire condizioni di
minore vulnerabilità del fabbricato".
Come indicato nell'interpellanza noi riteniamo che sia
necessario a questo punto proteggere il villaggio, quindi chiediamo
di ritornare su quell'argomento, perché non era un argomento
lasciato da parte, ma ovviamente le vicende di questi ultimi anni
hanno fatto sì che ci fossero delle altre priorità. È quindi
necessario proteggere il villaggio con un vallo o con altre opere
di mitigazione del rischio, affinché i proprietari possano
intervenire, ristrutturare le abitazioni malridotte a seguito della
valanga dell'8 gennaio 2001, una valanga che ha creato danni
piuttosto significativi.
Noi crediamo che non possano essere i privati a realizzare un
vallo di protezione o altre opere. Questa interpellanza va proprio
nella direzione di sollecitare la Giunta affinché si ritorni a
individuare un percorso, magari tra Regione e Comune, che possa
andare nella direzione di stabilire una volta per tutte chi fa e
che cosa, perché altrimenti rischiamo di avere modificato una norma
che va nella direzione di dare al nostro paesaggio delle abitazioni
virtuose, le abitazioni di montagna che devono essere recuperate,
ma io vi assicuro che, tanto la conoscete, quella vista non è
proprio confacente con quello che si vede tutto intorno nella Val
Ferret. Aspetto alcune considerazioni da parte della Giunta.
Presidente -
Per la risposta del Governo, la parola
all'assessore Marzi.
Marzi (AV-SA) -
L'oggetto dell'iniziativa, come tra
l'altro lei sa, rientra nella tematica più generale delle azioni di
prevenzione e contenimento dei fenomeni idrogeologici e valanghivi,
a cui questo assessorato dedica la massima attenzione attraverso
l'istituzione del dipartimento programmazione risorse idriche del
territorio, che si avvale di ben quattro strutture regionali
appositamente dedicate: le attività geologiche, le opere
idrauliche, la gestione demanio idrico e l'assetto idrogeologico
dei bacini montani. A questo si aggiunge l'importante ruolo svolto
dalla Fondazione Montagna Sicura che supporta l'Amministrazione
secondo obiettivi ben definiti, da realizzarsi da parte della
fondazione mediante una convenzione e un programma delle attività
triennale appena rinnovati, in stretta collaborazione con i due
dipartimenti regionali dell'ambiente e della programmazione risorse
idriche e territorio.
Le attività svolte da Montagna Sicura, negli ambiti dei
ghiacciai e delle valanghe, sono caratterizzate da un elevato
livello scientifico sempre più riconosciuto da diversi enti di
ricerca nazionali e internazionali che realizzano progetti di
ricerca congiunti con la fondazione stessa. Inoltre l'esperienza e
la qualificazione tecnica acquisita dai collaboratori della
fondazione consentono sinergie con altri enti operanti in materia
sul nostro territorio, quali Arpa, l'Unione Valdostana Guide di
alta montagna, il Soccorso Alpino Valdostano, il Parco Nazionale
del Gran Paradiso e la Compagnia Valdostana delle Acque, e, in
ambito nazionale, quali il Comitato Glaciologico Italiano e
l'Istituto di ricerca per la prevenzione idrogeologica.
Nell'ambito territoriale dell'Espace Mont-Blanc, trattato dalla
sua iniziativa, consideriamo i ghiacciai della Val Ferret
sorvegliati speciali. Nell'esempio, il ghiacciaio del Planpincieux
proprio sulla Val Ferret è costantemente sottoposto, unitamente a
quello delle Grandes Jorasses, ad attività svolte al fine di
osservarne l'evoluzione e individuare eventuali instabilità. Con la
recente integrazione della convenzione tra la Regione e la
Fondazione Montagna Sicura, per l'attuazione di maggiori azioni del
progetto RISK-ACT, abbiamo implementato il monitoraggio con le
tecniche innovative di telerilevamento satellitare, attenzionando
ulteriormente l'evoluzione morfologica dei ghiacciai con
possibilità di calcolarne le velocità di spostamento ai fini della
prevenzione di ogni tipo di rischio.
Proprio per concentrare ancor più l'attenzione in tale ambito si
è costituito, con il Comune di Courmayeur e la Fondazione, un
tavolo di lavoro sulla gestione delle situazioni di rischio
glaciale nella Val Ferret, con particolare attenzione all'attività
di informazione e comunicazione, tra la fine del 2020 e l'inizio
del 2021. Abbiamo quindi avviato una proficua collaborazione tra le
due amministrazioni per tenere sotto controllo una situazione che,
ricordiamo, può avere conseguenze rilevanti non solo per il comune
di Courmayeur ma anche per l'intera regione sotto il profilo
turistico, tenendo sempre come massime priorità la sicurezza degli
abitanti del fondovalle e la salvaguardia delle attività sociali ed
economiche, anche rispetto alla deriva di informazione che
purtroppo in più occasioni ha comportato all'esterno un'immagine in
negativo di questi territori. Sotto questo profilo le esperienze
acquisite consentono di operare più efficacemente, anche sul piano
della divulgazione dell'informazione e della formazione sui temi
della difesa dei rischi idrogeologici e per la loro
prevenzione.
Venendo alla specifica situazione evidenziata, come in tutte le
vicende annose, anche quella della località di Le Pont in Val
Ferret presenta numerosi profili di difficoltà che evidentemente ne
hanno impedito la rapida soluzione nei tempi passati. La norma da
lei citata era stata prevista dal Consiglio regionale con
l'inserimento della lettera B del comma 2 dell'articolo 7 della
legge regionale 22 dicembre 2017 n. 23 proprio per ovviare alle
difficoltà che si incontravano non solo in Val Ferret, ma anche in
altre aree danneggiate da eventi calamitosi. Tutto ciò in quanto
una precedente modifica del 2012 non era risultata risolutiva, in
quanto presupponeva che la realizzazione di interventi volti ad
assicurare un grado di protezione adeguato all'uso dell'area
fossero a carico del promotore dell'iniziativa.
La zona è fortemente esposta non solo a fenomeni valanghivi,
rispetto ai quali sono ben definite le modalità di dimensionamento
delle opere, ma anche a fenomeni di crolli di roccia uniti a
blocchi di ghiaccio, che risulta impossibile modellare. Questa
impossibilità tecnica rende di fatto applicabile la precedente
versione del 2021 dell'articolo 38 nel caso di Le Pont, che
richiedeva la necessità di realizzare interventi di riduzione del
rischio. La nuova versione, non sottostimando i motivi di sicurezza
degli interventi di ricostruzione, demanda a una valutazione
tecnica specifica la valutazione del rischio, le considerazioni sul
quale possa ritenersi un rischio accettabile e sostenibile. Le
recenti vicende del ghiacciaio delle Grandes Jorasses, limitrofo
all'area e il ripetersi di eventi valanghivi nella zona, spingono
ovviamente alla massima cautela sia nella valutazione dei rischi
sia nell'individuazione dei livelli di sicurezza da adottare.
Con riferimento al primo quesito, il citato comma 13bis risulta
abbastanza ampio nel consentire le ricostruzioni, ma nel caso
specifico ci si dovrebbe limitare al massimo alla sola sistemazione
dei volumi esistenti e attualmente fruibili, piuttosto che
ipotizzare operazioni di ricostruzione generalizzata, ma credo che
sia gli abitanti che lei siano perfettamente a conoscenza della
cosa. Questo presuppone anche, nei confronti dell'amministrazione
comunale, che vi sia un'unica procedura autorizzativa che consenta
di verificare le condizioni di rischio e gli interventi per la sua
riduzione in modo unitario. In questo ambito va anche valutata
l'efficacia e l'efficienza di un'opera di protezione passiva che
tenga conto anche di eventuali fenomeni misti ghiaccio frana di
roccia che, si ripete, sono di difficile dimensionamento. Queste
informazioni sono note ai proprietari degli immobili di Le Pont
così come al Comune di Courmayeur con il quale, come ho affermato,
si sono avviate collaborazioni riguardo al tema del rischio di
ordine più generale.
Con riferimento al secondo quesito, ogni valutazione e decisione
compete al Comune, visto il tenore del comma 13bis dell'articolo
38, con la collaborazione dei proprietari degli immobili nei
termini prima ricordati. Nell'ottica della consueta collaborazione
tra gli enti locali e delle problematiche da affrontare in
sinergia, le strutture tecniche dell'Assessorato regionale si
rendono ovviamente disponibili a supportare il Comune nella
valutazione delle possibili procedure da seguire. Domani era già
previsto che io mi dovessi recare presso il Comune di Courmayeur
per la firma di immissione in possesso al Comune stesso
dell'immobile, ex sede dello stabilimento Grivel. Ho quindi già
condiviso con il sindaco di tenere un primo incontro tra
amministrazioni, con l'obiettivo di strutturare una proposta ed
incontrare insieme gli abitanti di Le Pont nelle prossime
settimane.
Presidente -
Per la replica ha chiesto la parola il
consigliere Baccega, ne ha facoltà.
Baccega (PA) -
Nella sua risposta all'interpellanza ci
sono sicuramente una serie di novità importanti, tra cui quella che
c'è una nuova amministrazione nel Comune di Courmayeur con la quale
si riesce a dialogare in modo più concreto rispetto alla
precedente. Certo, questo percorso richiede cautela e richiede la
giusta valutazione che si voleva fare l'epoca, ma proprio perché
una certa amministrazione non aveva la marcia giusta per poter
andare nella direzione.
Noi siamo certamente coscienti che la Valle d'Aosta per l'80/85
percento del suo territorio è una valle che non ha rischio zero; il
rischio zero non esiste. La Val Ferret è certamente una delle più
sottoposte a interventi valanghivi e colate idrogeologiche. Vado a
ricordare quello che è successo il 6 agosto del 2018, purtroppo
dove l'evento ha visto anche il decesso di due turisti: lì i
detriti sono stati corposi e quella poteva forse essere l'occasione
per recuperare tutta quella colata e costruire un vallo, affinché
l'abitato di Le Pont potesse essere in qualche modo protetto. So
che ci saranno ulteriori interventi partendo dalla camionabile, ci
saranno sicuramente occasioni per avere l'opportunità, a seguito
dello studio e della valutazione che sarà fatta, di dare ai
proprietari la possibilità di ricostruire l'esistente, perché
questo era il quesito che si poneva. Non si volevano fare
operazioni immobiliari di nessun tipo: ricostruire l'esistente con
lo status prevalanga del 2001. Comunque la ringrazio, sono
soddisfatto della risposta e auspico vivamente che questo percorso
prosegua anche in modo piuttosto significativo.
Presidente -
Visto che il poco tempo rimanente prima
delle ore 13:00 non ci consentirebbe di trattare compiutamente
un'altra iniziativa rispettando il Regolamento, sospendiamo e
riprenderemo alle ore 15:00 con la trattazione del punto 47
all'ordine del giorno.
---
La seduta termina alle ore 12:52.
