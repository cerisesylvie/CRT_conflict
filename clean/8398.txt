Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2879 del 29 maggio 1987 - Resoconto
OGGETTO N. 2879/VIII - DISEGNO DI LEGGE CONCERNENTE: "PRIMO
FINANZIAMENTO DI SPESA PER IL RIPRISTINO E LA VALORIZZAZIONE DELLE
TERME DI PRÈ-SAINT-DIDIER".
PRESIDENTE
: Devo comunicare al Consiglio che il presente
disegno di legge è stato iscritto per decorrenza di termini; la I^
Commissione ha espresso parere il 20 maggio, mentre manca il parere
della III^ Commissione.
Ha chiesto di parlare l'Assessore Voyat, ne ha facoltà.
VOYAT - (U.V.):
Si tratta di un primo finanziamento per
la realizzazione delle terme di Pré-Saint-Didier acquistate alcune
decine di anni fa dall'Amministrazione regionale. Come avevo già
avuto occasione di dire, sono già stati eseguiti dei lavori per la
parte rocciosa al di fuori delle grotte di captazione, è già stato
predisposto ed è già stato appaltato un progetto per la captazione
delle acque e la raccolta delle tre fontane; la stessa cosa viene
fatta per il convogliamento delle acque alle terme, per poter fare
gli esami definitivi delle acque.
È stato affidato inoltre lo studio idrogeologico della zona su
cui viene ristrutturato il fabbricato e costruita una parte nuova,
mentre il progetto di fattibilità predisposto dai tecnici
attualmente è al vaglio della Sovrintendenza e dei Beni Culturali.
C'è da dire che questa prima parte interessa solamente l'aspetto
sanitario, lo studio completo anche per la parte ricettiva e
turistica verrà completato in un secondo momento.
Per agevolare il lavoro dell'Amministrazione regionale nel mese
di gennaio, la Giunta regionale ha nominato una Commissione
interassessorile comprendente l'Assessorato al Turismo, ai Lavori
Pubblici e alla Sanità. Questo Gruppo di lavoro ha già fatto anche
dei sopralluoghi per vedere il funzionamento di altre terme, per
vedere e sottoporre all'Amministrazione regionale una possibilità
di gestione di queste terme.
Abbiamo preso anche contatti con medici specialisti valdostani,
uno in dermatologia l'altro in idrologia, perchè affianchino i
tecnici per la progettazione che verrà fatta in seguito.
Il Comune di Pré-Saint-Didier è stato interessato affinchè il
piano comunale non sia in contrasto con quanto richiesto, perchè
non ci sarà la sola ristrutturazione del vecchio fabbricato, ma
anche la costruzione di una parte nuova.
Si sta anche facendo una ricognizione sulla situazione delle
concessioni e del riconoscimento delle acque di Courmayeur, quali
la Sax, la Jula e la Vittoria, e analisi di sorgenti che ci sono
nelle prossimità di Pré-Saint-Didier per una loro eventuale
utilizzazione.
PRESIDENTE
: È aperta la discussione generale. Se nessuno
intende prendere la parola, dichiaro chiusa la discussione
generale.
Si passa all'esame dell'articolato. Do lettura dell'articolo
1:
ART. 1
1.
Per gli interventi di ripristino e di
valorizzazione delle terme di PréSaint-Didier è autorizzata per
l'anno 1987 la spesa di £ 1.200.000.000 quale primo
finanziamento.
2.
L'onere di cui al comma precedente graverà sul
capitolo 40460 (di nuova istituzione) del bilancio di previsione
della Regione per l'anno 1987.
PRESIDENTE:
Pongo in votazione l'articolo 1 testè
letto:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE
: Do lettura dell'articolo 2:
ART.
2
1. Alla copertura dell'onere di cui all'articolo precedente
si provvede mediante riduzione di pari importo dello stanziamento
iscritto al capitolo 50150 del bilancio preventivo regionale per
l'anno 1987 "Fondo globale per il finanziamento di spese per
ulteriori programmi di sviluppo (spese di investimento),
sull'intervento previsto all'allegato n. 8 del bilancio di
previsione del corrente esercizio finanziario relativo al recupero
e sistemazione di impianti termali; su detto intervento rimane
disponibile la minor somma di lire 130.000.000.
PRESIDENTE:
Pongo in votazione l'articolo 2 testè
letto:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE
: Do lettura dell'articolo 3:
ART. 3
1.
Al bilancio di previsione della Regione per l'anno
1987 sono apportate le seguenti variazioni:
Parte Spesa
Variazione in diminuzione
Cap. 50150: "Fondo globale per il finanziamento di spese per
ulteriori programmi di sviluppo - spese di investimento".
£ 1.200.000.000
Variazione in aumento
Settore
2.2.3.
Programma 2.2.3.02 - Strutture
sanitarie
Cap. 40460: (di nuova istituzione) Codificazione:
2.1.2.1.03.08.08.08 "Spese per interventi di ripristino e
valorizzazione delle terme di Pré Saint-Didier".
L.R. n.
£ 1.200.000.000
2.
La presente legge sarà pubblicata nel Bollettino
Ufficiale della Regione. È fatto obbligo a chiunque spetti di
osservarla e di farla osservare come legge della Regione Valle
d'Aosta.
PRESIDENTE
: Pongo in votazione l'articolo 3 testè
letto:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
PRESIDENTE
: Pongo in votazione la legge per scrutinio
segreto:
I° VOTAZIONE NULLA
PRESIDENTE
: Essendo risultata nulla la prima votazione,
pongo nuovamente in votazione la legge per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti: 24
Votanti: 24
Favorevoli: 21
Contrari: 3
Il Consiglio approva
