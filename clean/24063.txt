Classificazione
ASSISTENZA SOCIALE



Oggetto del Consiglio n. 3049 del 17 ottobre 2007 - Resoconto
OGGETTO N. 3049/XII - Interpellanza: "Realizzazione di una
ricerca sulla povertà e disagio sociale in Valle d'Aosta".
Interpellanza
Preso atto dei recenti dati sulla povertà in Italia che
emergono dagli studi e dalle rilevazioni dell'ISTAT;
Considerato che anche la Valle d'Aosta registra una
situazione preoccupante, dato che si calcola nell'8,5% la
percentuale di povertà delle popolazioni della Valle;
Ritenuto che su questo dato vada avviata una ricerca seria
per analizzare nel dettaglio l'entità e le caratteristiche del
fenomeno;
la sottoscritta Consigliera regionale
Interpella
l'Assessore competente per sapere:
1) a che punto è la riflessione iniziata da alcuni anni sulla
povertà e disagio sociale in Valle d'Aosta;
2) se si intende procedere alla realizzazione di una ricerca
sociale che metta in luce non solo le differenti categorie deboli e
i relativi bisogni differenziati ma anche misure adeguate a
superare l'attuale situazione.
F.to: Squarzino Secondina
Presidente
- La parola alla Consigliera Squarzino
Secondina.
Squarzino (Arc-VA)
- Oggi, fra l'altro, casualmente
celebriamo, con il 17 ottobre, la "Giornata mondiale della
povertà", quindi casualmente questa interpellanza consente al
Consiglio di affrontare tale tema non certo parlando degli 850
milioni di persone che ogni sera vanno a letto ancora con la fame,
ma soffermandoci sulla povertà che esiste in Italia e nella nostra
Regione. Recentemente sono stati pubblicati 2 rapporti su questo
tema: vi è il rapporto ISTAT, che come ogni anno analizza la
situazione economica italiana con una serie di sondaggi abbastanza
diffusi per individuare la povertà relativa, nel senso che
individua quante sono le persone che vivono con una spesa inferiore
a quella che è considerata come un valore medio di spesa per
consumi. È un calcolo della media, è una povertà relativa che ci dà
l'indicazione e l'ampiezza di un fenomeno. Il rapporto ISTAT per il
2006 dice che in Italia l'11% delle famiglie residenti vive una
situazione di povertà relativa, rappresentano 2,623 milioni di
famiglie: è l'11% delle famiglie e corrisponde al 13% quasi
dell'intera popolazione. Il dato che ci preoccupa è verificare che,
a fronte di questa media nazionale di circa 13%, la Valle d'Aosta
si colloca ad un livello negativo: si registra in Valle d'Aosta
l'8,5 di media di persone povere, insieme al Friuli Venezia Giulia
è la Regione che mostra livelli di povertà significativamente più
elevati rispetto a tutte le altre Regioni del centro nord; è vero
che abbiamo numeri molto piccoli...
(interruzione di un Consigliere, fuori microfono)
... anche più alta, perché 8,5% è un dato superiore a quello
dello scorso anno: 6,8%, da tener conto che noi, avendo dei numeri
molto piccoli, non possiamo assolutizzare queste cifre, però,
calcolando anche l'intervallo di confidenza, ossia l'intervallo che
garantisce un minimo di sicurezza del dato, si oscilla dal 5,6%
all'11,4%, lo scorso anno si oscillava dal 4,6 al 9,6% e quindi
comunque vi è un aumento. È vero che anche per le altre Regioni ci
può essere un margine di errore, ma noi teniamo conto di questi
dati che valgono come margine di errore un po' per tutti. Teniamo
conto che alcune Regioni, come l'Emilia Romagna, hanno un margine
di errore del 23%, quindi è chiaro che vi sono dei margini di
errore, ma vi è un dato significativo: che noi abbiamo una quota
consistente di popolazione che comunque è sotto il livello della
povertà relativa ed è questo numero, pur considerando le
oscillazioni, superiore a quello dello scorso anno. Se poi
analizziamo la ricerca-rapporto Caritas che è stato redatto
dall'Istituto "Zancan", che è stato presentato in questi giorni, i
dati sono abbastanza omogenei rispetto a quelli dell'ISTAT, anche
se la rilevazione è diversa, nel senso che i dati Caritas sono
un'elaborazione di tutte le informazioni che nei vari uffici della
Caritas a livello nazionale vengono raccolte. Anche da tale ricerca
risulta che abbiamo un 12,9% di popolazione che è sotto il livello
di povertà, che corrisponde a 2.623.000 famiglie, quindi l'ISTAT
parlava di 2.585.000, qui siamo a 2.623.000, i dati sono abbastanza
omogenei: questo ci rassicura sul fatto che un dato conferma
ulteriormente l'altro dato della ricerca.
Quali sono alcuni elementi che vengono individuati come cause
principali della povertà? È vero intanto che sono legate alla
partecipazione del mercato del lavoro, alla posizione
professionale, ed è comprensibile, ma vi sono 2 dati che sono
significativi: da un lato, il livello della povertà è legato al
numero dei figli, sembra banale, ma non lo è poi così tanto, in
quanto più le famiglie hanno figli più si alza la probabilità che
queste famiglie scendano sotto il livello di povertà; come pure
l'altro elemento si trova nelle famiglie in cui vi sono anziani e
anziani soli, per cui nelle famiglie in cui vi è un anziano è più
facile che aumenti il rischio di povertà a parità di altri dati.
Fra l'altro, una differenza significativa del nord è quella che
presentano un'incidenza di povertà le famiglie con a capo una
donna, famiglie monoparentali o monogenitoriali, altro elemento...
lo mettono in luce sia la "ricerca Zancan", sia la ricerca ISTAT...
per cui è vero che questi dati sono differenziati al loro interno,
nel senso che non basta parlare di un 13% di famiglie povere, ma
all'interno di tale dato dice l'ISTAT vi sono il 4,8% che sono
sicuramente povere, altre a cui basta poco che si discostino del
10% dalla linea "standard" in più o in meno per oscillare
all'interno della loro posizione: questo per dire che vi è tutta
una fascia di famiglie che la "ricerca Zancan" considera quasi il
15% che arriva a fine mese con molta difficoltà... vi è tale
continua oscillazione. Un altro elemento che va sottolineato è che
a livello quantitativo vi è stata in Italia forse non una grossa
oscillazione in aumento, in Valle forse di più, ma è soprattutto a
livello qualitativo che desta preoccupazione, in quanto è aumentata
l'instabilità del rapporto di lavoro soprattutto, l'instabilità di
fronte ad una possibile malattia: è questo che crea tale grande
insicurezza, per cui rende più difficile accettare e vivere tale
situazione di difficoltà economica e non solo. Le altre
osservazioni le riprendo successivamente all'intervento
dell'Assessore.
Si dà atto che dalle ore 18,55 riassume la Presidenza il
Presidente Perron.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Quando si cita l'ISTAT, così come rapporti
nazionali come quello della Caritas, lo abbiamo detto, si rischia
che questi non siano attendibili nei piccoli numeri. In tanti anni
io non ho mai citato neppure i dati positivi riferiti alla Valle
d'Aosta dall'ISTAT, perché il margine è piccolo, se poi si parla di
povertà relativa, la fascia di persone e di famiglie che sono
appena fuori o appena dentro può essere così ampia da far
modificare tutti questi indici. Mi dispiace che lei citi i rapporti
della Caritas e dell'ISTAT, ma non citi il rapporto
dell'Osservatorio delle politiche sociali presentato in Valle
d'Aosta lo scorso anno, approvato dal Consiglio, perché i dati
sarebbero molto più concreti. Se non si vuole fare dei proclami, ma
si vuole essere concreti, anche perché stanno lavorando su questo
argomento in Valle delle persone molto serie, dei tecnici molto
validi e sapere che i loro rapporti non vengono neanche consultati
dispiace un po'. Lei ha parlato di famiglie monogenitoriali, noi
abbiamo fatto - dovrebbe averla avuta perché è stata pubblicata -
una delle prime e poche indagini effettuate in Italia sulle
famiglie monogenitoriali. Non fa mai piacere a nessuno che vi sia
la povertà, ma è facile parlarne, è facile dire che vi sono 2
milioni di persone che vanno a letto senza mangiare, è più
difficile per tutti - mi metto io in prima persona - prendere una
di quelle persone, una alla sera, e portarsela a mangiare a casa
propria, però, fatta questa premessa, sicuramente la povertà non è
diminuita; d'altronde sarebbe difficile pensare a una povertà che è
diminuita in un periodo di crisi economica e occupazionale come c'è
adesso, non sarebbe logico pensarlo.
Nelle domande dell'interpellanza più precise e più tecniche si
chiede a che punto è in Valle la riflessione su questo argomento.
La riflessione non si è fermata, è continuata; era stata iniziata
dal mio predecessore nel 2002 istituendo la Commissione povertà e
dandone la responsabilità ad uno dei massimi esperti nazionali: la
prof.ssa Saraceno. Questa attività è continuata nel 2003, quando al
mese di novembre abbiamo rinnovato la convenzione con la prof.ssa
Saraceno e continuato a lavorare. I lavori a cui - riconosciuti
dalla prof.ssa Saraceno - abbiamo sempre partecipato anche noi in
prima persona hanno portato nel settembre 2005 al rapporto sulla
vulnerabilità e povertà sociale in Valle d'Aosta: ecco perché, se
ci riferiamo a dei dati valdostani, forse abbiamo una dimensione
più concreta delle cose; questa ricerca terminata nel 2005 ha poi
"determinato" il Piano socio-sanitario. Soprattutto - lo si chiede
nell'interpellanza e questo mi sembra corretto e concreto - si
chiede a che punto è la riflessione, come è stata continuata. Nelle
ultime pagine di tale relazione della Commissione povertà veniva
indicato come importante continuare e comunque fare delle ricerche
sociali tematiche, precise, che andassero a verificare non la
grande indagine sociale che ha fatto solo la Lombardia, che poi
parte dai trasporti, ma si facessero delle ricerche sociali
tematiche precise. Su questo suggerimento abbiamo studiato a lungo,
gli esperti, soprattutto con l'aiuto dell'OREPS della Valle
d'Aosta, ma soprattutto con l'OREPS del Piemonte si è deciso di
fare un'indagine sociale sulle coppie monogenitoriali, proprio
perché sembra che la vulnerabilità sia molto più presente in questa
situazione. Noi abbiamo fatto tale indagine che è stata presentata
alla stampa un mese fa, che intanto è stata fatta in Aosta e in 6
Comuni limitrofi, ha indagato 791 famiglie monogenitoriali, e qui
l'indagine sociale è abbastanza particolare da condurre, perché
intanto bisogna fare un lavoro di individuazione di queste coppie,
poi con questionari e con tempi di riscontro... ed è un'indagine
che giunge a delle conclusioni sulle famiglie monogenitoriali molto
specifiche e particolari; ad esempio, ne dico una, ma il documento
è nelle mani di tutti e mi dispiace che non sia stato citato,
riferisce come la fragilità della famiglia monogenitoriale, la
difficoltà riferita non sia tanto di tipo economico, esiste
chiaramente... ma sia soprattutto una difficoltà di supporto nella
gestione dei figli, di dopo scuola, di accoglimento dei figli, di
sostegno della famiglia che, avendo un genitore unico, non può nei
tempi di spostamenti scolastici o meno assistere questi figli: ecco
perché, andando alla seconda domanda, quando si dice cosa fare,
questa indagine precisa orienterà la nostra politica; proprio in
tale senso bisogna che il centro famiglia si rivolga più alle
attività di dopo scuola e di sostegno a tale fascia particolarmente
vulnerabile. È vero nella maggior parte delle famiglie
monogenitoriali il genitore è una donna con difficoltà lavorative:
ecco perché è un'indagine complessa, che però ha dato dei
risultati.
Lo studio sul disagio e sulla povertà comunque è continuato in
Valle d'Aosta; il nostro Assessorato è l'Assessorato capofila dello
studio dell'equità in sanità, degli stili di vita, ossia come uno
stile di vita non può essere raggiunto da fasce sociali più
disagiate. Non si può dire fai ginnastica e movimento a uno che ha
una famiglia e non ha tempo di farlo, e su questo siamo capofila,
ma sono state fatte anche delle indagini sociali in alcuni settori,
la Cooperativa "Insieme"... il Centro servizi del volontariato ha
fatto delle indagini... ed è per questo che abbiamo una
documentazione precisa del fenomeno in Valle d'Aosta; fenomeno che
non è sicuramente diminuito, tanto che nel mese di dicembre
porteremo in Consiglio il terzo rapporto dell'Osservatorio delle
politiche sociali in Valle d'Aosta. Perché è importante portare uno
studio ad un anno e mezzo di distanza dal precedente? Perché,
avendo dei parametri precisi, questo studio potrà essere
significativo soprattutto per vedere se quanto abbiamo messo in
campo sia o meno servito. Mi permetto di dire cosa si è fatto su
questo: abbiamo terminato ormai di mettere in piedi il sistema
informativo dedicato all'assistenza economica, che rivede tutte le
assistenze economiche. Con l'aiuto dell'Università di Torino esiste
ormai una sede, un sistema informativo che ci dice quanti sussidi
uno ha preso in un Assessorato e quanti ne ha presi da un altro e
questa non è cosa da poco. Parte a dicembre la prima banca dati
sull'ISEE e qui giustamente si è detto che il numero di figli
condiziona lo stato di povertà di una famiglia ed è vero.
L'applicazione dell'ISEE, che ha una scala di equivalenza per il
numero dei figli... si sta discutendo a livello nazionale se
modificare questa scala di equivalenza rendendola ancora più
incisiva per l'aumento dei figli. È la prima volta comunque che
certe sovvenzioni vengono date, tenendo conto della scala di
equivalenza per il numero dei figli. Non solo, ma questo è
risaputo, abbiamo aperto un tavolo di concertazione con i sindacati
proprio sulla revisione del minimo vitale per prevedere quel
reddito di cittadinanza che dovrebbe andare a correggere quanto non
funziona nel minimo vitale, che deve essere uno strumento che aiuta
a superare un periodo di crisi e non deve essere un supporto a chi
non ha voglia di lavorare, però si è iniziata una concertazione con
i sindacati che mi sembra molto positiva. Tutta una riflessione
quindi che è continuata, che ha prodotto delle osservazioni e ne
produrrà ancora; mi permetto di sottolineare come, proprio per
essere concreti, a livello nazionale l'aiuto al Fondo sociale
nazionale non sia aumentato, ma diminuito, perché nel 2006 è stato
inferiore alla somma che è stata destinata alla Valle d'Aosta nel
2004. Abbiamo avuto un incontro con il Ministro Ferrero la
settimana scorsa, purtroppo, a differenza della Valle d'Aosta, che
è stata molto saggia per aver legato il Fondo sociale regionale a
dei parametri precisi, all'1% del suo bilancio, a livello nazionale
non si è ancora legato il Fondo sociale nazionale a nessun
parametro oggettivo, nonostante che già lo scorso anno fosse stata
fatta questa richiesta, per cui il Fondo sociale nazionale cambia a
seconda del Ministro e delle disponibilità della finanziaria e
questo non è serio, non permette una programmazione corretta per le
politiche sociali.
Termino dicendo che nessuno vorrebbe che vi fosse la povertà; la
povertà in Valle d'Aosta c'è, stiamo cercando sia con indagini, ma
soprattutto con misure mirate a far sì che un "welfare", che è
stato definito dalla prof.ssa Saraceno un "welfare" munifico, si
mantenga tale: questo nella finanziaria regionale sarà sottolineato
anche quest'anno, ma vogliamo che sia un "welfare" munifico, sempre
più indirizzato a risolvere quelle fasce di povertà particolarmente
delicate, come può essere quella monogenitoriale... Certo che
l'intervento è preventivo, l'intervento va fatto a monte, la legge
sulla casa lo dirà, nel senso che, se gli affitti sono alti, se non
vi sono delle case, sono dei fattori che inducono povertà... se non
vi sarà lavoro, se non vi sarà possibilità di accesso al lavoro per
alcune categorie - soprattutto quelle disagiate come i disabili o
le donne che hanno una famiglia -, questa povertà aumenterà ancora
anche in Valle d'Aosta.
Presidente
- La parola alla Consigliera Squarzino
Secondina.
Squarzino (Arc-VA)
- Prendo atto delle critiche fatte
dall'Assessore, ma vede, non vengo qui a presentarmi e dimostrarle
che ho letto tutto, perché, se vuole, le leggo tutto il sunto della
ricerca sulle famiglie parentali e quel famoso "dossier",
l'Osservatorio... come vede l'ho letto e ci ho lavorato sopra,
quindi non è che non lo abbia visto.
Torniamo alle famiglie monoparentali, in tale ricerca risulta
che la maggior parte di queste hanno la casa in affitto, la maggior
parte di questi genitori sono separati, divorziati, per la maggior
parte sono donne, l'81% è in cerca di casa e il 49% ha problemi di
occupazione. Quando si va a chiedere loro quali sono i problemi più
importanti, dicono che il 38% parla di un problema economico, il
31% di servizi per l'infanzia, il 9% di lavoro. Ora capisco che lei
voglia difendere il suo operato, ma quello che volevo sottolineare
è questo... ed è la nostra valutazione, forse sbaglio, sarei
contenta di essere smentita, la mia impressione è che qui si fanno
delle indagini settoriali, non vi è invece lo sforzo di "mettere
insieme" tutta la complessità. È vero che si parla di questo studio
necessario, ma qui si dice che ci vorrebbe un'indagine sociale che
con scansione periodica tenga sotto osservazione le caratteristiche
della popolazione non solo sul piano demografico, ma sociale e dei
comportamenti. Quello che forse lei dice non ha senso fare, non
conviene, è troppo faticoso, ma sarebbe interessante analizzare
quali sono le fasce sociali più deboli e quali i loro bisogni,
perché lei giustamente dice...
(interruzione dell'Assessore Fosson, fuori microfono)
... sto lavorando sui dati che vi sono adesso, quando vedrò che
il terzo rapporto ha questa indagine sociale complessiva, ne
prenderò atto, ma fino adesso non c'è stato questo esame
complessivo della situazione. Si analizzano i vari aspetti, ma la
situazione della... e qui riprendo quello che lo stesso studio
della Caritas e lo "studio Zancan" dicono, ossia spesso lavoriamo
su settori, gli interventi e gli sforzi sono fatti spesso in modo
settoriale, ma non è mai stato realizzato un piano organico di
lotta alla povertà: è questo che voglio dire! Si lavora un po' per
la casa, perché si guarda quella legge e poi negli emendamenti o
nell'insieme non si sa cosa esca fuori; si fanno indagini sulle
famiglie monoparentali, ma, rispetto a quella indagine, cosa è
stato fatto? Queste famiglie poi chiedono servizi, allora sì, lei
può dire: "noi possiamo invitare le varie cooperative a creare
servizi", ma inserire un incentivo ai servizi per l'infanzia in un
piano organico sarebbe utile. Ancora: si parla della casa, ma si è
fatta un'analisi dello stato sociale di tutti coloro che hanno
bisogno di una casa? E questa popolazione sociale come la si è
messa a confronto con tutte le altre categorie di persone che si
vogliono descrivere? Ripeto: può darsi che a dicembre troveremo una
risposta a queste cose, ma oggi non c'è ancora. In tale senso mi
sembra sia utile che non ci si fermi solo a vedere i dati
nazionali, ma si analizzino in concreto queste... perché è vero che
vi sono le osservazioni, vi sono degli interventi che riguardano
alcune categorie deprivate o altre i cui bisogni sono evidenti, ma
non sappiamo esattamente com'è la situazione degli anziani...
(nuova interruzione dell'Assessore Fosson, fuori
microfono)
... ma non dell'UVG... io non parlo degli anziani allettati,
spero che non siano tutti allettati, l'UVG è per quegli anziani!
Parlo della categoria, se è vero come è vero che una famiglia in
cui il capofamiglia è anziano ha più difficoltà di altre per far
fronte ai bisogni, perché non analizzare anche questa categoria? La
settimana scorsa c'è stato un servizio televisivo, è vero, quello
non è un dato oggettivo ed esauriente, ma, se è vero che esistono
queste difficoltà, perché non individuare tale categoria da
indagare? Dicevo queste cose non per dire che qui non si fa niente,
chiedevo solo se era possibile fare un passo in più, ossia
presentare, come c'è un piano per la casa o per il lavoro, un piano
generale contro la povertà, perché, come si dice tante volte, in
una realtà che è mediamente più ricca di altri contesti la povertà
si vive in modo ancora più drammatico.
