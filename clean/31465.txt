Classificazione
ENERGIA



Oggetto del Consiglio n. 523 del 6 maggio 2009 - Resoconto
OGGETTO N. 523/XIII - Interrogazione: "Finanziamento delle
attività svolte dal Centro di osservazione avanzato sulle energie
di flusso e sull'energia di rete, ai sensi della l.r. n.
3/2006".
Interrogazione
Richiamata la delibera di Giunta n. 3533 del 2008, con la
quale viene approvato un finanziamento di 1 milione e 100 mila Euro
a favore delle attività di tipo continuativo svolte dal Centro di
osservazione avanzato sulle energie di flusso e sull'energia di
rete, ai sensi della Legge regionale n. 3 del 2006;
Preso atto che il suddetto finanziamento è stato erogato in
due volte, con due deliberazioni specifiche, la prima per un
ammontare di 450 mila euro, la seconda per un ammontare di 650
mila;
Considerata l'importanza di tale ente al fine di fornire alle
imprese e ai cittadini un utile servizio su una tematica importante
quale l'energia e i suoi sviluppi tecnologici;
i sottoscritti Consiglieri regionali
Interrogano
l'Assessore competente per sapere:
1) a quanto ammontano i costi fissi per il funzionamento del
Centro (personale, cancelleria, sede) e a quanto le spese relative
alle attività previste dall'articolo 3 della L.r. 3/2006 per l'anno
2009;
2) quali sono nello specifico le attività di tipo
continuativo attualmente in corso e quelle nuove previste per il
2009;
3) se il Centro si avvale di consulenze esterne, oltre
all'ARPA e ai dipartimenti dell'Amministrazione regionale
competenti in materia, come previsto dalla Legge regionale
3/2006;
4) quali sono i risultati complessivamente raggiunti dal
Centro alla data odierna rispetto agli obiettivi
prefissati.
F.to: Zucchi - Benin
Président
- La parole à l'Assesseur aux activités
productives, Pastoret.
Pastoret (UV)
- Merci, M. le Président. Il Centro di
osservazione avanzato COA sulle energie di flusso è stato istituito
a seguito dell'entrata in vigore della legge regionale n. 3/2006,
il COA è istituito presso Finaosta con il mandato di dare sviluppo
pratico alle politiche e alle scelte regionali in materia di
energia, la cui programmazione fa capo alla Direzione energia,
Servizio per l'attuazione del Piano energetico dell'Assessorato
delle attività produttive; di fatto il COA assume e svolge le
funzioni qui che in altre Regioni sono sviluppate da apposite
agenzie per l'energia.
Venendo alle questioni che sono state poste, i costi fissi per
il funzionamento del COA, Centro di osservazione avanzato sulle
energie di flusso e sull'energia di rete, riguardano il
funzionamento del centro stesso e dello Sportello informativo "Info
Energia chez nous". Il COA, ossia gli uffici che fanno lavoro
amministrativo di vario genere che illustrerò poi, è ubicato al V
piano della sede di Finaosta, via Festaz 22, dove sono a
disposizione delle postazioni di lavoro sia per il personale
dipendente di Finaosta che svolge per noi già delle attività che
sono contrattualizzate sulla base della legge n. 3 (tutte le
pratiche di istruttoria valutativa sulle questioni dell'energia),
sia per i consulenti che operano saltuariamente presso la sede. I
costi di utilizzo di gestione di questa area, così come
l'assistenza informatica, sono coperti da Finaosta e non vengono
addebitati all'Assessorato. Per quanto riguarda invece lo sportello
informativo, questo è situato nel passaggio che c'è sotto Finaosta
dove c'era l'albergo Alpino, e per questa sede invece è previsto
l'affitto del locale, locale che si trova in Avenue des Commis 23
ad Aosta, un affitto pari a 7.453 euro annui IVA compresa, nonché
le relative spese di gestione, telefono, riscaldamento, energia
elettrica, cancelleria, per un importo di circa 7.200 euro l'anno,
stimati sulla base degli ultimi sei mesi di attività. Sono inoltre
stati sottoscritti abbonamenti alle principali riviste in materia
di energia da lasciare in consultazione agli utenti dello sportello
per un importo pari a 938 euro, perché quello sportello, come avrò
modo di dire se avrò tempo sufficiente, fa un'attività frontale nei
confronti di vari soggetti: cittadini, imprese, enti pubblici,
eccetera. Per quanto riguarda le spese relative al personale, ad
oggi il costo aziendale totale del personale è pari a 169.291 euro
ed è così ripartito: su 2 tecnici dipendenti da Finaosta, ma
dedicati a questo, uno con un contratto a tempo indeterminato e
l'altro con un contratto a progetto per un importo di 89.611 euro,
un incarico per la gestione dell'attività di sportello pari a
38.064 euro, due incarichi esterni per un importo pari a 41.616
euro.
"Quali sono le attività di tipo continuativo in corso e quali
sono quelle previste per il 2009"
: in relazione a quanto
previsto dall'articolo 6 della legge n. 3/2006 sulla base di quanto
poi previsto nella convenzione, perché la legge traduce delle
operatività che sono ricomprese in una convenzione, nonché in
riferimento al piano di attività del COA per l'anno in corso, le
attività sono queste: contributo, aiuto e lavoro per
l'aggiornamento del Piano energetico regionale (piano che dovrà
pervenire in Consiglio, ma sottoposto prima alle Commissioni), che
è il vero strumento di governo della politica energetica della
Regione; funzionamento dello Sportello informativo "Energia chez
nous"; consulenza tecnica e assistenza in tema di energia rivolta a
privati, enti locali e territoriali, imprese e professionisti, e
questi saranno sempre più in aumento in relazione alle disposizioni
sul risparmio energetico degli edifici, di cui alla legge regionale
n. 21/2008, che è stata approvata alla fine della scorsa
legislatura; definizione delle modalità operative per la
certificazione energetica degli edifici in attuazione di questa
stessa legge (si stanno preparando con l'aiuto tecnico del COA
tutte le deliberazioni applicative, che sono particolarmente
complesse per quanto riguarda la necessità di rendere
effettivamente operativa la legge n. 21); attività di informazione
e divulgazione; gestione del sito
web
; diagnosi energetiche
(che vengono fatte su richiesta dei cittadini, prima di fare degli
interventi e di affidarsi ad un professionista vengono date delle
consulenze per consigliare od orientare i cittadini); attività di
formazione; sviluppo di azioni di competenza derivanti dal piano
aria, ce ne sono di quelle che sono attribuite nello specifico alle
attività produttive; attuazione delle attività previste con i
finanziamenti sul POR, su cui avrò poi modo di tornare; ricerche e
partecipazione a progetti europei su tematiche energetiche (due
sono state recentemente approvate dalla Giunta regionale).
Si chiede se il centro si avvale di consulenze esterne oltre
all'ARPA e ai dipartimenti dell'Amministrazione regionale
competenti in materia: sì, si avvale di alcune consulenze di
carattere specificamente tecnico-scientifico con enti e con
università, individuati per temi specifici in base alla loro
comprovata esperienza in materia. Evidenzio la consulenza con il
Politecnico di Milano, per tutti i temi inerenti l'efficienza
energetica degli edifici con applicazione nello sviluppo della
legge regionale n. 21/2008 (consulenze che erano già in essere e
che ho trovato); consulenza con l'Università di Genova per
l'aggiornamento e la revisione del Piano energetico regionale (è un
piano che viene realizzato da dei professionisti sulla base delle
esigenze che l'Amministrazione regionale ha); una consulenza con
l'ANIT (Associazione nazionale per l'isolamento tecnico) per lo
sviluppo di uno strumento informatico a sostegno del processo di
certificazione energetica, che ci servirà per gli edifici (questa
era una previsione che lo Stato aveva fatto, di inserire nella
compravendita degli edifici la certificazione energetica degli
stessi, quindi la legge n. 21/2008 va in questo senso). Ci sono poi
alcune collaborazioni con professionisti ed enti esterni
all'Amministrazione regionale per lo svolgimento di attività di
carattere più pratico, fra cui: organizzazione di corsi di
formazione alle imprese e ai cittadini delle amministrazioni
pubbliche, organizzazioni di corsi rivolti agli alunni delle scuole
elementari in materia di energia, sono già stati realizzati in
passato con la collaborazione dell'Assessorato dell'istruzione e
cultura; sviluppo delle attività di informazione ai cittadini,
imprese ed enti locali; organizzazione di convegni e di
workshop
, consulenza tecnica specialistica fornita ai
cittadini presso lo Sportello "Info Energia chez nous" (quindi ci
si avvale di alcuni professionisti che danno le informazioni a chi
voglia fare degli interventi in questo campo sulla propria
abitazione); raccolta dati sulle pratiche autorizzative connesse al
sistema energetico diffuse sul territorio regionale e nei diversi
comuni con l'obiettivo di uniformare le metodologie ed iter; studio
del potenziale eolico della nostra regione (di questo parleremo
perché lo porterò in Commissione, è stata fatta una mappatura della
nostra regione); ricerca di borsisti per lo svolgimento di attività
nel settore dell'energia; definizione dei
data base
dei dati
energetici disponibili a livello regionale; predisposizione di
bandi per l'incentivazione e la diffusione del solare fotovoltaico
connesso in rete; sviluppo del bando di diagnosi energetiche nei
comuni. Molto succintamente questo, perché poi vi sono anche altri
elementi.
Per quanto riguarda il punto n. 4, qui ho un elenco di almeno
venti punti che le darò, affinché lei possa esaminarli in modo
compiuto e per i quali citerò solo brevemente alcuni passaggi,
perché il tempo a disposizione non consente di fare altro:
istituzione dello Sportello informativo "Info Energia chez nous",
attualmente abbiamo oltre 100 contatti al mese e quindi è stata
attivata anche una linea verde, si stanno prevedendo dei
prolungamenti di orari perché sono sempre più i cittadini che fanno
ricorso a questo servizio, in quanto, prima di dare gli interventi
a casa loro e di affidarsi a dei professionisti, hanno necessità di
avere delle informazioni preliminari; è stato rivisto ed
organizzato interamente con la collaborazione del Dipartimento
sistemi informatici l'area del sito regionale dedicato alle
tematiche relative all'energia, perché si vorrebbe su questo fare
in modo - come succede in particolare nella provincia di Bolzano -
che i cittadini possano avere lì tutte le informazioni e poter
scaricare tutte le modulistiche utili per fare già il possibile
adesso, ma poter potenziare questo servizio; è stata creata una
linea di comunicazione coordinata per i contenuti principali
dell'attività di divulgazione, è stata fatta una linea che ha
prodotto e produrrà ancora degli opuscoli informativi che vengono
diffusi a cittadini, utenti, famiglie, scuole, enti locali,
eccetera, per le cose più importanti e significative per quanto
riguarda l'energia e il risparmio energetico; sono previsti ancora
materiali informativi in particolare per quanto riguarda
"Rigenergia"; si sta pianificando la partecipazione
dell'Assessorato delle attività produttive alla "Foire d'été" con
uno
stand
che sarà appositamente organizzato; soprattutto
faremo un convegno importante il 22 ottobre che è in preparazione,
inserito fra i
local event
degli "Open days" della Comunità
europea; si sta predisponendo una campagna di informazione e
formazione rivolta ai cittadini professionisti, imprese, enti
pubblici territoriali sulla certificazione energetica degli edifici
(questo sarà l'elemento più importante, perché qui ci sarà un
grosso intervento da fare, saranno interessati in modo importante
tutti gli ordini professionali, le aziende artigiane, gli
installatori, perché questo sarà il futuro di una grossa parte
dello sviluppo della politica energetica di questa Regione).
Non sto a citare tutte le altre questioni, perché sono tutte
questioni di carattere pratico che lei troverà puntualmente
riassunte nell'elenco che le farò avere.
Président
- La parole au Conseiller Zucchi.
Zucchi (PdL)
- Anche in questo caso, come nel caso
precedente, ringrazio l'Assessore per avermi dato preliminarmente
nota scritta delle risposte in merito ai quesiti posti in tale
interrogazione. Mi fa piacere sentire da parte dell'Assessore che,
per quanto attiene il punto n. 4, siano in questo momento attivati
dei numeri verdi a cui si riferiscono cento contatti al mese (mi è
sembrato di capire), perché le confesso che, quando ho visto la
deliberazione di Giunta, non sapevo neanche l'esistenza di questo
ufficio. Sarà anche vero che sono di nuova nomina e sono nella
nuova legislatura ma, facendo un rapido giro anche con i colleghi
che pure sono stati presenti anche nella precedente legislatura, di
questa struttura c'è una vaga idea come di una nebulosa, un'entità
piuttosto astratta ed è questo il motivo che mi ha indotto a porre
tale interrogazione. È un'interrogazione che parte dall'esame di
una deliberazione di Giunta, che evidenzia che a questa struttura
vengono dedicati 1,100 milioni di euro per il suo
funzionamento.
Rispetto alle risposte date, allora si ha la sensazione che,
come nel caso precedente, ma in questo caso ancor di più molte di
queste risorse siano impiegate all'occupazione dei costi fissi e
costi del personale, perché, se ho preso bene i dati che sono stati
enunciati, ci sono 169.000 euro per il funzionamento dei costi del
personale, fra cui ci sono anche dei consulenti quindi più o meno
fissi, a cui si aggiungono però - e vengo al punto n. 2 - degli
altri contratti di cui sarebbe stato utile capire a quanto
ammontino dal punto di vista economico in merito alle consulenze
esterne che sono state evidenziate. Nella risposta al punto n. 3
sono state evidenziate una serie di consulenze esterne plurime di
cui sarebbe stato utile capire a quanto ammontino dal punto di
vista economico. Si ha la sensazione, caro Assessore, che questo
ente non sia ancora percepito dal pubblico, dai privati nel senso
auspicato dalla legge, perché se è vero che uno dei punti
caratterizzanti sui programmi futuri è quello che lei ha delineato,
ossia un convegno che è teso a dare un'ampia divulgazione ai
privati, agli impiantisti, alle persone che devono conoscere
l'esistenza di questo ufficio, che deve servire da grande supporto
per le iniziative di ristrutturazione degli edifici pubblici e
privati e delle aziende che devono far ricorso a nuovi metodi di
energia, credo che la prima cosa su cui occorrerebbe incentrarsi è
l'informazione, la divulgazione di questo ufficio e di cosa fa,
cosa che non ho avuto la sensazione sia stata fatta finora. Meglio
tardi che mai, ma riteniamo che una struttura che è stata istituita
tramite legge regionale già da un paio di anni debba avere dei
tempi di messa a regime concreto più rapidi rispetto a quello che è
avvenuto finora. Altra sensazione - perché ho controllato che in
questa legislatura nessuno dei colleghi aveva fatto riferimento al
COA - è che si tratta di un ente che impegna più di un milione di
euro, su cui vale la pena che vi sia un impegno a far sì che dia i
frutti che sono stati auspicati nell'istituzione della legge.
Invito pertanto l'Assessore a farsi interprete del nostro
sentimento di stimolo nel rendere più pubblico possibile
l'esistenza di questa struttura, perché allo stato attuale così non
è.
