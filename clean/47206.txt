Classificazione
EDILIZIA
Edilizia residenziale



Oggetto del Consiglio n. 3500 del 3 aprile 2024 - Resoconto
OGGETTO N. 3500/XVI - Interpellanza: "Procedure applicate da
parte di ARER ai piani di rientro di inquilini morosi assegnatari
di alloggi".
Bertin (Presidente) -
Punto n. 41. Consigliere Manfrin,
ha facoltà di intervenire.
Manfrin (LEGA VDA) -
Quest'interpellanza si origina da
diversi casi - si è lambito il tema questa mattina - rispetto
appunto alla questione della morosità e della mobilità a questo
punto quasi coatta che viene applicata rispetto agli assegnatari di
alloggi di edilizia residenziale pubblica.
Secondo me, tanto per inquadrare il tema, bisogna ricordare
anche come funziona la nostra legge regionale per l'assegnazione
degli alloggi. Viene verificato che la persona corrisponda al
bando, quindi si deve avere un Isee inferiore agli 8.500 euro
annui, dopodiché, una volta che viene assegnato l'alloggio... e
l'alloggio deve soddisfare dei criteri, tra cui la nozione di
alloggio adeguato sulle metrature e la composizione dell'alloggio,
quindi siete in quattro, madre, padre e due figli? Per quattro
persone (adesso a memoria, non mi ricordo, ma dovrebbe essere circa
70-80 metri quadri, più o meno), vi spetta un alloggio di 70-80
metri quadri.
Da quel momento in poi, quando tu hai l'assegnazione, se il
giorno dopo vinci al Superenalotto un miliardo di euro, la casa
popolare ti rimane, non decadi. Tu puoi aver vinto un miliardo di
euro al Superenalotto e la casa popolare tu la mantieni vita
natural durante.
Stessa cosa vale per la metratura, quindi tu hai un alloggio per
quattro persone, i tuoi figli diventano grandi ed escono fuori,
rimani in due in un alloggio di 70-80 metri quadri; il tuo alloggio
rimane, non c'è nessuna disposizione che automaticamente ti dica
che al variare del reddito esci fuori dagli alloggi di edilizia
residenziale pubblica, oppure se la composizione del tuo nucleo
familiare cambia, automaticamente devi prendere un alloggio
diverso.
Così è come agisce la nostra legge regionale e queste sono le
disposizioni.
Se mi chiedete se sia il caso di rideterminarle, io vi rispondo
di sì. Sì, secondo me una persona che ha un reddito notevole, il
quale si può permettere l'affitto sul mercato privato, sì, questa
persona dovrebbe andarsi a cercare un affitto sul mercato privato e
magari dare le case a chi invece non ha sufficienti soldi per
averne una sul mercato privato, potersene permettere una.
Allo stesso modo, se mi chiedete se si debba rideterminare la
metratura di un alloggio quando cambia la composizione del nucleo
familiare, io vi rispondo assolutamente di sì. Ma tutto questo non
è scritto nella nostra legge regionale, questo non è disposto.
Cosa dice per esempio sul cambio alloggio la nostra legge
regionale? L'ho riassunto nell'interpellanza: sostanzialmente, per
cambiare l'alloggio devi essere assegnatario di casa da almeno tre
anni, non devi avere debiti con l'ARER, perché altrimenti un cambio
alloggio non è consentito, puoi iscriverti ad un bando di cambio
alloggio. Quindi, ci sono una serie di inquilini che cercano case,
tu ti iscrivi a questo bando e se poi sei collocato in una fascia
utile ottieni un cambio alloggio, se l'alloggio ti va bene. Oppure
fai una mobilità volontaria, quindi te lo scambi con un altro
inquilino: "A me piace il tuo alloggio, a te piace il mio e quindi
ce lo scambiamo in autonomia".
Al di fuori di queste procedure, non è previsto che ci si scambi
l'alloggio, e che cosa è successo? È successo che arriva più di una
segnalazione e più di un inquilino che mi dicono: "Ma io ho una
morosità", che peraltro è incolpevole, perché è dettata, come
abbiamo visto più volte all'interno di quest'Aula, da una carenza
di reddito che purtroppo io ho, perché, per esempio, sono una
persona con disabilità, percepisco un accompagnamento di 380 euro
al mese, nella bolletta che mi avete mandato l'affitto è di 20
euro, le spese sono di 400 euro, e quindi io non riesco a pagare.
Accumulo questa cosa qui e l'ARER cosa fa? Ti dice: "Bene, adesso
tu, oltre a sottoscrivere un piano di rientro", che a volte arriva
a delle cifre imbarazzanti, "cambia anche l'alloggio, ti prendo e
ti metto in un bel tugurio che fa schifo o che era chiuso o che è
inutilizzato o che il precedente inquilino ha demolito o che non si
adatta alle tue caratteristiche perché hai una disabilità, perché i
tuoi mobili non c'entrano nel nuovo alloggio, prendi tutti i tuoi
quattro stracci e te ne vai da un'altra parte perché è così".
Quando vai a vedere dove è prevista questa cosa, non c'è da
nessuna parte, non c'è nella parte della morosità, non c'è dalla
parte di niente. Abbiamo cercato e non c'è, non c'è un cambio che
si possa fare su questa cosa.
Vi dirò di più, quello che abbiamo verificato chiamando l'ARER:
l'ho chiamata in diretta e gli ho detto: "Scusate, fatemi capire,
ma dove è disciplinata questa cosa che voi fate firmare un foglio
del piano di rientro subordinandolo alla disponibilità di un cambio
alloggio?". "Da nessuna parte, abbiamo deciso di fare così".
Ho detto: "Ma come è possibile che voi decidiate di fare così?
"Lo facciamo con tutti". Va bene, ma se non è disciplinato da
nessuna parte, lo posso applicare per le persone che non conosco e
mi sono antipatiche, potenzialmente per uno che mi sta simpatico
potrei anche non farlo, dicendo: "No, facciamo che tu non
sottoscrivi questo piano, facciamo che tu non metti quest'obbligo,
tu mi paghi semplicemente un piano di rientro, basta, finito".
È evidente che - e se n'è parlato già stamani mattina - il
problema è grave, si obbligano persone che hanno vissuto per
20-30-40 anni in un alloggio, che avrebbero peraltro anche i soldi,
magari hanno vissuto delle difficoltà personali, non gli è stata
concessa la morosità incolpevole perché sappiamo che quella
purtroppo si fa fatica ad ottenerla, riescono però a trovare i
soldi per pagare un piano di rientro, ma li si obbliga comunque a
fare un cambio alloggio obbligatorio.
"Se vuoi pagare il tuo debito e rimanere a vivere lì, tu mi devi
pagare 'x' spese", senza considerare che per fare un cambio
alloggio, per fare un trasloco, servono altri soldi; per andare in
un alloggio diverso da quello che si ha, dove i mobili non tuoi non
ci entrano, devo spendere altri soldi. Per far imbiancare
l'alloggio vecchio, servono altri soldi, e questa è una visione che
obiettivamente noi contestiamo, è una visione antisociale.
Peraltro, fosse previsto dalle norme, cioè fosse previsto nella
legge 3/2013 che tu, se ti cambia il reddito, se ti cambia il
nucleo, se devi fare un piano di rientro, devi cambiare alloggio,
allora è un conto, ma così,
intuitu personae o mentula canis
che dir si voglia, obiettivamente no, non va bene.
Con quest'interpellanza chiediamo, Assessore, se tale pratica
sia stata autorizzata o codificata in qualche maniera, o se sia una
prassi consolidata da ARER; se sia intenzione consentire a chi
sottoscrive un piano di rientro, di mantenere la propria abitazione
senza dover essere obbligato ad accettare un alloggio in
sostituzione.
Presidente -
Risponde l'assessore Marzi.
Marzi (SA) -
Il documento che regola la concessione di
una rateizzazione è il regolamento per la gestione della
morosità.
Il regolamento è stato adottato dal CdA (Consiglio di
Amministrazione) di ARER, in piena autonomia, il 22 giugno 2017 ed
è stato successivamente modificato dallo stesso il 14 dicembre 2018
e, più recentemente, lo scorso 13 marzo 2024.
Il regolamento chiarisce che l'impegno di accettare un eventuale
scambio alloggio, qualora proposto, è esclusivamente finalizzato ad
affittare un alloggio di dimensioni più contenute di quello
attualmente occupato.
Si tratta di un'opzione volta a favorire l'inquilino in quanto
un alloggio più piccolo comporta minori spese da sostenere;
conseguentemente alle minori spese, si rendono più sostenibili i
pagamenti e si riduce il rischio di incorrere nuovamente in
situazioni di morosità.
In quest'ottica di riduzione delle spese, oltre al cambio
alloggio, ARER può proporre il rilascio dei box che non rivestono
carattere di bisogno primario, eliminando quindi le relative spese
di affitto.
Tali procedure sono frutto dell'analisi delle casistiche
valutate all'interno della Commissione per le politiche abitative,
ai sensi della 3, proprio nell'interesse di supportare i nuclei in
difficoltà.
Si possono infatti verificare casi in cui alcuni nuclei, a
fronte della riduzione del numero originario di componenti,
continuino ad occupare alloggi di grande dimensione, quindi con
difficoltà via via crescente a sostenerne i costi.
Come detto, in tali casi occupare alloggi di dimensione più
contenute comporterebbe quindi minori spese e quindi anche una
maggiore gestibilità della propria quotidianità.
È bene precisare che non vi sono morosi incolpevoli che debbano
sottoscrivere rateizzazioni: attraverso il contributo concesso per
la morosità incolpevole: gli stessi, infatti, possono utilizzare il
contributo ricevuto per la morosità incolpevole per estinguere i
debiti.
Il contributo per la morosità incolpevole consente quindi al
nucleo di ripagare il debito accumulato e, nel contempo, di poter
accedere all'istituto della mobilità.
Chiaramente chi sottoscrive un piano di rientro può mantenere la
propria abitazione senza essere obbligato ad accettare un alloggio
in sostituzione, nel caso in cui l'alloggio assegnato sia adeguato
al nucleo.
Come già abbiamo avuto modo di dire anche al collega Baccega
nella mattinata, noi comprendiamo, ma prendiamo solo atto di queste
nuove prassi rispetto all'ultima variazione del regolamento.
Rispetto a quanto da lei citato anche sull'iniziativa, il fatto
che nel corso di questi ultimi anni, anche rispetto al tema della
morosità incolpevole, si sia arrivati anche a rendere quasi affitti
da mercato gli affitti di persone che, nel frattempo, per fortuna
si sono socialmente ed economicamente emancipate, è un tema che
abbiamo più volte rappresentato in quest'Aula e sul quale siamo non
soltanto d'accordo ma addirittura siamo diventati promotori nel
corso di questi anni.
Presidente -
Per la replica, consigliere Manfrin.
Manfrin (LEGA VDA) -
Assessore, parto da questa sua
ultima affermazione: lei forse equivoca o forse è troppo
intelligente per far finta di non comprendere che il meccanismo che
lei dice, cioè di far pagare di più chi ha un Isee più alto, è
completamente sbagliato, perché siamo comunque al di fuori dei
prezzi di mercato.
Io spero che a lei facciano vedere i dati e prima o poi li
faranno vedere anche e me, ma l'ultima volta che ho verificato,
c'era una persona che aveva un Isee da 150 mila euro che aveva la
casa popolare, e questa persona continua a rimanere lì; quindi non
è che gli facciano un affitto di 4 mila euro al mese.
Vuol dire che il sistema che voi avete messo in piedi e che lei
ha citato adesso non espelle le persone dagli alloggi di edilizia
residenziale pubblica, perché se una persona sceglie di rimanere
con un Isee di 150 mila euro, evidentemente è perché gli
conviene.
Quindi il sistema non va in quella direzione, il sistema è solo
nominalmente in quella direzione. Il sistema che fa in modo che
persone che hanno un Isee di 150 mila euro non abbiano più la casa
popolare e la lascino a chi non ce l'ha così alto è un sistema
dove, esattamente come funziona nelle altre regioni, si dice: se il
tuo Isee supera questa soglia per più di due anni, tu prendi, vai
fuori dalla casa e la lasci a qualcuno che ha bisogno.
Questo è il sistema che funziona e che viene utilizzato in tutte
le Regioni d'Italia, tranne che in Valle d'Aosta. In Valle d'Aosta
abbiamo l'assegnazione vita natural durante, anche per chi ha 150
mila euro di Isee.
Detto questo, Assessore, prendo atto, ma lo avevo notato
curiosamente, perché - caso strano - lei lo sa quando è avvenuta la
mia telefonata ad ARER per chiedere sulla base di che cosa loro
prendevano queste decisioni di far sottoscrivere obbligatoriamente
un cambio alloggio alle persone che erano nella condizione di
morosità? Il 10 di marzo, il 13 viene cambiato il regolamento e
quindi io ho colto lo spunto che lei ha detto, cioè che questa è
stata una decisione autonoma di ARER e ARER si è resa conto di aver
commesso un errore.
Stava facendo fare obbligatoriamente qualcosa a qualcuno senza
averne l'autorizzazione, noi andremo a recuperare però tutte le
richieste che ARER ha fatto prima ancora che approvasse questo
regolamento.
Benissimo, ma infatti la responsabilità è esclusivamente di
ARER, che in questi anni ha pensato bene di gestire le case
popolari come se fossero di sua proprietà e come se fosse, diciamo,
una persona che fa impresa e non qualcuno che si occupa di sociale
e che deve intervenire per cercare di alleviare le difficoltà delle
persone e non di aggravarle vessandole.
Questa è una questione chiara, ma prima o poi i nodi verranno al
pettine. Fra 110% e quant'altro finalmente, prima o poi, le
responsabilità qualcuno se le dovrà prendere.
Detto questo, però, il problema rimane: se io assegnatario ho i
soldi per pagare un piano di rientro, per quale motivo devo
cambiare casa ed aggravare le mie spese con un trasloco, con
l'acquisto di nuovi mobili e con tutte le operazioni che devo fare,
magari anche per adattare la casa alle mie condizioni? Per quale
motivo? Sulla base di che cosa è stato approvato questo
regolamento?
Questa è una cosa scandalosa, è una vessazione obiettivamente
inaccettabile, che viene posta nei confronti di persone che sono in
difficoltà, non quelli che hanno 150 mila euro di Isee, perché chi
si trova a dover pagare un piano di rientro è perché non ha i soldi
per pagarsi un affitto, perché altrimenti non sarebbe arrivato ad
avere una morosità.
Obiettivamente, quindi, ci troviamo in una situazione
scandalosa, vergognosa, che mette davvero le persone in mezzo ad
una strada.
Io glielo dico, io non voglio pronunciare la parola che
purtroppo abbiamo dovuto pronunciare qua in qualche occasione, ma
ci sono persone che hanno nominato dei ponti e altre soluzioni per
terminare la questione, perché si trovano davvero ad essere messe
con le spalle al muro e vedersi la vita distrutta per le scelte che
vengono fatte. Io spero davvero che qualcuno non si trovi poi sulla
coscienza non soltanto i conti da pagare del 110% ma anche
altro.
Noi ovviamente questo lo contestiamo, prendo atto del fatto che
non è stata una scelta della Giunta, adesso faremo una bella
richiesta di accesso agli atti e vedremo sulla base di che cosa
l'ARER ha obbligato le persone ad uscire di casa e prendere degli
alloggi distrutti completamente, obbligando le persone ad
indebitarsi ancora di più.
Presidente -
Con questo punto all'ordine del giorno si
interrompono i lavori di oggi. Il Consiglio riprenderà domani alle
ore 09:00.
---
La seduta termina alle ore 19:55.
