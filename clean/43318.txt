Classificazione
EDILIZIA
Edilizia residenziale
ENTI LOCALI



Oggetto del Consiglio n. 719 del 23 giugno 2021 - Resoconto
OGGETTO N. 719/XVI - Interrogazione: "Notizie relative ai
versamenti da parte degli enti locali nel fondo per le politiche
abitative".
Bertin (Presidente) -
Punto n. 16 all'ordine del giorno.
Risponde l'assessore Barmasse, ne ha facoltà.
Barmasse (UV) -
L'interrogazione chiede quanto è stato
versato al fondo da parte del Comune di Aosta o degli altri Comuni
o altri gestori, rispettivamente negli anni 2018, 2019 e 2020. Ai
sensi di quanto previsto dall'articolo 2 della legge regionale 3
del 2013, avente ad oggetto "Disposizioni in materia di politiche
abitative", il piano triennale delle politiche abitative
rappresenta lo strumento programmatorio principale in tale ambito.
Il documento, elaborato d'intesa con il Consiglio permanente degli
enti locali e sentita la Consulta regionale della casa, proposto
dalla Giunta regionale al Consiglio regionale a cui spetta
l'approvazione, definisce gli indirizzi e i criteri programmatici
finalizzati alla realizzazione delle politiche abitative nella
nostra regione. Nello specifico stabilisce gli obiettivi generali
del triennio e indica le azioni in cui si articola la politica
abitativa regionale. Ripartisce in percentuale le risorse
finanziarie non vincolate, di cui all'articolo 5, tra le categorie
di intervento di cui agli articoli 8, ERP, 9, edilizia
convenzionata, 12, sostegno locazione, 13, emergenza abitativa, e
14, interventi per categorie sociali della legge. Tiene conto
prioritariamente della necessità di recuperare a fini abitativi il
patrimonio edilizio esistente, favorendo politiche integrate di
riqualificazione urbana e del sistema delle infrastrutture, di
miglioramento dei servizi e dell'accessibilità dei centri storici.
Individua la tipologia degli interventi e le risorse finanziarie
non vincolate da destinare a particolari categorie sociali.
Individua le agevolazioni finanziarie da concedere agli enti
proprietari di alloggi di ERP, per il concorso nel sostegno della
morosità incolpevole. Attiva un sistema di incentivi rivolto ai
Comuni che maggiormente concorrono alla realizzazione delle
politiche abitative. Stabilisce i criteri per la partecipazione da
parte dei Comuni al fondo regionale per le politiche abitative
finanziati mediante i trasferimenti con vincolo settoriale di
destinazione, ai sensi del titolo quinto della legge regionale 20
novembre 1995 n. 48 "Interventi regionali in materia di finanza
locale". Prevede la raccolta e l'elaborazione a livello regionale
di informazioni relative agli alloggi ERP.
Gli obiettivi generali del piano triennale sono attuati mediante
programmi operativi annuali, i cosiddetti POA, approvati dalla
Giunta Regionale. Il fondo regionale per le politiche abitative a
cui si fa riferimento con la presente iniziativa è stato istituito
per il finanziamento degli interventi previsti dai POA. L'articolo
5 della citata legge stabilisce che concorrono all'alimentazione di
tale fondo le seguenti fonti: eventuali risorse dell'Unione europea
finalizzate o connesse agli obiettivi delle politiche abitative
regionali, eventuali risorse statali attribuite alla Regione per le
politiche abitative per il sostegno della locazione, eventuali
risorse regionali appositamente previste con la legge regionale
finanziaria, risorse derivanti da trasferimenti finanziari con
vincolo settoriale di destinazione di cui al titolo quinto della
legge regionale 48 del 1995, eventuali risorse derivanti dal cinque
percento dei canoni riscossi nell'anno precedente dagli enti
proprietari o gestori di alloggi di edilizia residenziale pubblica,
eventuali risorse finanziarie aggiuntive dei Comuni, dell'ARER, per
le politiche abitative, eventuali disponibilità finanziarie non
utilizzate nell'esercizio precedente, canoni, contributi e rimborsi
a carico dei nuclei beneficiari delle categorie di intervento
previste dalla legge.
Con riferimento alla richiesta specifica relativa alle quote
versate dal Comune di Aosta o da altri Comuni o altri gestori,
dalle verifiche effettuate dagli uffici non risultano essere state
accertate somme negli anni 2018-2019-2020. Con note protocollo 3386
e 3387 in data 9 marzo 2020, inviate rispettivamente all'ARER e ai
Comuni aventi alloggi ERP, cioè Aosta, Champdepraz, Fontainemore,
Hône, Perloz, Pontboset, Pont-Saint-Martin, Verrès, l'allora
dirigente della struttura edilizia residenziale aveva avviato una
ricognizione in tal senso relativa alle annualità 2016, 2017 e
2018. Nessuna informazione invece è stata richiesta relativamente
all'anno 2019.
Si riportano di seguito i riscontri pervenuti. Io, consigliere
Baccega, se vuole ho una scheda con tutte le percentuali relative
al cinque percento, rispetto a quello che in teoria avrebbero
dovuto versare; se vuole le faccio avere la scheda dopo, perché
sennò annoiamo.
L'attività avviata dal precedente dirigente è stata sospesa a
seguito dell'emergenza sanitaria da Covid-19. Sarà cura degli
uffici regionali proseguire tale attività, provvedendo alle
verifiche necessarie per l'eventuale introito delle somme sopra
menzionate, a cui facevo riferimento nella tabella, e avviare la
ricognizione relativa agli importi dell'anno 2020.
Presidente -
Per la replica, il consigliere Baccega.
Baccega (PA) -
Assessore, quello che lei ha illustrato
nei primi quattro minuti e mezzo del suo intervento è quanto
sicuramente conosciamo, in quanto quella è una legge per la quale
abbiamo lavorato parecchio. Ma il quesito nasce proprio dal fatto
che nel piano operativo annuale, nella costituzione del fondo
regionale per le politiche abitative che lei ha sottolineato, non
vedevamo questa parte di entrata ed è una entrata importante.
Questa interrogazione nasce proprio dal fatto che anche
nell'interpellanza del Consiglio scorso, dove abbiamo scoperto che
nei cassetti dell'azienda regionale dell'edilizia residenziale
pubblica ci sono ben 8 milioni e mezzo in buoni fruttiferi postali,
che queste risorse potranno diventare disponibili dal 2023 e che
eventualmente, per situazioni di emergenza, potrebbero essere
immediatamente disponibili con una cifra intorno ai 7 milioni e
mezzo di euro; ci chiediamo appunto quali indirizzi potrà aver dato
l'assessorato per investire queste risorse.
Riscontriamo ovviamente che il bando per il contributo affitti,
di cui si parlerà in alcune interrogazioni e interpellanze che i
colleghi della Lega hanno posto alla sua attenzione, non è ancora
stato pubblicato, ma questa mattina abbiamo la notizia che il bando
affitti della Valle d'Aosta è discriminatorio e quindi va rivisto e
va rifatto. Quello che ci preme sottolineare è che è lì fuori ci
sono delle famiglie che in qualche modo hanno delle oggettive
difficoltà a pagare l'affitto. Ci sono dei proprietari di alloggio
che dovrebbero introitare i canoni di locazione di edilizia
privata, quindi non di edilizia pubblica, e quindi il contributo
affitto, contributo locazione, poteva servire a dare manforte sia
ai proprietari da una parte che agli affittuari dall'altra. Voglio
ancora sottolineare che siamo in presenza di un incremento della
povertà, una povertà che non riguarda solo le persone molto, molto
in difficoltà, ma anche quella fascia media che in qualche modo si
sta incrementando.
Questo è un dibattito molto ampio, quello sulla casa, anche
perché alla luce di quello che dice il Tribunale di Torino
bisognerà rivedere i requisiti e valutare questo bando in modo più
approfondito, quindi questo richiederà ancora tempo, richiederà
degli approfondimenti. Per fortuna il collega Restano, nelle veci
di presidente della V Commissione, ha sottolineato, con il
Presidente della III Commissione, che su questi argomenti riguardo
all'ERP, a seguito di una mozione che avevamo presentato, si farà
un confronto in III e V Commissione.
Lo abbiamo già detto più volte, là fuori stanno crescendo le
emergenze, la gente e le famiglie sono in difficoltà, si è fatto un
gran lavoro nell'ambito della legge 15 il 16 giugno, approvando una
serie di misure per i locatari di edilizia residenziale pubblica e
quindi per gli alloggi ERP, quel contributo del 50 percento per sei
mesi, ma l'auspicio era quello che si potesse arrivare con il
contributo locazioni quanto prima. La sentenza di questa mattina di
cui abbiamo preso nota o stiamo prendendo nota in questo momento,
sono solo notizie di stampa, probabilmente mette ulteriormente in
difficoltà le persone che là fuori aspettano. Quindi, ci aspettiamo
che negli indirizzi futuri si possa individuare un percorso più
semplice e più immediato, per dare delle risposte alle persone che
sono in difficoltà.
