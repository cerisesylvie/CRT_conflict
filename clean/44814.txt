Classificazione
ASSISTENZA SOCIALE
Assistenza socio-sanitaria



Oggetto del Consiglio n. 1741 del 14 luglio 2022 - Resoconto
OGGETTO N. 1741/XVI - Interpellanza: "Promozione di
iniziative di svago volte al miglioramento della qualità della vita
percepita dagli utenti delle strutture sanitarie affetti da
patologie invalidanti".
Bertin (Presidente) -
Punto n. 53. Illustra il
consigliere Brunod.
Brunod (LEGA VDA) -
Portiamo nuovamente un'iniziativa per
dimostrare grande sensibilità su un tema molto delicato ma che,
secondo noi e secondo il nostro gruppo, merita molta attenzione, ci
va un grande impegno e una grande collaborazione e sinergia fra
diverse figure.
Prendendo spunto da un articolo di Aosta Sera del 14 giugno
2022, dove dal titolo si apprendono le seguenti informazioni: "Il
rally vissuto da spettatori e la grande gioia di un ospite del G.B.
Festaz".
Tenendo conto che tale articolo riporta le informazioni che il
personale della RSA G.B. Festaz ha inoltrato attraverso una lettera
alla redazione di Aosta Sera dai seguenti contenuti "É impossibile
non compiere una profonda riflessione su quanto anche piccole
attività, come assistere a una gara, permettono di migliorare
notevolmente la qualità di vita percepita dagli utenti delle
strutture affetti da patologie fortemente invalidanti permettendo
loro momenti di svago e di divertimento".
Ci teniamo a mettere in evidenzia che tale iniziativa è stata
resa possibile grazie alla grande collaborazione di tutti i
lavoratori della sanità con il contributo anche del Corpo dei
Vigili del Fuoco.
Con quest'iniziativa ci auguriamo che iniziative di questo tipo
possano ricominciare a ripetersi dopo gli anni di pandemia appena
trascorsi non solo per quanto riguarda il G.B. Festaz ma anche
nelle altre strutture del territorio valdostano.
Con quest'interpellanza si vuole quindi chiede all'Assessore
competente quale sia il suo punto di vista in merito a questo tema
e se vi sia l'intenzione di dare continuità e sensibilità di
iniziative simili e promuoverne di nuove anche nelle altre
strutture del territorio valdostano.
Presidente -
Risponde l'assessore Barmasse.
Barmasse (UV) -
Condivido sicuramente pienamente
l'iniziativa che è stata messa a punto dal G.B. Festaz al fine di
far partecipare un proprio ospite quale spettatore al rally che si
è svolto in Valle.
In questo caso specifico si è trattato di un ospite con elevata
complessità assistenziale per cui l'uscita dalla struttura ha
comportato in via preventiva lo svolgimento di una valutazione
clinica dedicata e l'organizzazione di una trasferta che è potuta
avvenire grazie anche all'intervento del settore del
volontariato.
Da un punto di vista più generale ritengo che tutte le strutture
dovrebbero, seppur nei limiti consentiti e possibili, procedere con
iniziative di questo tipo.
Non è tuttavia da sottovalutare che soprattutto nei setting
assistenziali socio-sanitari, gli assistiti sono solitamente
caratterizzati da complessi quadri clinici, per cui non sempre è
pensabile di organizzare trasferte fuori dalle strutture
stesse.
Sicuramente è importante implementare le attività di svago che
sono comunque tenute a svolgere le strutture socio-assistenziali,
più che socio-sanitarie, e di animazione all'interno delle
strutture e poi laddove è possibile - mi riferisco soprattutto ai
setting socio-assistenziali, micro comunità, case di riposo
eccetera, che ben venga l'organizzazione di uscite esterne di
questo tipo, anche se sicuramente complesse da organizzare e mi
farò senz'altro promotore in tal senso.
Presidente -
Per la replica il consigliere Brunod.
Brunod (LEGA VDA) -
Che dire? Non ci sono grandi parole
in merito a questo tema, abbiamo percepito chiaramente che questo
tema molto delicato, dove ci va grande sensibilità e soprattutto un
grande gesto di volontariato e un'attenzione alla dignità del
malato, sia stato molto compreso da lei e che lei si faccia
portavoce e, con grande sensibilità, cerchi di promuovere, nel
limite ovviamente del possibile come lei ha ben ricordato, queste
iniziative non solamente per quanto riguarda il G.B. Festaz ma per
quanto riguarda tutte le altre strutture presenti sul territorio
regionale perché - come abbiamo letto da quest'articolo che penso
ha colpito tutti - sono dei piccoli gesti, nel complesso anche
impegnativi, ma che restituiscono, come abbiamo detto, dignità al
malato e danno anche un grande sollievo ai familiari e quindi
diciamo che sono sforzi che vale la pena mettere in campo per
raggiungere dei grandi obiettivi, perché abbiamo visto - anche
proprio dal personale del G.B. Festaz - che questa esperienza
merita veramente una profonda riflessione.
Quindi siamo contenti della sua risposta e la ringraziamo.
