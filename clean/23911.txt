Classificazione
CASA DA GIOCO
DEMANIO E PATRIMONIO REGIONALE



Oggetto del Consiglio n. 2915 del 25 luglio 2007 - Resoconto
OGGETTO N. 2915/XII - Motivazioni alla base dell'acquisto del
Grand Hôtel Billia e valutazione da parte degli esperti
dell'Amministrazione regionale. (Interrogazione e
interpellanza)
Interrogazione
Constatato che nonostante in più occasioni (riunioni di
Commissioni Consiliari, sedute del Consiglio, riunioni pubbliche,
articoli e lettere sui giornali) il Gruppo Consiliare Arcobaleno
abbia denunciato l'incongruità dell'acquisto del complesso Billia
sia per la sua spropositata onerosità, sia per l'assoluta mancanza
di trasparenza e sull'assetto societario del proprietario;
Considerato che quanto da noi sottolineato e denunciato si è
puntualmente verificato, vedi sequestro del complesso da parte
della Magistratura per un contenzioso fiscale (evasione) imputato
ai precedenti proprietari;
i sottoscritti Consiglieri regionali
Interrogano
l'Assessore competente per conoscere:
1) per quali motivi si è voluto procedere all'acquisto del
complesso denominato Billia, a fronte di possibili contenziosi che
si sarebbero aperti;
2) le condizioni del contratto di acquisto e, in particolare,
se sono state previste delle clausole, delle penali, rimborsi o
quant'altro, a tutela dell'Amministrazione regionale in caso di
danno all'immagine (contenziosi, ritardi, ecc.);
3) quali eventuali iniziative di tutela sono state
intraprese.
F.to: Bortot - Venturella
Interpellanza
Preso atto del sequestro intervenuto nei giorni scorsi del
Grand Hôtel Billia di Saint-Vincent, struttura immobiliare e
aziendale facente capo a STV S.r.l., società controllata dalla
Regione attraverso Finaosta S.p.a.;
Appreso che l'iniziativa giudiziaria si fonda su una presunta
frode nei confronti del Fisco da parte di una società privata che
era antecedentemente proprietaria del Grand Hôtel Billia e su
un'erronea valutazione del complesso immobiliare e aziendale
acquisito lo scorso anno dalla Regione;
Considerate le ingenti risorse impiegate dalla Regione per
l'acquisizione e per l'avvio della ristrutturazione del suddetto
complesso immobiliare e aziendale nonché per l'analisi valutativa
preventiva e per la verifica della sussistenza di garanzie adeguate
sotto il profilo della sicurezza dell'operazione, per le quali è
stato nominato anche un advisor indipendente di standing
internazionale;
ciò premesso, i sottoscritti Consiglieri regionali
Interpellano
l'Assessore delegato per sapere:
1) quali valutazioni sono state effettuate dall'Agenzia del
Territorio in merito al complesso immobiliare e alberghiero del
Grand Hôtel Billia, quali sono le prevedibili ripercussioni di
natura giuridica, economica e fiscale nonché quali sono gli
intendimenti della Regione;
2) se sono ravvisabili errori in capo agli esperti che, per
conto della Regione o di Finaosta, hanno svolto le analisi e le
verifiche di cui in Premessa;
3) quali sono i danni e le conseguenze, anche in termini
d'immagine, nei confronti dell'attività aziendale del Grand Hôtel
Billia.
F.to: Tibaldi - Lattanzi
Président
- La parole au Vice-président Tibaldi.
Tibaldi (CdL)
- Anche se apparentemente la vicenda del
sequestro e del dissequestro del Grand Hôtel Billia si è consumata
in una decina di giorni, in realtà rimangono molti gli
interrogativi aperti e soprattutto anche molte le conseguenze alle
quali la Regione e la "STV" rischiano di essere sottoposte. Abbiamo
proposto attraverso questa interpellanza alcuni quesiti per
conoscere non solo gli intendimenti della Regione in merito, poiché
nella scorsa seduta del Consiglio regionale, a fronte di
dichiarazioni sintetiche da parte del Presidente della Regione, si
è instaurato un dibattito che ha dovuto però osservare i limiti
regolamentari dei 5 minuti, quindi l'interpellanza oggi ci permette
di andare oltre e approfondire la questione, ma anche perché le
ripercussioni per l'Ente Regione possono essere anche di un certo
rilievo.
Non vogliamo mettere in discussione l'annosa questione: il
Billia era da acquistare, non era da acquistare, perché attraverso
una scelta di carattere politico questa maggioranza ha intrapreso
una decisione, di conseguenza tale deve essere gestita. Resta il
fatto che a monte di questa decisione c'è stata una fase
propedeutica di studi, di approfondimenti e di "expertise", che si
è innescata fin dal 2002, anno in cui la Giunta diede mandato a
"Finaosta" di verificare la fattibilità dell'operazione d'acquisto
e soprattutto di individuare le garanzie necessarie per il buon
esito della medesima... e che poi questa fase propedeutica all'atto
di acquisto, che è avvenuto nell'autunno dello scorso anno, si è
dilungata per 4 anni con alterne vicende e situazioni che hanno
individuato anche una forbice entro la quale il prezzo di acquisto
veniva stabilito fra i 51,7 milioni di euro e i 59,3 milioni di
euro. Dicevo che qualche settimana fa abbiamo appreso che l'Agenzia
del territorio ha stabilito che, secondo l'Erario, questo prezzo
non è giusto, di conseguenza contesta tale valutazione e questa
contestazione innesca prevedibili ripercussioni di natura
giuridica, economica e fiscale, allora vogliamo sapere la Regione
quali intendimenti ha in merito.
Un altro quesito sul quale poniamo l'accento è quello che
riguarda le valutazioni degli esperti, di cui parlavo prima.
Avviate fin dal 2002 ad opera di "Finaosta", alla quale venne dato
mandato di coprire le spese, comprese le consulenze esterne, fino
ad un massimo di 300mila euro, nel 2003 con un altro Presidente e
un'altra deliberazione a "Finaosta" viene rinnovato questo
incarico, perché è necessario rielaborare il profilo valutativo del
complesso aziendale e del profilo di rischio di un'eventuale
transazione e di ricorrere per tali attività al supporto di un
"advisor" scelto di comune accordo. Con "SAAV" viene concordato
l'"advisor" e anche il costo, questo perlomeno viene scritto in
deliberazione, quindi presumiamo che di fatto sia stata condivisa
con "SAAV" anche la spesa e viene individuato un "advisor"
indipendente di "standing" internazionale, dotato di adeguate
competenze economico-finanziarie, legali e immobiliari... quindi un
soggetto che fosse in grado di dire con la maggiore esattezza
possibile, da un lato, per quanto riguarda il prezzo e con la
maggiore sicurezza possibile, dall'altro, per quanto riguarda le
garanzie: "l'operazione si può fare entro questi limiti,
l'operazione comporta tali rischi, di conseguenza dobbiamo adottare
determinate cautele". Il tutto penso sia costato qualche centinaio
di migliaia di euro, magari l'Assessore vorrà dircelo questo dato,
se lo possiede. Vedendo qui le deliberazioni citate, quelle del
2002 di 300mila euro, quelle del 2003 che stavo leggendo di 250mila
euro, IVA esclusa, si capisce chiaramente che le personalità
coinvolte e le risorse utilizzate sono piuttosto consistenti,
ciononostante la "doccia fredda" che dice: "il prezzo non è
giusto". Chiediamo allora con un quesito specifico:
"se sono
ravvisabili errori in capo agli esperti che, per conto della
Regione o di Finaosta, hanno svolto le analisi e le
verifiche..."
di cui stavo parlando e questo è un aspetto di
tutto rilievo, il primo... perché ha dilatato notevolmente i tempi
dell'acquisizione e poiché era nella volontà politica acquisirlo
visto che si rompeva l'accerchiamento... questa dilatazione, visto
che era motivata da un'attenzione e una prudenza che sembrano non
avere precedenti... in realtà sono state banalizzate da tale
intervento dell'Agenzia delle entrate. Vorremmo quindi capire se vi
sono danni e conseguenze - immaginiamo di sì - anche in termini di
immagine nei confronti dell'attività aziendale del Grand Hôtel
Billia, un'attività aziendale che stenta ad imporsi sul mercato,
che è fortemente concorrenziale da un lato e fortemente in crisi
dall'altro e naturalmente offrire un prodotto alberghiero,
congressuale con una struttura in quelle condizioni che deve essere
ristrutturata, e dovrebbe esserlo secondo tempi piuttosto rapidi,
diventa un'impresa ardua. La "doccia fredda" del sequestro, anche
se c'è stato poi il dissequestro, penso non abbia giovato neppure
alla "STV", i cui esperti di "marketing" da qualche mese a questa
parte sono dotati di attrezzature e di macchinette per girare per
l'Italia e raccogliere potenziali clienti. Assessore, ci affidiamo
alle sue risposte e sentiamo se c'è qualche risposta confortante o
se si prelude una "responsabilità di tasca" da parte della Regione
a fronte di quanto è accaduto nei giorni scorsi.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Ha già la risposta pronta, la
controdeduzione, ossia vuole già fare la controdeduzione e non ha
ancora sentito cosa le ho detto, Consigliere Bortot, mi pare
significativa la cosa! La risposta comunque io gliela leggo,
siccome ha già preparato la risposta so che non avrò esito... io
cercherò di impegnarmi.
Lei mi chiede nell'interrogazione:
"per quali motivi si è
voluto procedere all'acquisto del complesso denominato Billia, a
fronte di possibili contenziosi che si sarebbero aperti"
, la
determinazione di acquisire il complesso è stata assunta sulla base
del valore strategico degli "assets" in questione, con particolare
riferimento alla possibilità di sviluppo della casa da gioco.
Tecnicamente sono state condotte apposite "due diligence" dai
consulenti legali, contabili e fiscali, nonché da parte di
"advisor" esterni, una valutazione economico-finanziaria e
patrimoniale. Dalle suddette analisi è emerso un quadro generale
favorevole al perfezionamento dell'operazione sia pure nel contesto
di un'operazione di per sé complessa e molto articolata. Devo dire
che le valutazioni sono state valutazioni estese, come ho
ricordato, sia di natura patrimoniale, sia di altra natura; vorrei
che prima o poi si smettesse di parlare di acquisto del Billia,
perché, in realtà, è un acquisto che riguarda non dico mezzo Comune
di Saint-Vincent, ma poco ci manca. Se facessimo il giro di tutte
le proprietà che sono state comprate, a quel punto forse ci
renderemmo conto di quello che è l'acquisto, perché
semplicisticamente dire che abbiamo comprato solo il Grand Hôtel
Billia può dare un riferimento, ma non è rappresentativo dell'atto
che è stato fatto. Quando parliamo di questo acquisto quindi
dovremmo riuscire a fare capire alla gente che sono stati comprati
ettari ed ettari di proprietà con gli annessi fabbricati.
Nel contratto definitivo di cessione azienda e di beni immobili
del 17 ottobre 2006 il venditore agli articoli 5 e 8 ha dichiarato
e garantito all'acquirente in sintesi quanto segue: assenza di
operazioni straordinarie intercorse fra il contratto preliminare e
quello definitivo, possesso da parte del venditore delle
autorizzazioni e concessioni, certificazioni, licenze e simili
idonee allo svolgimento dell'attività, garanzia che gli impianti, i
macchinari, le attrezzature, gli automezzi si trovino in normale
stato di manutenzione e conservazione, certezza della liquidità ed
esigibilità dei crediti, validità dei contratti di funzionamento
oggetto di subentro, garanzia che i procedimenti giudiziari o
arbitrali pendenti o minacciati dai quali possa derivare un rischio
economico per l'acquirente sono solo quelli identificati e
descritti nell'elenco allegato L al contratto preliminare, inerenti
cause di modestissimo importo relative a presunto infortunio di un
cliente, al recupero di credito e in ogni caso nulla attinente le
problematiche fiscali di cui alla presente interrogazione, corretto
inquadramento e retribuzione dei dipendenti trasferiti, regolare
effettuazione di tutti gli adempimenti fiscali, regolare
rappresentazione contabile della situazione di cessione, assenza di
contestazioni inerenti la legge n. 626, manleva da parte del
venditore da eventuali danni sofferti da inesatte dichiarazioni
fornite, proprietà esclusiva dei beni mobili e immobili oggetto di
cessione, regolarità urbanistica, edilizia ed igienico-sanitaria
dei suddetti beni.
Terza domanda:
"quali eventuali iniziative di tutela sono
state intraprese"
, in riferimento al contratto di cessione del
ramo alberghiero del Grand Hôtel Billia S.r.l., ora immobiliare
"Bosco di Baccano S.r.l.", e a seguito della notifica del 4 giugno
2007 da parte dell'Agenzia delle entrate, Direzione regionale della
Valle d'Aosta, ufficio di Châtillon, di un avviso di liquidazione
di un'imposta... "STV", in qualità di debitore coobbligato
solidale, in relazione all'iscrizione a ruolo effettuata a carico
della "SAAV S.p.a."... "STV" ha inviato una nota alla società
immobiliare "Bosco di Baccano S.r.l." in cui, fermo restando il
diritto di assumere ogni opportuna iniziativa a propria difesa, si
comunica, anche in base agli impegni di garanzia assunti nel
contratto del 17 ottobre, che "STV" dovrà essere ritenuta indenne
dal venditore da qualsiasi pagamento che essa sia tenuta ad
effettuare in relazione a titolo di imposta, interessi, sanzioni,
eventuali costi e spese aggiuntive ad essi correlati. Di fatto è
stato formalmente notificato al venditore il sussistere delle
condizioni previste nell'articolo 5.2 del contratto definitivo, in
relazione alla garanzia dallo stesso rilasciata, di tenere
manlevato l'acquirente nel caso di danno potenziale derivante in
particolare dall'inesattezza della dichiarazione di cui al comma h)
dell'articolo 5.1, che recita:
"tutti gli adempimenti fiscali
relativi all'azienda sono stati regolarmente e tempestivamente
effettuati"
, quindi quello che era previsto contrattualmente è
stato effettuato.
Per quanto attiene l'interpellanza, sono disponibile nel dare
tutte le informazioni possibili e immaginabili; essendo che il
"dossier" di questo acquisto così importante è così vasto, se lei
ha bisogno di dati, sarò a sua disposizione. Oggi mi sono preparato
sulle domande, per cui se volesse dei supplementi, anche senza
l'interpellanza, ci troviamo, ci mettiamo d'accordo anche in campo
neutro, che potrebbe essere il "foyer", quindi non è che voglio
invitare il Vicepresidente Tibaldi negli uffici
dell'Assessorato.
Nella prima domanda dell'interpellanza si chiede:
"quali
valutazioni sono state effettuate dall'Agenzia del territorio in
merito al complesso immobiliare e alberghiero del Grand Hôtel
Billia, quali sono le prevedibili ripercussioni di natura
giuridica, economica e fiscale nonché quali sono gli intendimenti
della Regione"
, in data 4 giugno 2007 l'Agenzia delle entrate
di Châtillon ha inoltrato una notifica a "STV" relativa ad un
avviso di liquidazione di imposta alla società "SAAV" che vede
"STV" chiamata in causa quale debitore coobbligato solidale, in
ordine ad iscrizione a ruolo effettuata dallo stesso ufficio a
carico della "SAAV", sulla scorta di una verifica generale
effettuata a questa ultima dalla Guardia di finanza nel corso del
2000. Tale processo verbale segnalava l'emergere di recupero a
tassazione di importi imponibili per gli anni 1997-1998-1999, per i
quali rispettivamente in data 27 dicembre 2004 e... sono stati poi
notificati alla "SAAV" stessa avvisi di accertamento relativi agli
anni 1997-1998: questo è quanto è scritto nell'avviso.
Successivamente l'ufficio di Châtillon ha provveduto alla rituale
iscrizione a ruolo delle imposte e sanzioni che... tutte queste
cose gliele do a completamento delle informazioni, perché nulla
hanno a che fare con la domanda che lei mi fa nell'Agenzia del
territorio, ma per spiegarle che sono 2 cose distinte... quindi
abbiamo questo "volet", che è relativo a degli accertamenti fatti
nella "SAAV" e "SITAV" negli anni 2000, relativi al 1997-1998, e
abbiamo avuto una notifica. Dopodiché l'Agenzia delle entrate fa un
altro tipo di ragionamento: nell'atto di acquisto del complesso
alberghiero e congressuale denominato Grand Hôtel Billia erano
stati dichiarati 2 distinti negozi giuridici riferiti alla società
Grand Hôtel Billia S.r.l. cedente e alla società "STV" cessionaria:
il primo riferito alla cessione di azienda alberghiera sita in
Saint-Vincent, comprendente beni mobili e immobili per un valore
dichiarato di 39.066.699 al netto delle passività; il secondo
riferito al trasferimento di altri beni immobili, sempre siti in
Saint-Vincent, per un valore dichiarato di 15.168.704 milioni. In
fase di controllo l'Agenzia delle entrate ha richiesto all'Agenzia
del territorio di Aosta la valutazione del complesso dei beni
dichiarati aziendali e non aziendali. I vari immobili oggetto del
trasferimento sono stati valutati, tenendo conto dei valori già
ritenuti congrui dall'ufficio tecnico, nella misura globale di 66
milioni così ripartiti: 50.144.233 per i beni dichiarati aziendali
e 16.000.658 per i restanti beni immobili dichiarati non aziendali.
Sono inoltre da considerarsi i beni mobili dichiarati e ritenuti
congrui per 1.850.000 e l'esistenza di un valore di avviamento
determinato in 8.883.000 ed ecco perché la volta scorsa dicevo al
collega Venturella che i numeri che aveva dato non corrispondevano
all'avviso di accertamento, quindi in questo caso le ho dato la
distinta. Il valore accertato per l'azienda pertanto ammonta a
complessivi euro 77.536.836. L'accertamento da parte dell'Agenzia
delle entrate di Aosta troverebbe fondamento, oltre che
sull'aumento dei valori immobiliari soprarichiamati, anche sulla
considerazione che il trasferimento è da considerarsi come cessione
di azienda in quanto i beni ceduti, non gestiti direttamente dal
cedente o inagibili al momento della cessione, sono da considerarsi
beni strumentali nel loro complesso e nella loro interdipendenza
all'esercizio dell'impresa. Per quanto attiene il sopraindicato
avviso di rettifica, è stata determinata un'imposta complementare
comprensiva della sanzione e degli interessi per complessivi euro
5.123.000, importo che si ridurrebbe a 3.215.000 euro, le sanzioni
erogate sarebbero ridotte ad ¼ qualora l'atto non venga impugnato,
non sia presentata istanza di accertamento con adesione e si
provveda al pagamento delle somme dovute, tenendo conto della
predetta riduzione, entro il termine previsto per la proposizione
del ricorso.
Rispetto alle iniziative in atto da parte di "STV"... perché lei
mi fa una domanda, ma la pone dal punto di vista formale in modo
improprio, perché mi chiede quali sono gli intendimenti della
Regione, in realtà mi pone 2 domande nella stessa domanda: il
Consiglio di amministrazione di "STV" ha deliberato di affidare
allo studio legale "Garavoglia e Associati" di Torino l'incarico di
tutelare legalmente e tributariamente la società, assumendone la
difesa, al fine di consentire allo stesso di predisporre con
urgenza, da un lato, per quanto attiene l'atto inerente la
responsabilità in qualità di coobbligato solidale, il ricorso nei
confronti dell'Agenzia delle entrate di Châtillon assumendo al
riguardo tutte le iniziative che ritenesse necessarie o anche solo
opportune a tutela di "STV S.p.a." e, dall'altro, l'eventuale
ricorso da presentare all'Agenzia delle entrate relativamente alla
notifica dell'ultimo avviso di rettifica liquidazione del 18 giugno
2007. In ogni caso "STV" si dichiara totalmente estranea
all'ipotesi di concorso in frode fiscale, anche in considerazione
del fatto che all'atto della cessione dell'Agenzia delle entrate ha
rilasciato la certificazione fiscale prevista dall'articolo 14 del
decreto legislativo n. 472/1997, dalla quale non risultavano
contestazioni in essere in capo alla cedente. In riferimento alla
notifica del 4 giugno 2007 da parte dell'Agenzia delle entrate,
Direzione regionale della Valle d'Aosta, ufficio di Châtillon, di
un avviso di liquidazione di imposta "STV", in qualità di debitore
coobbligato e solidale in relazione all'iscrizione a ruolo
effettuato a carico della "SAAV S.p.a.", "STV" ha inviato una nota
alla società immobiliare "Bosco di Baccano", in cui, fermo restando
il diritto di assumere ogni opportuna iniziativa a propria difesa,
si comunica anche - in base agli impegni di garanzia assunti
all'articolo 5 del contratto del 17 ottobre 2006 - che "STV" dovrà
essere ritenuta indenne dal venditore da qualsiasi pagamento che
essa sia tenuta ad effettuare in relazione a titolo di imposta,
interessi, sanzioni e altri eventuali costi. È stato formalmente
notificato quanto previsto dall'articolo 5.2 del contratto di
compravendita.
Nella seconda domanda si chiede:
"se sono ravvisabili errori
in capo agli esperti..."
, la determinazione di acquisire il
complesso è stata assunta sulla base del valore strategico degli
"assets" in questione, con particolare riferimento alle possibilità
di sviluppo della casa da gioco. Tecnicamente sono state condotte
apposite "due diligence" dai consulenti legali, contabili e
fiscali, nonché da parte di "advisor" esterno, valutazioni
economico-finanziarie, quelle che in parte lei ha citato. Dalle
suddette analisi è emerso un quadro generale favorevole al
perfezionamento. I pareri elaborati dai consulenti esterni, sia la
"KPMG" che lo studio "Hammonds Rossotto", pur non escludendo in
linea teorica l'eventuale possibilità del coinvolgimento del
soggetto acquirente nell'intento fraudolento imputato a "SAAV",
consideravano però invero remota la possibilità che
l'amministrazione fiscale potesse dimostrare la complicità dello
stesso soggetto acquirente in tale riprovevole condotta, tenuto
conto che l'acquisizione effettuata da "STV" per conto del proprio
azionista - quindi della Regione stessa - aveva come finalità il
mantenimento funzionale e occupazionale, nonché il rilascio del
complesso alberghiero e congressuale Grand Hôtel Billia e del
Casino de la Vallée, con fini pertanto di chiaro interesse
pubblico. L'acquisizione del complesso alberghiero e congressuale
denominato Grand Hôtel Billia mediante i 2 distinti negozi
giuridici sopra riportati aveva trovato fondamento nel fatto che i
fabbricati ceduti con il secondo luogo... di cui all'articolo 6,
con atto a firma del notaio Guido Marcoz, pur appartenendo al
venditore, non facevano parte del complesso organizzato per la
produzione di servizi alberghieri, pertanto non potevano essere
trasferiti insieme all'azienda dal momento che erano estranei ad
essa, strutture seriamente danneggiate quindi inagibili, alcuni in
disuso fin dagli anni '80, altri beni dati a terzi in affitto o in
comodato.
Nella terza domanda si chiede:
"quali sono i danni e le
conseguenze, anche in termini d'immagine, nei confronti
dell'attività aziendale del Grand Hôtel Billia"
, il sequestro
conservativo della struttura alberghiera da parte della Guardia di
finanza non sembra abbia dato riscontro a ripercussioni negative
sull'operatività aziendale in quanto sia l'attività alberghiera che
quella congressuale sono proseguite regolarmente. Rilevo che il
dissequestro è stato disposto il 13 luglio, 8 giorni dopo il
sequestro, quindi una settimana ed è stata ripristinata la
normalità. Ritengo che anche questo sia particolarmente
significativo, non credo che questo abbia generato alcun tipo di
giudizio particolarmente critico. Nessuno ha trovato da dire che la
Guardia di finanza ha sequestrato la Caserma dei carabinieri,
perché è la stessa cosa: è un atto che aveva natura conservativa e
che in 8 giorni è stato revocato, non è che né la Caserma dei
carabinieri, né il Grand Hôtel Billia sono stati chiusi. Questo
tipo di operazioni, oltre che avere un interesse per le aziende,
purtroppo ha un interesse per la politica, quindi, così come tutti
gli argomenti di natura politica, invadono tutti nostri mezzi di
comunicazione e tutte le autorevoli voci di questa Regione. La
revoca del sequestro preventivo degli immobili tiene conto anche
dei seguenti aspetti: i beni immobili e mobili sono stati da ultimo
acquistati da "STV", che non risulta indagata per i fatti
contestati, che pertanto deve ritenersi soggetto estraneo al reato,
ai sensi e per gli effetti di cui all'articolo 240, comma 3, Codice
di procedura penale. So che amate occuparvi particolarmente di
articoli del nostro ordinamento penale, così vi ho dato il
riferimento. Non sono ravvisabili, né sono state allegate esigenze
cautelari, tali da giustificare il mantenimento del sequestro ai
sensi dell'articolo 321, comma 1, Codice di procedura penale. Nella
speranza di avervi fornito degli elementi di giudizio, vi
ringrazio.
Presidente
- La parola al Consigliere Bortot.
Bortot (Arc-VA)
- Ho una strana sensazione e anche un po'
di malessere, perché percepisco che questa storia non finisce con
il dissequestro, ma che fra qualche mese ci troveremo altra rogna e
quasi mai - per quel po' di "naso" che ho - mi sbaglio, vado a
sensazioni, ma cominciamo dall'inizio. Quando parliamo di
"complesso Billia", abbiamo sotto il naso l'elenco, ma se ogni
interrogazione lei ci rispondesse in modo pertinente, noi non
dovremmo, oltre al "complesso Billia", fare l'elenco del Grand
Hôtel Billia, Hôtel du Parc, Hôtel Beau Souvenir, le Centre des
congrès, le parking de l'Hôtel Billia "et voilà toutes ces
affaires-là que nous avons achetées". Il problema è come abbiamo
acquistato ed è lì che la percezione che abbiamo non è per niente
tranquillizzante, poi magari possiamo anche sbagliarci.
Come abbiamo acquistato... lei dice che è stata considerata
dall'Agenzia delle entrate cessione di azienda e acquisto di beni
strumentali; credo che anche l'Agenzia delle entrate può
sbagliarsi, probabilmente, rispetto a questa "dimensione" di
quattrini, le saranno anche "luccicati gli occhi". Faccio un
paragone: nessuna inchiesta è stata fatta sull'acquisto della
"Tecnomec", è possibile che lì, essendo stata una cessione di
azienda e di beni strumentali in piena attività, sia andato tutto
bene, le perizie, tutto a posto e normale?
Caveri
(fuori microfono)
- ... sì, ha controllato
anche la Commissione europea...
Bortot (Arc-VA)
- ... va bene. In questo caso cessione di
azienda e in quale condizione era quell'azienda? Ci sarà un
bilancio di tale società che ci ha venduto tutti questi beni? Beni
strumentali, bisognava capire se erano a norma o non erano a norma,
la sicurezza, la legge n. 626, no? Trovo sia sproporzionato questo
tipo di sopravalutazione da parte dell'Agenzia delle entrate; mi
rendo conto che entro in un campo scabroso, però ho fatto una
piccola indagine all'Agenzia delle entrate, non ufficialmente. Ho
chiesto: com'è che avete ridefinito il valore di acquisto? Mi è
stato detto che c'è un problema di mercato, ma il mercato per quel
tipo di strutture... Presidente, sono andato a bere un caffè con
l'Agenzia delle entrate...
Caveri
(fuori microfono)
- ... i segreti
d'ufficio...
Bortot (Arc-VA)
- ... ma non erano segreti di ufficio...
sì, c'è un prezzo di mercato, ma il mercato presuppone della
concorrenza e non mi sembra che avessimo dei concorrenti
nell'acquistare queste strutture. Mi sembra che tutto fosse legato
al famoso accerchiamento da parte di chi? Da parte di migliaia,
centinaia, decine di acquirenti? No. L'unico acquirente per quelle
strutture era la Regione, che, dal punto di vista strategico, aveva
interesse ad acquisire quei beni strumentali e fino lì ci siamo. Vi
è poi però il bilancio dell'azienda che ci ha venduto queste
strutture e un bilancio... beni strumentali e cessione di
azienda... si può chiamare un'azienda... che ha un anno un passivo,
un altro anno degli utili ma, quando i passivi si accumulano, non
abbiamo comprato una grande azienda. Contestavo nel bere questo
caffè con il "barista", diciamo così... ha detto:
"sì, ci sono
anche altri parametri che abbiamo preso a riferimento..."
-
sempre il "barista"... -
"... sono le strutture insediate in un
certo contesto"
; in sostanza, ho capito che le argomentazioni
c'erano, ma nessuna era sufficiente a supportare quell'incremento
di valore, finito lì.
L'altra questione è che abbiamo messo 6 mesi per avere
informazioni sul contratto di acquisto e sulle clausole che
prevengono eventuali contenzioni per i quali potrebbe essere
chiamata a rispondere la società che ha acquistato. Abbiamo però
dovuto fare una domanda in base al Regolamento del Consiglio, 3
interpellanze, mentre se lei ci rispondeva subito...
Marguerettaz
(fuori microfono)
- ... vi ho
risposto subito.
Bortot (Arc-VA)
- ... è da mesi che chiediamo se vi sono
delle clausole nel contratto di affitto che tutelano
l'Amministrazione regionale rispetto ad incauti acquisti. Se lei
parte dal presupposto che l'incauto acquisto non c'è stato ed è
solo una nostra considerazione, evidentemente non ha necessità di
risponderci. Se invece incauto acquisto c'è stato - e noi la
pensiamo in questa maniera -, sul contratto dovevano essere
previste determinate clausole, alcune delle quali adesso lei
finalmente ci ha fatto pervenire.
Ultima cosa: guardate che abbiamo un problema di accerchiamento,
ce lo abbiamo noi come Consiglio regionale, come Governo e
Consiglio di amministrazione della società "Casinò S.p.a.", siamo
noi che siamo accerchiati da determinate forze e non abbiamo la
capacità di liberarci e prendere determinate decisioni su quella
struttura, poi rilanciamo pure finché vogliamo tutto il complesso e
di questo parleremo nell'esaminare il bilancio della casa da
gioco.
Président
- La parole au Vice-président Tibaldi.
Tibaldi (CdL)
- Ai quesiti proposti, Assessore, sono
pervenute delle risposte e di questo la ringraziamo, perché
comunque ci ha fornito tutta una serie di dati e di precisazioni,
che, complice il tempo a breve disposizione, 15 giorni fa non erano
pervenuti. Le chiederemo cortesemente di avere una copia del testo
di cui ha dato lettura. Si impongono però alcune riflessioni che
sono le seguenti: la prima, apprendiamo, sulla base dei dati che ci
ha fornito, che l'errore nella valutazione del prezzo ammonta a 19
milioni di euro, sommando la parte immobiliare alla parte
aziendale, chiamiamolo errore, la differenza, il "surplus"
ipotizzato dall'Agenzia delle entrate è di ben 19 milioni di euro.
Ci permettiamo di esprimere uno stupore perché, avendo fatto 2
sopralluoghi come IV Commissione nella lunga fase delle trattative,
avendo visionato i locali, gli immobili e l'azienda, ci lascia
perplessi come ci possano essere ancora 19 milioni in più da
aggiungere a quello che è stato strapagato - 58,5 milioni di euro -
nell'autunno scorso: questa è la prima osservazione che, a nostro
avviso, è uno "choc". Ci piacerebbe sapere dall'Agenzia delle
entrate quali strumenti valutativi ha utilizzato, se la semplice
carta che perviene... sugli uffici del fisco o se hanno avuto il
buon gusto di andare a vedere di che tipo di immobili si trattava.
Pensiamo già solo al "Du Parc", che era un gioiellino 40 anni fa,
adesso è un immobile abbandonato a sé stesso.
L'Assessore poi dice che siamo diventati latifondisti,
proprietari di ettari ed ettari di terreno... mi sembra un po'
corpulenta come dichiarazione questa, forse ben si addice alla
sua...
(interruzione dell'Assessore Marguerettaz, fuori
microfono)
... lo so, un ettaro sono 10.000 metri quadri... comunque primo
dato: 19 milioni di euro in più e questa valutazione ci lascia
fortemente perplessi. Altrettanto perplessi ci lascia, visto il
tempo trascorso e la pattuglia di super esperti ingaggiati da
Regione, tramite "Finaosta", che la valutazione si discosti così
tanto rispetto a quella dell'Agenzia delle entrate. Qui allora
qualcuno si è "preso un granchio" clamoroso, non osiamo noi in
anteprima dire chi, ma è talmente macroscopica la differenza fra
questi 2 dati che o i super esperti ingaggiati da "Finaosta" hanno
preso una "bica" clamorosa, oppure l'Agenzia delle entrate in
futuro ci chiarirà qualcosa. Sta di fatto che, di fronte a questa
forbice, si inserisce "STV", che è partecipata da "Finaosta" al
100%, ergo controllata indirettamente dalla Regione, che è
individuata come soggetto coobbligato solidalmente, ovvero
significa che il soggetto coobbligato solidalmente è chiamato a
pagare in assenza di adempimento da parte del venditore. Lei ha
detto che c'è una clausola contrattuale che manleva il compratore
da ogni danno, ma è un'azione di regresso eventuale che faremo un
domani nei confronti del venditore, ammesso che vi sia ancora della
sostanza nel patrimonio, perché, vista la rapidità con la quale vi
è stata un'evoluzione societaria in questi anni, da "Aurelia" a
"GHB S.r.l.", vi è il rischio che vi sia qualche sorpresa di
cattivo gusto. Esprimiamo quindi perplessità su tutta quella
ingegneria che più volte ci è stata dipinta da lei, dal Presidente:
ingegneria giuridica, fiscale, per cercare di tutelare al meglio la
Regione. Speriamo che tutti questi soggetti da "KPMG" allo studio
legale "Chiomenti" di Roma, allo studio "Hammonds Rossotto", alla
luce delle percezioni che hanno avuto, siano stati in grado di
fornire qualche garanzia più solida di quella che finora non sembra
essere pervenuta.
Per quanto riguarda il resto, è normale che "STV" sia un
soggetto estraneo a tale vicenda perché è subentrata solo lo scorso
autunno, di conseguenza le chiediamo ancora una volta se è
possibile avere una copia della risposta di cui ha dato
lettura.
