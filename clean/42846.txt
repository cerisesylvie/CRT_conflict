Classificazione
ASSISTENZA SOCIALE
Politiche giovanili



Oggetto del Consiglio n. 337 del 11 febbraio 2021 - Resoconto
OGGETTO N. 337/XVI - Interpellanza: "Rispetto della Carta dei
Servizi della Cittadella dei giovani".
Marguerettaz (
Presidente) -
Punto 41 all'ordine
del giorno. Per la presentazione la parola al collega Manfrin.
Manfrin (LEGA VDA) -
Mi occupo della Cittadella dei
giovani ormai da tempo immemore, da quando sono entrato nel
Consiglio comunale di Aosta. La battaglia sulla Cittadella dei
giovani è per fare in modo che questa rispetti quelli che sono i
servizi che vengono erogati, per chiedere il rispetto di quello che
è previsto dalla legge, dalla carta dei servizi e soprattutto per
fare in modo che la Cittadella dei giovani sia uno spazio a
disposizione di tutti, ma soprattutto non piegata a nessuna
ideologia. Quello che però purtroppo continuo a osservare, e l'ho
fatto notare negli anni, è che se forse a livello superficiale si
evita di fare propaganda politica in maniera diretta, si utilizzano
gli spazi della Cittadella per fare della comunicazione politica
indiretta mascherandola come cultura.
Come ho richiamato all'interno dell'interpellanza, ho
evidenziato un passaggio dell'articolo 2 della legge regionale 15
aprile 2013 n. 12, "Promozione e coordinamento delle politiche a
favore dei giovani", dove appunto con l'inquadramento della
Cittadella dei giovani si dice che si deve favorire la
valorizzazione e il rinnovamento delle tradizioni del patrimonio
culturale e valoriale della Valle d'Aosta, attraverso il diretto
coinvolgimento degli adolescenti e dei giovani.
Questo riferimento e questo richiamo per quanto riguarda questa
mission
, chiamiamola così, della Cittadella dei giovani,
viene ribadito anche nella carta dei servizi della Cittadella dei
giovani, dove nella missione si legge che "La Cittadella persegue
la finalità di promuovere i valori della coesione sociale, di
integrazione nella comunità e della condivisione di esperienze". A
tal proposito la stessa Amministrazione regionale, con
deliberazione n. 1311 del 19 ottobre 2014, sottolinea l'importante
valenza regionale della Cittadella come luogo di incontro,
aggregazione e confronto tra giovani generazioni come spazio di
sviluppo tra progetti culturali.
È imprescindibile ricordare che la Cittadella dei giovani nasce
come spazio di promozione di quella che è la Valle d'Aosta, di
quella che è la crescita dei giovani della Valle d'Aosta e di
quello che era uno spazio di confronto che promuova il tema della
francofonia, perché questo non dobbiamo mai dimenticarcelo, quindi
una promozione della francofonia.
Ebbene, in questa missione però abbiamo visto delle criticità e
abbiamo riportato un evento. Non riporto tutti quelli del passato,
ma cominciamo da quell'evento che è stato fatto mercoledì 20
gennaio 2021: "Lumturo, la rotta migratoria del mediterraneo".
Quindi, in uno spazio che dovrebbe essere di aggregazione
giovanile, di promozione dell'agio e contrasto del disagio, in uno
spazio in cui si dovrebbe promuovere la Valle d'Aosta e si dovrebbe
promuovere la crescita dei nostri giovani, invece si racconta il
tema della migrazione. Questo modo di raccontare peraltro l'ho
trovato abbastanza curioso, vi assicuro: ho dovuto ascoltare tutti
i 57 minuti più 4, perché era diviso in due, di questa
rappresentazione. Mi sono dovuto obbligare, ho dovuto usare la
violenza sulla mia persona per ascoltare quello che veniva
raccontato durante questi 57 + 4 minuti e ho potuto prendere atto
di straordinarie tesi, che non riguardano la Valle d'Aosta né
riguardano alcuno dei temi che sono inseriti in legge, ma per
esempio un esordio che ci dice che la pandemia in atto ha distolto
l'attenzione dalla rotta del Mediterraneo ed è quindi utile che se
ne parli e che i ragazzi affrontino questo tema. Cioè, la priorità
per la Valle d'Aosta non è magari come uscire dalla pandemia o come
contrastare gli effetti negativi della pandemia, che soprattutto le
giovani generazioni ha colpito, ma l'importante è parlare delle
migrazioni.
Si è spiegato che la Tunisia è in grave crisi economica e questo
spinge i giovani a partire verso l'Italia; io mi chiedo
sinceramente a quale scopo si parli di questo argomento. È stato
interessante, perché ci è stato anche detto che in Libia si trovano
centri di detenzione per i migranti che sono gestiti da jihadisti e
forze dell'ISIS che costituiscono una vera e propria guardia
armata. Non sapevo che ci fosse l'ISIS in Libia. È una cosa
abbastanza curiosa, ero convinto che ci fossero due governi che si
contrastavano, nessuno ovviamente a guida ISIS, invece ci è stata
spiegata questa questione. Ci è stato detto che dei circa 33 mila
migranti circa 12 mila dichiarano di arrivare dalla Tunisia,
peraltro la Tunisia è un paese che non è in guerra, è un paese che
ha un governo democratico e si è anche dotato di una costituzione
progressista, ma va bene.
La cosa divertente sono state anche le domande alla fine. Una
persona che ha fatto una domanda ha detto: "Ma è davvero possibile
una chiusura dei porti come sostiene certa propaganda politica? No,
- risponde l'esperta che interviene in quel momento - la chiusura
dei porti non è la soluzione, perché al di là dei problemi
etico-morali, le organizzazioni dei migranti non smettono ma
scelgono altre rotte"; e poi: "il semplice aiutarli a casa loro non
serve, serve una maggiore collaborazione... Quindi insomma, un po'
tutta la propaganda trita e ritrita che siamo abituati a sentire in
questi giorni. Un'altra domanda: "Come è cambiato il nostro
approccio nei confronti dei migranti alla luce del Covid?"; molti
li vedono come untori e altre risposte sul tema.
Ma se noi guardiamo dal 20 gennaio a oggi, vediamo tutta una
serie di appuntamenti che sono di questo tenore. Ho visto per
esempio dal 20 gennaio in poi, il 26 di gennaio, un evento dove si
dice: "Ogni mese dedicato a un continente diverso, esplorato a
partire dalle connessioni con il nostro territorio. A gennaio
andiamo in Africa: Fela Kuti è un volto noto di origine nigeriana
che, attraverso la musica e l'afrobit, cerca di fare passare
messaggi di emancipazione dal ruolo di colonia per la sua
nazione".
Proseguiamo questa programmazione con il 28 gennaio: "A gennaio
andiamo in Africa; Elijah Kunle è un ragazzo nato in Costa d'Avorio
che ha vissuto in Nigeria e ha viaggiato tra Europa e Africa fino
ad arrivare in Italia 16 anni fa, gestisce un blog ed è interprete
per aziende e tribunale. Oggi ci parla di Ken Saro Wiwa, volto
internazionalmente noto per la lotta della minoranza Ogoni in
Nigeria".
Poi abbiamo il 27 gennaio un appuntamento interessante, perché
si è parlato di
shoah
, quindi in linea giustamente con
quello che si doveva fare, e si è parlato di shoah con Dora donne,
End Edizioni e Arcigay che hanno presentato la loro versione di
shoah, qualcosa di molto interessante sicuramente.
Il 29 gennaio si ospita una "lettera agli italiani" del centro
culturale DoubleT, che è quello che insegna l'italiano a coloro che
arrivano qui in Italia e soprattutto in Valle d'Aosta. Quindi si
insegna l'italiano a loro e loro ci scrivono una lettera agli
italiani e gli si dà visibilità in Cittadella.
Il 30 gennaio "I muri in Africa" con un padre comboniano che ci
spiega dei muri in Africa. Il 5 di febbraio si replica "lettera
agli italiani", nuova lettera agli italiani. Il 5 di febbraio,
sempre lo stesso evento, ci racconta e ci spiega, e questo è
abbastanza curioso, una cosa abbastanza oscura, abbastanza strana,
di cui non capisco l'interesse per i giovani: la coprogettazione. È
curioso, c'è un sistema di gestione dei beni pubblici che la
Regione pare - pare, così pare aver esplicitato in aula - essere il
mezzo con cui si vuole gestire la Cittadella, quindi si fa un corso
in Cittadella per spiegare come funziona la coprogettazione;
abbastanza curioso. Arriviamo poi alla serata del 7 febbraio - poi
mi fermo per carità di patria - che viene denominata "Serata
Anita", in ricordo del centro sociale che prima si trovava nell'ex
macello civico che oggi ospita la Cittadella.
Ho trovato questa programmazione sicuramente non coerente con
quello che la legge regionale riporta, né con la mission che la
Cittadella dovrebbe avere, ma l'ho trovata decisamente orientata
verso una precisa parte politica. La mia preoccupazione è che
effettivamente questa parte politica non si impossessi, in maniera
più o meno coperta o scoperta, della Cittadella dei giovani per
farne un proprio strumento di propaganda, perché abbiamo una radio
interna, abbiamo dei canali
social
, abbiamo i ragazzi che
frequentano la struttura, che dovrebbero essere in teoria
interessati, intercettati con l'argomento della tutela delle
giovani generazioni, con la promozione dell'agio, con il contrasto
del disagio, con la promozione della Valle d'Aosta, con il
collegamento con la francofonia. Invece sono oggetto di queste cose
qui, che io ritengo possano sicuramente essere interessantissime,
ma non debbano utilizzare una struttura che, ricordo, è finanziata
con mezzo milione di euro di fondi pubblici, che però pare invece
essere uno strumento che fa passare certi messaggi.
Ricordo, e chiudo, che per il 27 di gennaio si è parlato di
shoah con Dora Donne, End Edizioni e Arcigay, sicuramente esperti
del settore, non lo so, avranno portato le loro posizioni. Per il
10 di febbraio invece non si è organizzato nulla. Guardavo adesso
sulla pagina della Cittadella - adesso, non che si voglia fare
qualcosa - e il 10 febbraio, cioè ieri, si è trattato il tema di
alcune tesi di laurea e uno degli argomenti è la
fake news
;
io posso immaginare quali siano gli oggetti delle fake news che
sono trattati in questo caso.
Con questa interpellanza ho chiesto in quale modo questo evento
"Lumturo" programmato in Cittadella sia in linea con gli obiettivi
previsti dalla legge 12 del 2013, quali e quanti eventi e attività
per favorire la valorizzazione e il rinnovamento delle tradizioni e
il patrimonio culturale della Valle d'Aosta siano stati fatti dalla
Cittadella dei giovani negli ultimi due anni e se abbia intenzione
di far rispettare la missione scritta nella carta dei servizi alla
Cittadella dei giovani.
Presidente -
Per la risposta la parola all'assessore
Caveri.
Caveri (VdA Unie) -
Anzitutto la rassicuro su quanto per
me il pluralismo delle idee sia importante e ovviamente bisogna a
questo principio adeguarsi. Lei peraltro è un'impagabile
sentinella: devo dire che dove odora odore di sinistrismo lei è
veramente il
number one
. Mi domando quale sarebbe la sua
controprogrammazione, perché mi viene un po' il dubbio che se fosse
lei a fare i programmi, credo che avremmo il rischio esattamente
dall'altra parte! Mi consentirà di scherzare in maniera
garbata.
Intanto la rassicuro che
lumturo
non è una lingua
africana, ma è esperanto e vuol dire faro. L'esperanto è una lingua
molto bella, era la speranza di avere una lingua mondiale.
Cominciamo dall'evento in questione che è questo già citato
"Lumturo, la rotta migratoria del Mediterraneo" che fa parte di un
progetto su temi internazionali - questo effettivamente è quanto ha
detto lei; la geopolitica credo che sia un tema estremamente
interessante - che si sviluppa, quindi è in corso dal novembre 2020
e finirà nel febbraio 2021, con l'intento di dedicare ogni mese a
un continente diverso. Tra breve lasceremo l'Africa e le dirò poi
in quale continente andremo, se in Asia o da qualche altra parte.
Ed è nell'ambito di "Vivere in Valle d'Aosta" a valere sul fondo
asilo, migrazione e integrazione, quindi viene pagato da fondi che
effettivamente hanno quella
mission
lì, non hanno una
missione differente.
È compatibile o non è compatibile quanto discusso nel programma
che lei ha illustrato e anche nel discorso di 54 minuti che lei ha
ascoltato? La legge regionale 15 aprile 2013 n. 12, "Promozione e
coordinamento delle politiche a favore dei giovani", che modificava
quella del 1997, prevede interventi rivolti agli adolescenti e i
giovani sui principi, cito testualmente: "di non discriminazione,
di riconoscimento della diversità, di inclusione e di solidarietà
sociale, sottolineando un'esigenza pluralista di espressione,
creatività, comunicazione, sperimentazione propria del mondo
giovanile". C'è la legge nel 1997 così come modificata da quella
del 2013. Si può dire che questi argomenti che sono stati trattati
in effetti sono corrispondenti a questi principi: supportare i
processi di transizione verso l'età adulta e lo sviluppo di
relazioni positive di scambio con altre generazione e con le altre
culture; direi che, al di là delle sue interpretazioni, ci siamo.
Valorizzare le esperienze aggregative e culturali di
socializzazione e di cooperazione: quando si intende cooperazione,
è chiaro che si tratta anche di quella parte di cooperazione
internazionale. Quindi, questo lumturo ha consentito per adesso,
con il focus sull'Africa, di conoscere culture, territori e usanze
diverse, incentivando l'inclusione, l'aggregazione e l'integrazione
contro ogni tipo di barriera culturale.
Domanda 2: quanti e quali eventi e attività per favorire la
valorizzazione del rinnovamento delle tradizioni del patrimonio
culturale della Valle d'Aosta stati fatti dalla Cittadella dei
giovani negli ultimi due anni. Lei ha ricordato opportunamente che
c'è anche un
volet
francofonia che è da valorizzare e che
nacque, avendo io ho seguito la nascita che trasformò quel centro
sociale preesistente nell'attuale Cittadella dei giovani, in una
cooperazione con la città di Albertville; è per quello che esisteva
questo volet francofono. La Cittadella dei giovani deve essere
luogo di intrattenimento, aggregazione e di incontro dei giovani
valdostani per divertimento, svago, riflessione, musica, teatro,
conferenze, in collaborazione con associazioni, enti e artisti. Poi
va detto che nel tempo forse questa definizione incomincia a essere
un po' stretta, perché quando uno entra dentro la Cittadella dei
giovani comincia a rendersi conto che oltre ai giovani ci sono i
diversamente giovani, cioè quelli che come me hanno i capelli
bianchi ed è forse un elemento nuovo anche nelle prospettive della
Cittadella; forse Cittadella dei giovani sta un po' stretta
rispetto a un luogo di socializzazione che diventa un po' più
ampio.
Si sono svolte serate di musica per valorizzare e promuovere le
band
degli artisti valdostani, concerto del coro valdostano
Nouvelle Harmonie, momento ricreativo con i giovani valdostani in
occasione della Veillà di Petchou e dell'evento "Saint Ours,
storia, suoni e musica della fiera di Sant'Orso, patrimonio
culturale e valoriale della Valle d'Aosta", serata in
collaborazione con il coro della CCS Cogne per una raccolta di
fondi a sostegno di un progetto di beneficenza, incontri e momenti
di riflessione su temi come la giornata della memoria, le foibe -
questo me l'hanno scritto gli uffici, quindi si vede che in passato
qualche manifestazione c'è stata; non mi guardi male, io leggo
anche le cose che mi scrivono gli uffici - la legalità, la violenza
la discriminazione, il bullismo, la mafia e la prevenzione,
concerto Vertical di Fénis, per ricordare un'importante tradizione
per la Valle, mostra organizzata da studenti del liceo artistico,
spettacoli teatrali "Pourquoi pas" sulle tradizioni valdostane,
presentazione libro "Les emigrées 2.0", Festival Toubab incrocio di
cultura organizzato dalla Rete antirazzista della Valle d'Aosta,
settimana dell'arte rupestre per la valorizzazione del patrimonio
archeologico valdostano. Quindi si può comprendere che ci sono
state questioni abbastanza varie, con artisti, associazioni ed
enti.
Quella che ho appena citato era per il 2019. È ovvio che il 2020
è stato martoriato da tutto quello che noi sappiamo. Si è svolta
comunque la Veillà di Petchou, l'evento celebrativo Canepa Tor, con
l'obiettivo di far conoscere gli
ultra trail
, incontri di
riflessione, anche in questo caso mafia, discriminazione, eventi
dedicati al momento di emergenza sanitaria Covid 19, dando ai
giovani valdostani spazi di libertà per parlare e discutere, ma
tutto ciò è avvenuto ovviamente attraverso delle tecnologie
webinar
o cose di questo genere.
Informo che a oggi i dati sulle previste iniziative organizzate
dalla Cittadella dei giovani sono ancora ufficiosi, in quanto
segnalati per adesso per le vie brevi dal Comune di Aosta e fornirò
una risposta più esaustiva appena saprò qualche cosa in più che è
legato alla pandemia. Non eviterò di segnalare comunque questa
questione del pluralismo culturale che mi sembra un fatto di tutto
evidente: non ci può essere una programmazione che anche solo a
impronta possa sembrare ideologica, che io stesso non
condividerei.
Si informa che in occasione della sottoscrizione del protocollo
d'intesa fra Comune di Aosta e i due Assessorati che se ne
occupano, vale a dire quello di cui ho la responsabilità e quello
dei beni culturali, la carta dei servizi è stata presentata ed
approvata dal gruppo interistituzionale. Al riguardo si ribadisce
che, sia nella precedente gestione che in quella attuale, la
missione della Cittadella dei giovani è stata rispettata rispetto a
quella cosa che dicevo tra virgolette: la promozione dei valori
della coesione sociale, dell'integrazione della comunità e della
condivisione delle esperienze.
Infine, si ribadisce che a detta di chi esercita dei controlli
su questa cosa, le attività sono state coerenti con le aree di
intervento, che sono fissate, lo ripeto, dalla legge 12 del 2013.
Mi farò parte diligente di effettuare verifiche e controlli, ma
soprattutto in una logica di
moral suasion
, affinché non ci
siano elementi di scarsa chiarezza o di opacità rispetto alla
necessità del fatto che una struttura pubblica di questo genere
debba essere corrispondente ai diversi sentimenti e diversi modi di
pensare che si esprimono nella società valdostana.
Presidente -
Per la replica il collega Manfrin.
Manfrin (LEGA VDA) -
Io la ringrazio assessore Caveri,
perché ritengo che lei abbia avuto un approccio laico alla
questione, se così posso permettermi di definirlo, però in realtà
secondo me dobbiamo un po' rovesciare questo paradigma, perché in
realtà la Cittadella dei giovani non deve avere un pluralismo di
orientamenti politici. Secondo me la Cittadella dei giovani non
deve aver orientamenti politici! La Cittadella dei giovani deve
trattare argomenti che non abbiano un colore politico e non abbiano
secondi fini di propaganda. La Cittadella dei giovani dovrebbe
trattare esclusivamente le materie che sono di loro competenza e se
noi vogliamo puntare sulla francofonia, dobbiamo spiegare loro che
la francofonia non è quella del Marocco, la francofonia può essere
quella con la Svizzera, i rapporti di francofonia con Albertville,
come ha ricordato lei, perché effettivamente è da lì che nasce
l'idea della Cittadella. La francofonia può essere oggetto di
scambio anche con il Canada, non necessariamente con il Congo
belga.
Il problema è che c'è sempre questa copertura, questo mantello
che ammanta il tutto sotto l'idea che la collaborazione, la
coesione, riguardano il fatto che dobbiamo parlare di immigrazione.
Questo però, secondo me, non corrisponde a verità. Ci sono mille e
uno modi, secondo me, per promuovere l'agio e contrastare il
disagio, che è uno degli obiettivi della Cittadella per cui nasce,
che esulano da quello che viene trattato qui. Ci sono, secondo me,
e viene evidenziato sulla pagina, molte iniziative che riguardano
la musica, possono non piacermi, ma la Cittadella dei giovani ha
una sala registrazione e quindi è giusto utilizzare quella e dare
la possibilità a un giovane che si affaccia al mondo della musica
di poter utilizzare quegli strumenti. Secondo me, però è assurdo
pensare di utilizzare quella Cittadella, per esempio, lei
giustamente ha ricordato, per le foibe.
Io ho fatto una ricerca in tempo brevissimo. Foibe: di
tag
ce n'è uno, l'11 febbraio 2019. Sa da chi è stato
organizzato quell'evento? Dal Consiglio regionale. Era uno
spettacolo sulle foibe di Davide Giandrini, pagato dalla Presidenza
del Consiglio, che è stato boicottato da tutte le scuole. Io sono
certo che se in Cittadella dei giovani fosse stato organizzato uno
spettacolo teatrale sulla shoah, non avremmo avuto uno spazio
libero, perché tutte le scuole avrebbero partecipato. Invece lì
c'era un dirigente che è venuto e mi ha detto: "Sa, io sono venuto,
l'ho detto ai professori, l'ho detto ai maestri, ma tra tutti i
dirigenti c'è stato detto di boicottare questa iniziativa, perché
non è giusto farla".
L'unica iniziativa sulle foibe, ma non voglio concentrarmi sulle
foibe, è relativa all'organizzazione da parte del Consiglio, però
giustamente lei ha detto: "Chissà cosa farebbe lei, consigliere
Manfrin, se fosse lì, quale controprogrammazione potrebbe portare
avanti". Guardi, le porto la mia esperienza personale. Io lì ho
presentato un libro sulla storia degli alpini e ho ricevuto una
contromanifestazione lì fuori. Proprio fuori da lì alcuni elementi
si sono radunati per protestare sul fatto che io presentassi un
libro sulla storia degli alpini.
Volevo presentare anche un secondo libro, mi è stato impedito.
Era un libro di Jean Raspail. Ho fatto la richiesta, mi è stato
accettato lo spazio, ma il giorno prima di presentare il libro il
Sindaco di Aosta e la Cittadella dei giovani mi hanno tolto quello
spazio d'imperio, perché non si poteva, perché mi hanno spiegato
che in alcuni giorni non si potevano presentare i libri. Questo è
il pluralismo culturale che è stato offerto da quella Cittadella
dei giovani e i gestori sono gli stessi!
Quindi io le chiederei, Assessore, più che di vigilare sul
pluralismo, di chiedere che quella Cittadella dei giovani venga
utilizzata per lo scopo per cui è nata. Peraltro, io e la collega
Spelgatti abbiamo combattuto in Consiglio comunale di Aosta per
avere lì anche un ostello della gioventù, che doveva essere in
progetto che non è mai stato realizzato e che sarebbe invece
importante portare a realizzazione, questo è un obiettivo che
secondo noi potrebbe essere utile. Ma quello che deve essere chiaro
è che quello è uno spazio aggregativo per giovani, che non deve
avere orientamento politico, che non deve essere utilizzato dai
partiti, men che meno da coloro che, ammantati da sigle di
associazioni che hanno degli obiettivi larghissimi, in realtà usano
quello spazio per fare propaganda politica coperta da cooperazione
internazionale.
Presidente -
Cari colleghi, credo sia arrivato il momento
per cambiare aria e non per fare aria. Vedo che prima di capire le
sorti che avranno i due grattacieli, ci facciamo una pausa di dieci
minuti.
La seduta è sospesa dalle ore 11:13 alle ore 11:31.
