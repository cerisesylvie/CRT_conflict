Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1734 del 7 aprile 2011 - Resoconto
OGGETTO N. 1734/XIII - Interpellanza: "Modalità applicative
del nuovo sistema informatizzato di rilevazione di presenze e
assenze dei dipendenti dell'Amministrazione regionale".
Interpellanza
Nei mesi scorsi è stato attivato da parte
dell'Amministrazione regionale un nuovo sistema di rilevazione di
presenze e assenze informatizzato denominato Iris.
La messa a regime di questo sistema è stata accompagnata da
preoccupazioni e rimostranze da parte di dipendenti regionali, in
considerazione di alcuni riflessi di rigidità e complessità delle
procedure introdotte con il nuovo sistema. In particolare, si
lamenta una rilevante perdita di tempo nelle verifiche da
effettuarsi a cura del dipendente sulla registrazione delle entrate
e uscite effettuate.
In ordine all'attuazione del sistema, sono poi state
applicate modalità differenziate in relazione alle disposizioni
impartite dai singoli referenti di dipartimento che avrebbero
fornito indicazioni ai dipendenti secondo modelli interpretativi
diversificati.
Si osserva, infine, come queste innovazioni siano avvenute in
concomitanza con l'introduzione di nuovi orari personalizzati per i
dipendenti, voluti fra l'altro per facilitare la conciliazione
lavoro-famiglia.
I sottoscritti Consiglieri regionali
Interpellano
la Giunta regionale per sapere:
1) quali criticità siano state rilevate nel controllo
quotidiano da parte dei dipendenti delle loro entrate e uscite,
nella loro registrazione da parte del sistema e nelle motivazioni
(riunioni esterne, visite mediche...) per cui il dipendente stesso
risulta assente durante l'orario lavorativo, nonché nel tempo
complessivamente richiesto al dipendente per l'espletamento delle
operazioni tecniche;
2) se il sistema si applichi anche al personale operante in
amministrazione con contratti di tipo privatistico e se la Giunta
intenda applicarlo in futuro al personale somministrato dalla
Società dei Servizi Valle d'Aosta, recentemente costituita;
3) in che cosa consistano le principali differenze
interpretative applicate dai singoli referenti per dipartimento e
se le stesse configurino situazioni differenziate nei servizi
periferici;
4) se la Giunta intenda completare e con che tempistica
l'effettiva estensione anche alle istituzioni scolastiche dei
sistemi di rilevazione in questione.
F.to: Louvin - Chatrian - Bertin - Patrizia Morelli
Président
- La parole au Conseiller Louvin.
Louvin (ALPE)
- Grazie Presidente.
Abbiamo ritenuto necessario un approfondimento in questa sede,
in ordine ad un problema essenzialmente organizzativo, interno
all'Amministrazione regionale, ma che negli ultimi mesi ha creato
alcuni disagi, e in ogni caso è stato fonte di una macchinosità
rilevata da più parti. Vorremmo in questo modo fare il punto con la
Giunta regionale, sentire in particolare dal Presidente quale
natura abbiano le preoccupazioni e le rimostranze che ci sono
pervenute naturalmente in modo più frammentario e disperso di
quanto non possa essere avvenuto nei confronti degli uffici, dei
servizi della Presidenza della Regione che dispongono di un quadro
complessivo che è utile conoscere, perché questo nuovo sistema IRIS
che è stato introdotto...credo che si tratti di un'innovazione
comunque necessaria di una rilevazione puntuale, in grado di dare
certezza alla presenza e all'effettiva permanenza anche dei
lavoratori dipendenti dell'Amministrazione regionale nei luoghi di
lavoro, e non solo negli uffici, perché la problematica è
complessa; spero che succintamente il Presidente vorrà darcene
conto.
Abbiamo rilevato come la molteplicità delle sedi
dell'Amministrazione regionale, la tipologia diversa anche di
attività possa essere fonte di complicazione e sia, in questo
momento, fonte comunque di alcune incertezze in ordine
all'applicazione di questo sistema. Abbiamo riscontrato e avuto
notizia della rigidità e della complessità delle procedure con una
certa sofferenza da parte di molti funzionari dipendenti della
Regione per quanto riguarda i tempi necessari delle verifiche sul
sistema, il loro entrare costantemente a controllare queste
timbrature elettroniche. Il sistema sembra in questo momento
necessitare comunque di una certa taratura che sarà necessario
attuare nei prossimi tempi. Questo, fra l'altro, avviene in
concomitanza anche con l'introduzione dei nuovi orari
personalizzati dei dipendenti, cosa che ovviamente non è motivo di
semplificazione, ma sarà motivo di ulteriore complessificazione del
lavoro.
Allora, Presidente, in sintesi queste sono le domande che le
sono già note: quali sono le criticità che voi avete rilevato nel
controllo quotidiano dei dipendenti per quanto riguarda entrate e
uscite, la registrazione soprattutto nell'ambito degli spostamenti
che hanno i dipendenti regionali per riunioni, visite mediche,
eccetera, perché questo sembra essere uno dei nodi principali, come
il recupero dei tempi, la problematica degli undici minuti...ci
sono o non ci sono, sono recuperabili o no, sono persi o no?...sono
questioni che rimbalzano e vengono alle nostre orecchie
costantemente, ma sulle quali è utile poter fare qualche passo
avanti nel senso di una certezza e di una omogeneità di
trattamento, perché ci sono - e questo anche fa oggetto di quesito
- delle differenze interpretative. Sono state date delle
disposizioni diverse a seconda dei luoghi, ci sono delle
declinazioni particolari di questo sistema, da servizio a servizio,
da dipartimento a dipartimento e vorremmo capire se si va nella
direzione di una condotta omogenea o se bisogna scontare queste
divergenze.
Poi ci sono delle problematiche particolari che le abbiamo
sottoposto che riguardano, da un lato, i contratti di tipo
privatistico, se anche chi opera in base a questi contratti è e
sarà tenuto allo stesso sistema di registrazione, e fra gli altri
chiediamo se questo sarà esteso anche alla Società dei Servizi
attraverso la quale verrà gestita una parte del personale che opera
nell'ambito di attività regionali, servizi forestali, e
quant'altro; per quanto riguarda le istituzioni scolastiche, se
l'estensione ha una calendarizzazione rapida oppure no.
Mi rendo conto che è una problematica molto vasta ed articolata,
ma è un inizio di approfondimento; poi valuteremo sull'esito delle
sue risposte come muoverci sulla questione che - ripeto - trova
sensibili centinaia e centinaia di persone nella gestione del loro
tempo di lavoro e qualcuno ci segnala come questo si sia rivelato,
mentre è un vantaggio sicuramente per l'Amministrazione, un
ulteriore appesantimento ed una riduzione del loro orario
effettivo, cioè del loro tempo lavoro effettivo per la necessità
costantemente di entrare nel sistema, di effettuare le verifiche,
di lavorarci. Abbiamo avuto dei riscontri che, insomma, possono
dare luogo a qualche problema. Grazie.
Président
- La parole au Président de la Région,
Rollandin.
Rollandin (UV)
- Grazie Presidente.
Vorrei innanzitutto ricordare al collega - che ringrazio per
aver posto questo tema che è di grande interesse - che una delle
prime interpellanze fatte in questo Consiglio da parte sua era
riferita alla timbratura, quanti timbrano, come si timbra, per
capire se c'era un controllo su quello che era...per carità, è un
controllo solo di presenza, non vuol dire...il resto, comunque...
che almeno un controllo ci fosse, comunque, non dimentichiamo che
sotto questo profilo qualche problemino lo abbiamo avuto e da
allora abbiamo cercato di mettere nei vari uffici i rilevatori
automatici a
badge
un sistema noto, non dico in tutta
Italia, ma di più; quindi abbiamo cercato di fare dei passi avanti
progressivamente in tal senso. Nel contempo, proprio perché era
informatizzato il sistema, abbiamo cercato di trovare delle fasce
orarie che fossero più facilmente utilizzabili da parte sia dei
dipendenti che dell'utenza e sotto questo profilo, in accordo con
le forze sindacali, abbiamo fatto quelle due fasce - mattino e
pomeriggio - entro cui c'è un
range
in cui possono entrare,
però abbiamo esteso la presenza fino alle 14, con la possibilità
soprattutto per l'utenza di sapere che c'è lo sportello aperto, e
quindi anche i dipendenti che vogliono recarsi nei singoli uffici
hanno la possibilità di farlo nella pausa pranzo, mentre prima non
era possibile. Pertanto abbiamo cercato di tener conto sia
dell'utenza che dell'interesse del lavoratore.
Adesso, entrando nel merito delle singole domande, il
Dipartimento del personale segnala che non sono state rilevate
particolari criticità a livello operativo da parte del sistema
informatico di registrazione delle presenze e assenze del personale
regionale, in particolare non risulta che il sistema rilevi come
assente personale in servizio nel caso di correnti operazioni di
timbratura. Sono state riscontrate delle difficoltà da parte dei
dipendenti nell'applicare le disposizioni relative alla timbratura
e nel rispettare le corrette disposizioni previste dal contratto
collettivo di lavoro, ma va ricordato che oltre alle circolari
diramate nella sezione Intranet del sito regionale dedicato al
sistema di rilevazione presenze, sono presenti il manuale utente,
disposizioni relative alle timbrature, alle giustificazione delle
uscite per servizio, trasferte, visite della "626", corsi di
formazione e le risposte alle domande più frequenti sull'orario di
lavoro in vigore dal 1° ottobre 2010 (il riferimento a cui facevo
cenno poc'anzi). Per quanto riguarda il tempo complessivamente
necessario per operazioni tecniche, questo è sicuramente ridotto
rispetto alle operazioni manuali previste in precedenza, senza
contare che ogni dipendente può, in ogni momento, verificare la
situazione del proprio
badge
, rilevare eventuali anomalie ed
apportarvi i correttivi necessari. Nello stesso modo si è ridotto
il tempo richiesto per la gestione complessiva da parte della
Regione in materia di personale. Questo non vuol dire che è a
livelli ottimali, perché c'è ancora da fare, mi riferisco anche
alla sua osservazione corretta del fatto che ci sono ancora troppe
sedi, cioè abbiamo più di 200 postazioni di lavoro, quindi è
comprensibile - non so quanto giustificabile - che ci siano ancora
delle criticità, ed è la ragione per cui stiamo pensando ad una
nuova struttura che riutilizzi e lasci liberi alcuni locali
soprattutto in Aosta per utilizzare un palazzo regionale che
risolva questa problematica.
Il punto due: ad oggi il sistema di rilevazione di presenze ed
assenze IRIS si applica anche ai dipendenti dell'Agenzia del lavoro
assunti con contratto privatistico, mentre non si applica agli
altri dipendenti operanti in Amministrazione con contratti
privatistici, quindi solo a quelli dell'Agenzia del lavoro viene
applicato il sistema IRIS, mentre per gli operai e impiegati
agricoli e forestali, per esempio, chiaramente non si applica il
sistema IRIS. Per quanto riguarda la Società dei Servizi questa
opererà in autonomia nello stabilire le modalità per la rilevazione
delle presenze, se ne sta parlando, ma non è ancora deciso quale
sistema potrà essere utilizzato.
"In che cosa consistano le principali differenze
interpretative applicate dai singoli referenti per dipartimento e
se le stesse configurino situazioni differenziate..."
: i
referenti in materia di personale sono tenuti ad applicare le
regole come da contratto e da disposizioni del Dipartimento
personale. Sono emersi in effetti in passato alcuni casi di errori
applicativi che abbiamo prontamente rilevato e sono stati
corretti.
Punto 4: se si intenda
"completare e con che tempistica"
il sistema; il sistema è già attivo per tutte le istituzioni
scolastiche, questo per la scuola, limitatamente al personale non
docente dell'Amministrazione regionale.
Infine, a completamento dell'informazione, si segnala che sono
in corso un ulteriore progetto di razionalizzazione dei processi in
carico ai referenti ed il completamento delle installazioni dei
rilevatori presso le sedi minori. Si segnala inoltre che è stato
avviato un progetto di accentramento delle funzioni di gestione
delle procedure presso il dipartimento, in linea con l'adozione del
sistema centralizzato di certificati medici
online
e la
semplificazione delle procedure di gestione delle assenze, con
notevole riduzione della circolazione di documenti cartacei. La
semplificazione in atto si inserisce nel progetto di innovazione,
di cui sono esempi la gestione del modello 730, della dichiarazione
per l'attribuzione degli assegni familiari e delle detrazioni
fiscali. Sono a disposizione per eventuali ulteriori chiarimenti.
Grazie.
Président
- La parole au Conseiller Louvin.
Louvin (ALPE)
- Mi conferma, Presidente, che si tratta di
un processo complesso, difficile e - crediamo - ancora non del
tutto risolto, per quanto ritengo ci sia della buona volontà nel
portarsi a migliori risultati.
Io le esterno un'impressione di carattere generale, e cioè che
per l'impostazione che ha avuto questo sistema e che - è vero - è
assistito da circolari, manuale utente, questo sono andato anche a
leggermelo, è bello articolato; insomma, è spiegato attentamente,
ma è come le istruzioni del televisore o del videoregistratore, per
quanto siano fatte bene ho delle difficoltà e capisco che le si
possa avere. Rappresenta una complessità comunque tutto questo, che
grava su molti lavoratori e assorbe tempo ed energia, e mi chiedevo
se non fosse stata affrontata in modo diverso la questione...mi
risulta che l'USL abbia un sistema analogo, utilizzi lo stesso
sistema IRIS, ma che sia gestito in modo molto diverso con
un'attività di
back office
più intensa da parte
dell'istituzione e meno demandata all'autogestione del singolo
lavoratore, che finisce per sottrarre una quantità non indifferente
di tempo ed energia al tempo effettivo di lavoro e che è quello che
a noi tutti interessa.
Non esprimo giudizi definitivi. Noi stiamo approfondendo, come
credo sia doveroso nell'interesse di un buon funzionamento
dell'Amministrazione, senza far portare la croce a chi oggi
introduce delle innovazioni che scontano sempre...ecco, le
innovazioni però vanno accompagnate da una tempistica adeguata e
forse anche da un lavoro di informazione più intenso, perché
riscontro - ogni tanto riceviamo anche copia di segnalazioni da
parte dei dipendenti - un malessere abbastanza diffuso. Le
chiediamo di farsi carico di questo e di cercare di smussare gli
angoli dove questo debba essere fatto. Per il resto seguiamo con la
massima attenzione, anche se è piuttosto un problema che ha natura
di carattere sindacale nel rapporto con l'Amministrazione, ma
siccome investe migliaia di lavoratori, investe anche il tempo di
lavoro di questa Amministrazione, rimane una nostra particolare
attenzione e particolare sensibilità alla questione, sulla quale ci
riserviamo di tornare con elementi più puntuali. Grazie.
