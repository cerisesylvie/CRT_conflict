Classificazione
LAVORO



Oggetto del Consiglio n. 1252 del 6 aprile 2005 - Resoconto
OGGETTO N. 1252/XII - Applicazione della legge n. 4/2005 in
materia di anticipazione dei trattamenti di cassa integrazione.
(Interrogazione)
Interrogazione
Ricordata la legge regionale n. 4/2005 relativa alle
"Disposizioni in materia di anticipazione dei trattamenti di cassa
integrazione guadagni straordinari e di integrazione salariale a
seguito della stipula di contratti di solidarietà";
Ricordato che tale legge, al fine di assicurare la continuità
del reddito dei lavoratori in caso di sospensione o di riduzione
dell'attività produttiva, prevede interventi indirizzati sia ad
imprese sia a singoli lavoratori e lavoratrici, che si trovino in
particolari situazioni previste dalla legge;
Richiamata la delibera di Giunta n. 399/2005 con la quale
vengono determinati i criteri attuativi della legge n.
4/2005;
Ritenuto opportuno avere informazioni circa l'applicazione di
tale legge;
la sottoscritta Consigliera regionale
Interroga
l'Assessore competente per sapere:
1) se alcune imprese hanno già attivato il procedimento per
l'erogazione di anticipazioni sul trattamento di integrazione
salariale, e quali sono;
2) se singoli lavoratori e lavoratrici hanno richiesto
anticipazioni sulle somme da erogarsi da parte dell'Inps a
liquidazione di crediti di lavoro non corrisposti, quanti sono e a
quali imprese appartengono;
3) se l'obiettivo di "assicurare la continuità del reddito
dei lavoratori" è stato raggiunto.
F.to: Squarzino Secondina
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Per quanto riguarda l'applicazione della
legge n. 4, vi è da dire che i tempi di applicazione di questa
legge, grazie all'impegno assunto dal Consiglio e dai funzionari
dell'Amministrazione, sono stati dei tempi particolarmente celeri,
nel senso che la legge è stata approvata il 19 gennaio, l'8
febbraio è stata pubblicata sul Bollettino della Regione, il 25
febbraio vi è stata l'accettazione da parte di "Finaosta"
dell'incarico per la gestione della legge per quanto riguarda il
pagamento delle anticipazioni, il 22 marzo la "Tecdis" e la
"Tectel" hanno presentato domanda di anticipazione del trattamento
di cassa integrazione guadagni e il 30 marzo è stato sottoscritto
il protocollo di intesa fra la Regione Valle d'Aosta e l'INPS per
l'applicazione della legge n. 4. Nella giornata di ieri e nella
giornata di oggi sono disponibili le somme di anticipazione per i
lavoratori interessati, quindi direi che, pur rimanendo tutta la
complessità dei problemi collegati alla situazione della "Tecdis" e
della "Tectel", vi è un primo intervento a favore dei
lavoratori.
Alla prima domanda, ossia quali sono le imprese che hanno
attivato il procedimento per l'erogazione, ho risposto che le
imprese sono 2: la "Tecdis" e la "Tectel", rispettivamente per 227
lavoratori e 17 lavoratori. Quanto alla seconda questione, nessuna
domanda è stata presentata; infine, terza questione, è chiaro che
la continuità del reddito è riferita a quanto previsto dalla legge,
non quanto riguarda una continuità che vada oltre il termine della
concessione della cassa integrazione, comunque direi che la
risposta, per quanto concerne l'operatività della legge, è
positiva, nel senso che è stato erogato a favore dei 217 lavoratori
"Tecdis", per il periodo 10 gennaio 2005-28 febbraio 2005, un
importo complessivo di 181.214 euro, per i 17 lavoratori "Tectel"
15.575, per un'anticipazione complessiva di 196.790 euro... Ad ogni
lavoratore, legato al numero di ore di cassa integrazione
effettuata, viene erogato una anticipazione netta mensile massima
di circa 595 euro al mese. I pagamenti continueranno con cadenza
mensile sulla base dei conteggi che verranno comunicati dalle 2
aziende, fino al momento dell'emanazione del decreto ministeriale,
momento dal quale poi sarà l'INPS a provvedere direttamente ai
pagamenti.
Président - La parole à la Conseillère Squarzino Secondina.
Squarzino (Arc-VA) - Ringrazio per i dati, da cui risulta che
questa legge, voluta da tutto il Consiglio, comincia finalmente a
raggiungere i suoi effetti. Prendiamo atto che da ieri i lavoratori
cominciano ad avere un contributo, il reddito che è mancato loro da
novembre; quindi, anche con i tempi così accelerati, anche con le
procedure che hanno cercato di limitare il periodo di intervallo
fra una decisione e l'altra, prendiamo atto che ci sono voluti
quasi 90 giorni dal momento in cui la legge è stata approvata al
momento in cui i lavoratori cominciano a percepire un contributo.
Ci sembrano ancora tanti, ormai non si può più tornare indietro,
speriamo che questo meccanismo avviato adesso richieda procedure
più snelle e tempi più celeri, perché le decisioni fondanti sono
state attivate sia da "Finaosta", sia dall'INPS per la parte che
loro compete, quindi vediamo come la cosa si svilupperà. Speriamo
che non si aggiungano altre aziende o altri lavoratori a quelli che
finora usufruiscono di tale legge, perché questo significherebbe
che la nostra industria tutto sommato riesce a reagire in modo
soddisfacente alle crisi esistenti.
