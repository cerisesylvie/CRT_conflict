Classificazione
ASSISTENZA SANITARIA E OSPEDALIERA



Oggetto del Consiglio n. 1712 del 11 gennaio 2006 - Resoconto
OGGETTO N. 1712/XII - Aggiudicazione del servizio inerente il
nuovo centro per pazienti psichici di Donnas. (Interpellanza)
Interpellanza
Richiamate le precedenti iniziative consiliari concernenti la
"Gara d'appalto per la gestione del nuovo Centro per pazienti
psichici di Donnas", nelle quali si metteva in dubbio l'esito della
gara d'appalto, gestita dall'USL, che aveva visto vincitrice
l'Associazione Temporanea d'Impresa Punto Service - Prometeo, a
scapito del Consorzio Trait d'Union che, tramite la Cooperativa
Esprit à l'Envers, aveva fino ad allora gestito il servizio presso
la casa sita al Pont Suaz;
Ricordato come, in risposta ad un'interrogazione scritta del
gruppo Arcobaleno, l'Assessorato, in data 30 agosto 2005, avesse
dichiarato che era "intervenuto un ricorso al TAR presentato da
parte del Consorzio Trait d'Union", e che solo questo organismo
istituzionale avrebbe potuto esprimersi in merito;
Ritenendo che, dati i tempi trascorsi dalla presentazione del
ricorso, il TAR si sia ormai pronunciato in merito all'esito di
tale gara d'appalto;
Ricordato che l'aggiudicazione di altri servizi a cooperative
provenienti da fuori Valle, sempre da parte dell'USL, aveva già
suscitato alcuni dubbi e perplessità, che peraltro non si erano
tradotti in ricorsi presso il Tribunale amministrativo;
i sottoscritti Consiglieri regionali
Interpellano
l'Assessore competente per sapere:
1) se il ricorso presentato dal Consorzio Trait d'Union è
stato accolto e con quali motivazioni;
2) quali sono le conseguenze della sentenza;
3) se, alla luce del dispositivo, si intenda rivedere
l'aggiudicazione del servizio inerente il nuovo centro per pazienti
psichici di Donnas;
4) se si intendono approfondire le modalità con cui lavorano
le commissioni dell'USL per le gare d'appalto, onde capire cosa
vada eventualmente cambiato per garantire una maggiore efficienza
amministrativa.
F.to: Squarzino Secondina - Curtaz - Riccarand
Presidente - La parola alla Consigliera Squarzino Secondina.
Squarzino (Arc-VA) - Su tale tema avevamo già presentato in
questi ultimi mesi due iniziative: una a luglio dello scorso anno,
in cui avevamo chiesto i motivi dello spostamento del centro per
pazienti psichici da Pont Suaz a Donnas e avevamo in quella
occasione anche introdotto la questione delle modalità
dell'appalto, su cui siamo poi intervenuti con maggior precisione
con un'interrogazione scritta, perché avevamo una serie di dubbi
che le prime risposte dell'Assessore non ci avevano risolto.
Ricordo questi dubbi: da un lato, nel momento in cui bisognava dare
l'appalto per il nuovo servizio per malati psichici a Donnas,
centro diurno e centro notturno, si è proceduto ad un appalto, dove
è risultata vincitrice una società che aveva presentato un progetto
educativo valutato con un punteggio di molto inferiore rispetto al
progetto educativo che era stato invece presentato dalla
cooperativa che fino ad allora aveva gestito il servizio. Erano
stati individuati alcuni criteri nel definire l'appalto che avevano
messo forse fra parentesi elementi come la continuità del servizio
o il rapporto con il territorio. La questione ha assunto una
dimensione più ampia delle semplici valutazioni diverse fra
l'Assessorato e le forze di opposizione, perché la cooperativa che
non si è vista aggiudicare l'appalto, e soprattutto ha visto le
motivazioni per le quali è stata esclusa, ha presentato un ricorso
di cui mi si dà notizia nella stessa risposta alla nostra
interrogazione scritta.
Nella risposta fornitami dall'Assessorato alla mia
interrogazione scritta mi si informa che è intervenuto un ricorso
al TAR, presentato da parte del Consorzio "Trait d'Union", per cui
sarà il TAR a pronunciarsi nel merito rispetto all'esito della gara
di appalto. Sono passati diversi mesi, credo che il TAR si sia
pronunciato, quindi chiediamo se è già stata emanata la sentenza
rispetto al ricorso presentato dal Consorzio "Trait d'Union", qual
è il contenuto di questa sentenza, quali sono le conseguenze, poi
ci piacerebbe che fosse fatto un discorso più ampio sulle modalità
con cui gli appalti vengono gestiti e vengono valutati dalle
apposite commissioni.
Presidente - La parola all'Assessore alla sanità, salute e
politiche sociali, Fosson.
Fosson (UV) - La collega Squarzino, da vecchia conoscitrice -
nel senso di presenza sui banchi - continua a mettere delle
"trappole" su noi giovani... nel senso di pratica... Penso che su
questo... sia un problema su cui dovremo tornare. E questo lei lo
sa benissimo, nel senso che il TAR si è espresso, ha accolto il
ricorso, però non abbiamo ancora visto le motivazioni. Quindi non
posso rispondere a tutte le sue domande, perché il TAR non le ha
pubblicate. Anche noi siamo in attesa della sentenza per fare una
serie di valutazioni, mi sembrerebbe strumentale esprimere adesso
dei giudizi quando non si conoscono le motivazioni, quindi ben
volentieri ne riparleremo.
Sappiamo due cose: che queste sono delle gare di appalto molto
complesse, ovunque e non solo da noi; se lei guarda la gara di
appalto, la valutazione non è stata fatta solo su un progetto
educativo, che era una delle voci, seppure importante. Seconda cosa
che possiamo dire è che siamo contenti che sia stato accettato il
ricorso di una cooperativa valdostana, una cooperativa che continua
a gestire (perché ha continuato a gestire, lo abbiamo imposto noi)
il servizio e alla quale è stato concesso un prolungamento di
gestione del servizio fino a maggio di quest'anno. Sul resto non
posso dire niente, aspetto di vedere le motivazioni della sentenza
per poi riparlarne.
Presidente - La parola alla Consigliera Squarzino Secondina.
Squarzino (Arc-VA) - Credo che sarà più opportuno parlare, come
diceva l'Assessore in merito alla sentenza, quando avremo la
disposizione, quindi conosceremo le motivazioni.
Ritorneremo su questo argomento, Assessore, ma se lei permette,
proprio perché non volevo tornare sull'ultima domanda che abbiamo
posto perché non è collegata direttamente all'argomento su cui
interverremo, credo che sia necessario che tutta la Regione - non
parlo in questo momento solo all'Assessore alla sanità - come anche
tutti quanti gli enti pubblici si attivino per costruirsi degli
strumenti rispetto alla gestione degli appalti.
La gestione degli appalti è molto difficile e complessa,
sappiamo anche che, in base alle nuove direttive europee e in base
alla stessa legge regionale che questo Consiglio ha approvato, i
servizi pubblici che sono affidati agli enti locali: Regioni,
Comuni, Comunità montane vanno per legge affidati a dei soggetti
esterni. Si apre in questo mondo un "business" enorme che non solo
in Valle d'Aosta, ma in tutto il territorio diventa "appetibile" a
molte cooperative e a molti soggetti che operano nel sociale. Credo
che rispetto a questo problema dovremmo fare delle riflessioni,
mettendo anche come punto fondamentale della riflessione
un'attenzione alle professionalità che nel tempo, nella Valle si
sono formate. Lei stesso, quando ha ricordato che il servizio a
Donnas è stato ancora affidato alla cooperativa che gestiva il
precedente appalto, indirettamente ha ammesso che quegli operatori
lavoravano bene, tanto che la Regione, che ha cura di questi
pazienti, ha continuato ad affidarli a loro. Se abbiamo delle
professionalità che in questo settore delicato come in altri
settori in Valle si sono formate, credo che a queste dovremo fare
molta attenzione, perché è vero che il nuovo soggetto che avrebbe
vinto l'appalto avrebbe assunto questo personale per garantire la
continuità del servizio agli utenti, ma c'è un elemento
fondamentale: che in questo modo affidiamo a società esterne alla
Valle il pensiero, la programmazione, la progettazione,
l'innovazione su tali servizi. Garantiamo, sì, il lavoro alla gente
che ha una professionalità, ma non aiutiamo a crescere la "mente
pensante", l'organizzazione di queste società. Proprio perché
andiamo verso un periodo in cui sarà importantissima la capacità
dei soggetti che lavorano nel terzo settore di presentare progetti
e servizi innovativi aderenti al territorio, quanto più noi
valorizziamo le competenze che in questo settore ci sono nella
Regione tanto più facciamo crescere una cultura della cooperazione
e del lavoro in Valle.
