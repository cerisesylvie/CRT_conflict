Classificazione
ELEZIONI



Oggetto del Consiglio n. 2834 del 21 giugno 2017 - Resoconto
OGGETTO N. 2834/XIV - Proposta di legge: "Disposizioni in
materia di elezione del Consiglio regionale della Valle d'Aosta, ai
sensi dell'articolo 15, secondo comma, dello Statuto speciale.
Modificazioni alla legge regionale 12 gennaio 1993, n. 3 (Norme per
l'elezione del Consiglio regionale della Valle d'Aosta)".
Rosset (Presidente) -
Proposta di legge n. 110, iscritta
al punto n. 33.03 dell'ordine del giorno. Articolo 1, che vede
l'emendamento dei Consiglieri Padovani e Guichardaz. Ci sono
richieste di intervento per l'illustrazione? Ha chiesto la parola
il Consigliere Padovani, ne ha facoltà.
Padovani (GM) -
L'idea, la
ratio
di questo
emendamento è per colmare una delle tante lacune che presenta la
proposta di legge elettorale, ovvero la questione di genere. In
questo emendamento si propone la doppia preferenza con l'obbligo di
esprimere la seconda preferenza di genere diverso, la composizione
delle liste che sarebbero composte praticamente in ugual misura da
donne e uomini: dico "praticamente" perché, essendo composte da 35
persone, ovviamente sarebbero composte da o 17 uomini e 18 donne o
viceversa, le liste sarebbero composte in sequenza uomo-donna o
donna-uomo con il genere alternato. Inoltre si propone di
modificare la modalità di espressione delle preferenze facendole
esprimere soltanto con il numero arabo. L'abbassamento delle
preferenze e l'espressione delle preferenze con il numero arabo -
almeno per quello che mi riguarda, poi non posso parlare a nome del
collega Guichardaz, che poi magari vorrà anche esprimere la sua
opinione - faciliterebbe e agevolerebbe lo spoglio centralizzato
velocizzandone i meccanismi, perché si toglie una preferenza e si
tolgono anche varie interpretazioni che si possono dare alle
preferenze espresse, il numero è il numero e da lì non si
scappa.
Tornando alla questione principale (la questione di genere),
qualche collega ha detto che si risolverebbe facendo sì che le
donne votino le donne ed evitando "riserve indiane". Io nel 2017
sentir dire certe cose, sentire certe affermazioni lo trovo
francamente avvilente. Qui, secondo me, secondo noi, si risolve la
situazione evitando quelle che vengono chiamate "riserve indiane"
ma istituendo l'effettiva parità di accesso alle istituzioni. Cosa
che la storia di questo Consiglio ci dice urgente, perché nella
storia di questo Consiglio la presenza femminile non dico delle
ultime legislature, ma in tutte le legislature di questo Consiglio
vede circa una decina di Consigliere donne su più di 500
Consiglieri uomini. Vado a memoria con i numeri, perché quelli
precisi in questo momento non me li ricordo, ma la presenza di
donne è vergognosamente inferiore alla presenza di uomini, quindi
l'emendamento va in questo senso.
Presidente -
Ha chiesto la parola il collega Guichardaz,
ne ha facoltà.
Guichardaz (PD-SIN.VDA) -
Solo per associarmi alle cose
dette e alle considerazioni fatte dal collega Padovani. Noi lo
abbiamo sempre detto, io l'ho detto in premessa, perlomeno Paolo
Cretier ed io siamo sempre stati abbastanza propensi ad un sistema
di preferenza chiaro: il voto deve essere chiaro e deve essere
possibilmente anche un voto unico. Considerato che si è individuato
un sistema, che noi riteniamo un sistema - speriamo - efficace, ma
comunque un sistema innovativo: quello dello spoglio centralizzato,
crediamo che sia a questo punto anche concepibile e ammissibile la
doppia preferenza, la quale ovviamente non può che essere di
genere, ma se abbinata ad una composizione paritaria della lista.
La combinazione che purtroppo in alcuni casi ha creato anche
qualche problema e qualche contestazione, per esempio, nella legge
comunale, di composizioni di liste per genere sfasate rispetto al
50 e 50 che paradossalmente potrebbero favorire alcuni candidati,
perché limitando il numero piccolo di candidati di un genere
diverso, si rischia di far convogliare la maggior parte dei voti su
questi candidati, sfasando completamente anche il principio della
libera scelta. Noi quindi pensiamo che questo articolo, così com'è
strutturato, che ovviamente è un articolo che richiama proprio la
doppia preferenza di genere con la composizione paritetica,
paritaria, per quanto possibile, quindi o 17 e 18, nel nostro caso
18 a 17, sia la soluzione migliore non per creare situazioni di
"riserve indiane", di "panda" come li chiama qualcuno, ma per
sollecitare anche l'idea e forse anche un ragionamento di tipo
politico sulla presenza di genere, io non voglio parlare di
femminile o maschile. Non mi piace pensare, perché adesso è vero
che la difficoltà maggiore è di inserire delle donne in lista e
sono le meno votate, ma io ho due figlie, so quali sono i
potenziali enormi delle donne, so che potrebbe poi in futuro
succedere addirittura il contrario. È per far ragionare
sull'opportunità che ci sia un dibattito sull'incentivare un
ragionamento di genere, cosa che se non se ne parla o se si limita
a dei ritocchi rispetto alle percentuali, il dibattito poi lascia
un po' il tempo che trova e non prende mai appieno la sua
importanza.
Presidente -
Non ci sono altri interventi, possiamo
mettere in votazione l'emendamento dei Consiglieri Padovani e
Guichardaz. Dichiaro aperta la votazione. La votazione è
chiusa.
Presenti: 35
Votanti           
: 4
Favorevoli: 3
Contrari: 1
Astenuti: 31 (Baccega, Bertin, Bertschy, Bianchi, Borrello,
Certan, Chatrian, Cognetta, Fabbri, Farcoz, Ferrero, Follien,
Fosson, Gerandin, Grosjean, Isabellon, Lanièce, Marguerettaz,
Marquis, Morelli, Nogara, Norbiato, Péaquin, Perron, Restano, Rini,
Rollandin, Roscio, Rosset, Testolin, Viérin)
Il Consiglio non approva.
Non essendo approvato l'emendamento, decadono anche gli articoli
5 bis e 6 bis e quindi metto in votazione l'articolo 1. La
votazione è aperta. La votazione è chiusa.
Presenti: 35
Votanti           
: 32
Favorevoli: 30
Contrari: 2
Astenuti: 3 (Cretier, Guichardaz, Padovani)
Il Consiglio approva.
Metto in votazione l'articolo 2. La votazione è aperta. La
votazione è chiusa.
Presenti: 35
Votanti           
: 35
Favorevoli: 33
Contrari: 2
Il Consiglio approva.
Articolo 3: stesso risultato. Articolo 4. Dichiaro aperta la
votazione. La votazione è chiusa.
Presenti: 35
Votanti           
: 32
Favorevoli: 30
Contrari: 2
Astenuti: 3 (Cretier, Guichardaz, Padovani)
Il Consiglio approva.
Articolo 5. Dichiaro aperta la votazione. La votazione è
chiusa.
Presenti: 35
Votanti           
: 35
Favorevoli: 33
Contrari: 2
Il Consiglio approva.
Vi è l'emendamento n. 1 del collega Bertin che introduce
l'articolo 5 bis. Ha chiesto la parola il collega Bertin, ne ha
facoltà.
Bertin (ALPE) -
Questo è evidentemente un emendamento di
bandiera, quelli che vengono fatti quando si è tentato di tutto e
poi alla fine non ci si è riusciti, pertanto non rimane che avere
un emendamento di bandiera, ne siamo consapevoli anche qua con la
tristezza che questo comporta. È una cosa quella della preferenza
unica a cui tengo in particolar modo. Ricordo che la prima volta in
cui mi sono impegnato per una campagna referendaria elettorale era
il 1991 al famoso referendum sulle preferenze multiple: quello in
cui Bettino Craxi invitò gli italiani ad andare al mare. Fu un
referendum nel quale si crearono grandi aspettative su questo
meccanismo elettorale, che avrebbe potuto e dovuto cambiare il
sistema politico italiano. Fu poi cambiato il sistema politico
dalla Magistratura, invece che dalle regole democratiche e dai
meccanismi elettorali. Un sistema politico poi travolto dalla
corruzione che si era stratificata negli anni e che ha poi portato
alla fine di questo sistema. Ricordo questo referendum che in Valle
d'Aosta ha visto il 95 percento dei valdostani esprimersi contro le
preferenze multiple e per la preferenza unica. Successivamente
anche nel 2007 i valdostani, in un referendum in questo caso
regionale, si espressero con quasi 26.000 cittadini per una
preferenza unica in questo caso. Tra l'altro, la preferenza unica è
presente in buona parte delle Regioni italiane, e anche qui siamo
buoni ultimi.
La preferenza unica ha molti vantaggi: innanzitutto rispetto
allo spoglio centralizzato, che affronta soltanto una questione, ha
un impatto maggiore. Con la preferenza unica soprattutto si
tagliano i fili tra i burattinai e i burattini, poiché la
difficoltà di far passare la preferenza unica sta proprio in
questo: nel gioco all'interno delle liste e nel ruolo di chi fa il
burattinaio e di chi fa il burattino, nel quale poi alla fine
vengono eletti dei Consiglieri, dei rappresentanti del popolo che,
invece di rappresentare i cittadini, rappresentano chi con questi
meccanismi di preferenza li ha portati in Consiglio regionale, con
tutto ciò che ne consegue dal punto di vista delle scelte in
materia politica. Per questo la preferenza unica è il modo migliore
per avere un voto più pulito, nel quale ognuno si prende le proprie
responsabilità.
Come dicevo, questa è una vecchia battaglia che purtroppo non
riesce ad affermarsi in questa regione. Non vorrei che qualcuno
pensasse che le tre preferenze facciano parte del "particolarismo
valdostano", non c'entrano niente con il particolarismo valdostano.
Le preferenze hanno altri connotati, a mio avviso, non positivi.
Per questo ho proposto questo emendamento, che è palesemente di
bandiera, sapendo che il risultato è comunque scontato, purtroppo,
perché sarebbe la scelta migliore, soprattutto, pur avendo dei
limiti anche questa, quando si vuole far avanzare un meccanismo per
introdurre degli elementi nuovi e scardinare dei sistemi.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Sarà anche un emendamento di bandiera,
però noi lo votiamo molto convintamente, per noi non è affatto un
emendamento di bandiera, è un emendamento che invece è fatto con
coraggio. Noi siamo abituati a fare lotte in cui sappiamo di essere
perdenti in partenza, le facciamo perché ci crediamo. Questo l'ha
presentato lei, io sono molto contento che l'abbia fatto, potevamo
presentarlo noi, ma non avrebbe avuto senso, ha avuto molto più
senso che lo abbia presentato lei, perché fa capire che, nonostante
tutto, si resta fermi su certe posizioni. Forse è più un problema
per i suoi colleghi di partito non votare questo emendamento, noi
lo votiamo sicuramente. Se invece lo votano, pian pianino forse ci
arriviamo a 18, perché magari facendo un ragionamento, non mi
rivolgo ovviamente per chiedere il conforto dei colleghi
dell'Union, magari qualcuno di loro potrebbe anche cambiare
idea...però la preferenza unica in effetti risolverebbe tutte le
questioni che stiamo discutendo da anni. Non si vuole fare perché?
Non voglio assolutamente dire che chi difende le tre preferenze, è
perché ha chissà quali vantaggi di tipo poco corretto, però mi
sembra che qualche tempo fa anche in quest'aula ci sono state
discussioni su Consiglieri e su candidati Consiglieri che avevano
invece fatto voto di scambio, gestendo proprio le tre preferenze.
Non è successo perché erano già Consiglieri, è successo che sono
rimasti fuori da quest'aula, ma ricordo che ci sono state
discussioni in tal senso mi sembra e sto parlando dell'ultima
legislatura.
Chi continua a pensare che avere la preferenza unica sia una
limitazione della libertà, secondo me, sbaglia: sbaglia anche per
questioni tecniche. Non ho votato quello delle due preferenze
perché la preferenza di genere non ci appartiene, ci sono
tantissime donne nelle file del Movimento Cinque Stelle che si
propongono e vengono votate senza avere nessun tipo di "riserva
indiana" o comunque percentuali di preferenze. Una cosa però è
chiara: secondo me, questo è un emendamento politico che andrebbe
votato e, qualora non ci si accontentasse, se i cittadini non
fossero contenti, potrebbero anche lì dire la loro successivamente,
cambiare ancora una volta questa legge elettorale, invece si
preferisce continuare così, probabilmente perché si hanno dei
vantaggi indubbi nel gestire le cose in questa maniera. Comunque
noi lo voteremo, numeri o non numeri.
Presidente -
Ha chiesto la parola il collega Padovani, ne
ha facoltà.
Padovani (GM) -
Soltanto per annunciare il mio voto
favorevole a questo emendamento, perché la battaglia per la
preferenza unica al referendum che ci fu ormai dieci anni fa mi
vide presente e partecipe. Io continuo a sostenere, come ho già
sostenuto anche in commissione, che la preferenza unica sia il
sistema più facile per ovviare al controllo del voto e anche se,
come dice il collega Bertin, è un emendamento magari di bandiera,
io questa bandiera la tenevo nel 2007 e continuo a tenerla, quindi
voterò a favore.
Presidente -
Ha chiesto la parola il collega Guichardaz,
ne ha facoltà.
Guichardaz (PD-SIN.VDA) -
Per dire che anche su questo
emendamento, considerato che non è stato accolto il precedente, che
in qualche modo identificava nelle due preferenze la possibilità di
poter indicare una preferenza di genere, qua abbiamo fatto tutti la
battaglia, è inutile che stiamo qua a ripeterci sulla preferenza
unica. Io credo che la preferenza unica come "tensione" di modello
sia da considerare, perché forse è l'unico sistema che esprime
veramente il voto reale delle persone. Le persone, nel momento in
cui decidono di votare una persona e votano quella senza
condizionamenti, senza la possibilità di letture o di altri strani
meccanismi di accompagnamento, hanno votato quella persona, poi può
capitare che quella persona prenda 11000 voti, la seconda ne prenda
200, la seconda viene comunque eletta, ma quelli sono i voti suoi,
non sono i voti né di quello che ne ha presi 11000, né di quello
che ne ha presi 100, di quello che ne ha presi 50. Credo che questo
sia un principio sacrosanto. Forse non siamo ancora maturi o forse
- come dice qualcuno - il principio delle tre preferenze è un
modello valdostano. Io continuo a ritenere che, qualora non ci sia
- lo ripeto - una preferenza doppia che agevoli in qualche modo
anche la salita delle donne in politica, la preferenza unica,
malgrado lo spoglio centralizzato che sicuramente stempererà un po'
il dubbio che - diciamocelo chiaramente - molti hanno di un
controllo di voto, sarebbe un sistema che toglierebbe completamente
ogni dubbio in questo senso. Esprimo quindi il nostro voto
favorevole.
Presidente -
Ha chiesto la parola la collega Morelli, ne
ha facoltà.
Morelli (ALPE) -
Pur essendo solidale con il collega
Bertin, devo dirle, collega Cognetta, che non siamo in difficoltà
perché, come maggioranza, abbiamo scelto una mediazione, preso una
posizione e io ho firmato il disegno di legge che prevede il
mantenimento delle tre preferenze, quindi noi ci asterremo come
gruppo.
Presidente -
Ha chiesto la parola l'Assessore Borrello,
ne ha facoltà.
Borrello (SA) -
Anche per rispetto nei confronti dei
colleghi intervenuti precedentemente che hanno argomentato e
motivato la loro posizione, che rispetto, io volevo solo
annunciare, per quanto riguarda il gruppo Stella Alpina,
l'astensione rispetto a questo emendamento, cercando di argomentare
le motivazioni che noi abbiamo prodotto e che sono di dominio
pubblico, perché abbiamo sempre avuto modo di esplicitarle
all'interno delle commissioni e anche nelle riunioni di
maggioranza. Noi riteniamo che la preferenza unica sia un ostacolo
rispetto al ricambio generazionale perché va a privilegiare gli
uscenti. Riteniamo che fondamentalmente una preferenza unica vada a
privilegiare le espressioni dei territori con un'elevata densità di
popolazione, quelli, per esempio, rappresentanti la città di Aosta.
È per questo motivo che noi riteniamo importante mantenere la
possibilità della partecipazione democratica, anche con la
possibilità di esprimere le tre preferenze.
Presidente -
Non ci sono altri interventi, quindi
possiamo mettere in votazione l'emendamento n. 1 del Consigliere
Bertin. Dichiaro aperta la votazione. La votazione è chiusa.
Presenti: 35
Votanti           
: 7
Favorevoli: 7
Astenuti: 28 (Baccega, Bertschy, Bianchi, Borrello, Certan,
Chatrian, Fabbri, Farcoz, Follien, Fosson, Gerandin, Grosjean,
Isabellon, Lanièce, Marguerettaz, Marquis, Morelli, Nogara,
Norbiato, Péaquin, Perron, Restano, Rini, Rollandin, Roscio,
Rosset, Testolin, Viérin)
Il Consiglio non approva.
L'emendamento non viene approvato, conseguentemente decadono
tutti gli altri emendamenti del Consigliere Bertin. Articolo 6, c'è
l'emendamento n. 1 del Consigliere Padovani. Vuole illustrarlo,
collega? Ha chiesto la parola il collega Padovani, ne ha
facoltà.
Padovani (GM) -
L'emendamento n. 1 in sostanza chiede di
fare un ragionamento sulla soglia di sbarramento in entrata, ne ho
presentato uno che chiede di abbassare la soglia ad un seggio
pieno, li presento tutti e due insieme, così risparmiamo tempo. In
subordine, se non viene accolta la soglia del seggio pieno,
proporrei che si arrivi ad un compromesso tra la soglia attuale,
che è di circa il 5,7 percento, e il seggio pieno. La proposta è
quella di arrivare ad un 4 percento, che permetterebbe di avere una
soglia, chiamiamola civile, democratica - non so come definirla -,
una soglia che non svilisca troppo il voto dei valdostani, perché
la strada su cui si sta andando è la strada di una legge elettorale
di tipo maggioritario. Se già prima con una legge elettorale
proporzionale la soglia del 5,71 percento era, a mio parere, direi
antidemocratica, andando verso una legge elettorale di tipo
maggioritario, questa soglia diventa ancora più odiosa, perché non
rispetta ulteriormente la parità di voto delle persone.
Presidente -
Non ci sono richieste di intervento, metto
in votazione l'emendamento n. 1 del Consigliere Padovani. Dichiaro
aperta la votazione. La votazione è chiusa.
Presenti: 35
Votanti           
: 1
Favorevoli: 1
Astenuti: 34 (Baccega, Bertin, Bertschy, Bianchi, Borrello,
Certan, Chatrian, Cognetta, Contoz, Cretier, Fabbri, Farcoz,
Ferrero, Follien, Fosson, Gerandin, Grosjean, Guichardaz,
Isabellon, Lanièce, Marguerettaz, Marquis, Morelli, Nogara,
Norbiato, Péaquin, Perron, Restano, Rini, Rollandin, Roscio,
Rosset, Testolin, Viérin)
Il Consiglio non approva.
Non essendo stato approvato l'emendamento in votazione, metto in
votazione l'emendamento n. 1 bis già illustrato in subordine
all'emendamento n. 1. Dichiaro aperta la votazione. La votazione è
chiusa.
Presenti: 35
Votanti           
: 1
Favorevoli: 1
Astenuti: 34 (Baccega, Bertin, Bertschy, Bianchi, Borrello,
Certan, Chatrian, Cognetta, Contoz, Cretier, Fabbri, Farcoz,
Ferrero, Follien, Fosson, Gerandin, Grosjean, Guichardaz,
Isabellon, Lanièce, Marguerettaz, Marquis, Morelli, Nogara,
Norbiato, Péaquin, Perron, Restano, Rini, Rollandin, Roscio,
Rosset, Testolin, Viérin)
Il Consiglio non approva.
Non essendo stato approvato l'emendamento n. 1 bis,
conseguentemente decadono gli emendamenti n. 1 ter e n. 1 quater.
Allo stesso articolo c'è l'emendamento n. 2 del collega Padovani.
Vuole illustrarlo? Chiede la parola il collega Padovani, ne ha
facoltà.
Padovani (GM) -
Con questo emendamento invece sposto il
ragionamento sul premio di maggioranza. In questo emendamento si
propone di attribuire 21 seggi al gruppo di liste o alla lista che
abbia superato il 50 percento dei voti validi. Se invece una lista
singola o un gruppo abbia conseguito, sulla base delle operazioni
di voto, almeno 18 seggi, ma non abbia superato il 50 percento
della somma dei voti validi, le si attribuisce un seggio in più,
quindi il premio di un seggio, invece alla lista o al gruppo di
liste che ha conseguito 19 seggi le si attribuisce sempre un seggio
in più e quindi si arriva a 20-21 seggi invece se il gruppo o la
lista ne hanno conseguiti 20. È quindi un premio di maggioranza a
scaglioni che ricalca sostanzialmente la proposta che avevo portato
come contributo in commissione. È una soglia di maggioranza, a
differenza di quella che viene proposta nella proposta di legge che
io ritengo essere una soglia di governabilità e non di maggioranza,
la proposta è questa qui.
Presidente -
Non ci sono richieste di intervento, posso
mettere in votazione l'emendamento n. 2 del Consigliere Padovani.
Dichiaro aperta la votazione. La votazione è chiusa.
Presenti: 34
Votanti           
: 2
Favorevoli: 1
Contrari: 1
Astenuti: 32 (Baccega, Bertin, Bertschy, Bianchi, Borrello,
Certan, Chatrian, Cognetta, Cretier, Fabbri, Farcoz, Ferrero,
Follien, Fosson, Gerandin, Grosjean, Guichardaz, Lanièce,
Marguerettaz, Marquis, Morelli, Nogara, Norbiato, Péaquin, Perron,
Restano, Rini, Rollandin, Roscio, Rosset, Testolin, Viérin)
Il Consiglio non approva.
Conseguentemente decade l'emendamento n. 3 del collega Padovani.
Propongo l'emendamento n. 3bis del collega Padovani in subordine.
Lo vuole illustrare? Chiede la parola il Consigliere Padovani, ne
ha facoltà.
Padovani (GM) -
Molto velocemente. Qui in sostanza si
chiede di sostituire la percentuale del 42 percento con una
percentuale del 48 e sostituire i 21 seggi con 20: questo per
rispettare maggiormente la proporzionalità e la parità del voto
delle valdostane e dei valdostani.
Presidente -
Ha chiesto la parola il collega Guichardaz,
ne ha facoltà.
Guichardaz (PD-SIN.VDA) -
Noi in commissione avevamo
aperto un ragionamento sull'opportunità che ci si avvicinasse il
più possibile ad una reale rappresentazione del voto, poi, fermo
restando che l'idea di un premio di maggioranza per noi era
comunque un'idea che doveva essere discussa ed inserita nel testo
elettorale. Io ricordo che ci fu una discussione, un movimento
presentò una soglia del 37,5 percento, mi sembra l'Union Valdôtaine
presentò la soglia del 45 percento, noi ragionammo sulla
possibilità di avvicinarci il più possibile al 50 percento, sapendo
che è una soglia fattibilissima, per evitare che la distanza tra i
voti espressi e i seggi assegnati fosse eccessiva. Con il 42
percento, che sono circa 15 Consiglieri, vuol dire che se ne
assegnano 6 in più rispetto alla reale espressione del voto. Con il
48 percento ci aggiriamo intorno ai 17 Consiglieri calcolati sulla
base dei voti, significa che il premio in questo caso di
Consiglieri assegnati è di 4. È quindi sempre un premio di
maggioranza, ma è sicuramente ridotto rispetto a quello che a noi,
rispetto al 42 percento, sembra un po' uno sproposito. Poi capiamo
che la governabilità...capiamo che esiste tutto un ragionamento che
abbiamo fatto in commissione, ma noi sosterremo questo emendamento,
un emendamento mi pare quello in subordine, il 3, che prevede
almeno 48 percento.
Presidente -
Non ci sono altre richieste di intervento,
metto in votazione l'emendamento n. 3 bis del Consigliere Padovani.
Dichiaro aperta la votazione. La votazione è chiusa.
Presenti: 35
Votanti           
: 4
Favorevoli: 3
Contrari: 1
Astenuti: 31 (Baccega, Bertin, Bertschy, Bianchi, Borrello,
Certan, Chatrian, Cognetta, Fabbri, Farcoz, Ferrero, Follien,
Fosson, Gerandin, Grosjean, Isabellon, Lanièce, Marguerettaz,
Marquis, Morelli, Nogara, Norbiato, Péaquin, Perron, Restano, Rini,
Rollandin, Roscio, Rosset, Testolin, Viérin)
Il Consiglio non approva.
Metto in discussione l'emendamento n. 3 ter del Consigliere
Padovani. È in subordine, lo vuole illustrare o lo dà per
illustrato. Metto in votazione l'emendamento n. 3ter, presentato
dal Consigliere Padovani in subordine. Dichiaro aperta la
votazione. La votazione è chiusa.
Presenti: 35
Votanti           
: 2
Favorevoli: 1
Contrari: 1
Astenuti: 33 (Baccega, Bertin, Bertschy, Bianchi, Borrello,
Certan, Chatrian, Cognetta, Cretier, Fabbri, Farcoz, Ferrero,
Follien, Fosson, Gerandin, Grosjean, Guichardaz, Isabellon,
Lanièce, Marguerettaz, Marquis, Morelli, Nogara, Norbiato, Péaquin,
Perron, Restano, Rini, Rollandin, Roscio, Rosset, Testolin,
Viérin)
Il Consiglio non approva.
Non essendo stato approvato, metto in votazione l'articolo 6.
Dichiaro aperta la votazione. La votazione è chiusa.
Presenti: 35
Votanti           
: 33
Favorevoli: 30
Contrari: 3
Astenuti: 2 (Cretier, Guichardaz)
Il Consiglio approva.
Metto in votazione l'articolo 7 con l'emendamento dei
Consiglieri proponenti della proposta di legge. Dichiaro aperta la
votazione. La votazione è chiusa.
Presenti: 35
Votanti           
: 35
Favorevoli: 33
Contrari: 2
Il Consiglio approva.
Ci sono dichiarazioni di voto? Ha chiesto la parola il collega
Guichardaz, ne ha facoltà.
Guichardaz (PD-SIN.VDA) -
Prenderò qualche minuto per
fare una dichiarazione di voto, perché, avendo votato alcuni
emendamenti, è bene chiarire un po' la posizione. Le proposte di
legge di cui abbiamo discusso oggi non sono probabilmente testi che
la sensibilità di molte persone che si dicono progressiste,
compreso il collega Cretier e il sottoscritto, vorrebbero votare,
ma sono il risultato di un dibattito, di una sintesi tra
sensibilità diverse, sono una sorta di mediazione, per certi versi,
migliorativa, a nostro modesto parere, del precedente testo di
legge. Direi, con la dovuta prudenza, che queste due proposte di
legge sono un passo avanti, anche se assolutamente non esaustivo
verso un sistema elettorale più equo ed evoluto. Le novità
introdotte: una soglia del 42 percento ai fini del premio di
maggioranza di 21 Consiglieri e, nel caso non si raggiunga questa
percentuale, il sistema proporzionale puro; il 30 percento di
presenza di genere in lista; l'eliminazione del ballottaggio al
secondo turno e lo spoglio centralizzato, anche se sperimentale -
qua lo voglio ribadire - dicono comunque di una volontà da parte
della commissione di porre in parte rimedio agli effetti distorsivi
e alle problematiche rilevate dall'attuale legge elettorale, senza
la pretesa che questa sia una legge esaustiva, anche perché - come
ho già detto - nel campo delle leggi elettorali non esistono
formule giuste o sbagliate. Noi votiamo, lo vediamo a livello
nazionale, ma anche a livello locale: ricordavo prima che la legge
sui Comuni qualche problematica la sta dando e qualche dibattito lo
ha aperto. La possibilità a fronte comunque di un numero
significativo di presenze, la previsione del 42 percento incoraggia
le coalizioni, i patti elettorali supportati da programmi il più
possibile condivisibili e condivisi. Dicevo che la possibilità di
vedersi attribuiti seggi aggiuntivi nel caso del raggiungimento di
un numero abbastanza significativo di voti dovrebbe - e uso il
condizionale vista anche la recente esperienza - garantire una
maggiore stabilità di Governo. Numeri meno precari rispetto al 17 a
18 che hanno caratterizzato varie fasi di questa legislatura.
L'eliminazione del ballottaggio poi è un elemento per certi versi
democratico, anche se non tutti sono d'accordo, perché non altera
il risultato del voto con richiami alle armi di forze e di elettori
che hanno ritenuto di esprimere il proprio voto per i propri
candidati e non per altri, che quindi non si vedono costretti al
secondo turno a modificare il proprio indirizzo di voto in virtù,
nel caso migliore, della logica del "meno peggio".
Il sistema proporzionale introdotto qualora non si raggiunga una
soglia di preferenza significativa di fatto obbligherà in tal caso
i partiti e i movimenti a raccordare le proprie esigenze e
peculiarità sicuramente in un difficile, anzi direi difficilissimo
processo di mediazione postuma, ma potrà garantire però un'adeguata
rappresentatività delle minoranze, il giusto peso delle minoranze e
anche un'assunzione di responsabilità delle minoranze. Una sorta di
diritto di tribuna, ma non residuale e non solo di facciata, giusto
per esserci, che, secondo il mio modesto parere, è il sale della
democrazia. Laddove le minoranze sono annullate o sono solo di
facciata, si ha forse una maggiore governabilità, ma si perde la
rappresentatività del corpo elettorale, che è ciò che distingue i
sistemi autoritari dai sistemi democratici. La questione di genere
purtroppo non riesce ad entrare nel dibattito politico per varie
ragioni che si possono anche spiegare, ma che per il nostro gruppo,
per noi che rappresentiamo una sensibilità già avvezza al tema sono
difficili da comprendere. La composizione paritaria delle liste,
certo, è uno sforzo per i movimenti e per i partiti, ma vuole anche
significare una svolta verso una politica più partecipata di
incoraggiamento a creare e a costruire nel tempo, e non solo in
prossimità degli appuntamenti elettorali, una classe dirigente
nell'ambito dei movimenti e dei partiti che non sia solo
funzionale, quindi, all'appuntamento elettorale, ma che venga
coltivata e valorizzata con la dovuta continuità senza prevalenze
ideologiche di un genere rispetto all'altro, che vuol dire anche
pluralità nel pensiero e nelle sensibilità.
La preferenza mista poi, unitamente all'obbligo di composizione
delle liste con il sistema alternato uomo-donna era per noi - lo
abbiamo accennato - la garanzia di una vera ed effettiva parità.
Spiace che non sia stato accolto il nostro emendamento e che non
sia stato approvato un emendamento che andava nella direzione della
reale parità di genere, che è una forma di tutela non solo verso
quello meno rappresentativo, ma che sarebbe diventato una pietra
miliare nel panorama delle leggi elettorali, una legge-pilota nel
garantire una reale tutela del principio di uguaglianza, che, devo
dire, da sempre, magari non esplicitamente, è avversato da molti
partiti e movimenti credo più per la paura di un confronto e per il
timore di non riuscire a comporre le liste, senza toccare magari le
aspettative legittime, io non voglio dire, dei candidati e dei
movimenti, più per questo che per l'avversione della politica verso
il genere meno rappresentato e meno rappresentativo. Noi, come
gruppo PD-SIN.VdA e i movimenti che con noi hanno affrontato la
competizione elettorale, abbiamo sempre rispettato una composizione
delle liste attenta al genere, prevedendo percentuali attorno al 40
percento, anche in mancanza di un esplicito richiamo della legge,
per il genere meno rappresentativo, ma auspicando, nel caso di un
parallelo obbligo della preferenza di genere, pari opportunità di
partenza e di arrivo, così da evitare meccanismi che possano
favorire un genere, un gruppo minoritario di candidati o un
candidato in particolare.
Io non ho mai nascosto la mia predisposizione verso la
preferenza unica come contrappeso contro meccanismi di gestione e
di controllo del voto che, abbinando le tre preferenze - qua lo
dobbiamo dire - e lo spoglio per seggio, permettono una lettura
dell'espressione delle preferenze non sempre trasparente e
garantista. Con le tre preferenze il numero di combinazioni
possibili è davvero enorme e permette di direzionare il voto come
si vuole, laddove evidentemente c'è una disponibilità dell'elettore
a farselo direzionare.
Certo la previsione dello spoglio centralizzato forse toglie una
lettura e la percezione della presenza dei movimenti e dei partiti
sul territorio, come ha detto qualcuno, ma evita che anche con le
preferenze plurime, visto che abbiamo deciso questa strada, ci sia
la possibilità di un controllo capillare del voto. Le tre
preferenze comunque, anche con lo spoglio su quattro centri di
raccolta, possono in teoria indurre comportamenti inopportuni.
Basterebbe far ruotare due in un
hub
e un'altra persona in
un territorio completamente diverso e si metterebbe comunque alla
prova la fedeltà, ma è un meccanismo già diverso rispetto a quello
odierno, a quello utilizzato fino ad ora e che presuppone un
controllo del voto di per sé già delinquenziale. Non voglio
arrivare a pensare che ci sia qualcuno che immagini anche solo di
mettere in piedi un sistema del genere ed elettori disposti ad
attenersi a tali indicazioni. Naturalmente l'esigenza della
maggioranza della commissione di non perorare la causa della
preferenza unica impone che la doppia preferenza sia almeno di
genere, ciò similarmente a quanto avviene con il voto
amministrativo, che ha garantito una presenza discreta femminile,
che avrebbe potuto essere comunque maggiore, o quanto meno più equa
nel caso dell'obbligo nella composizione paritaria delle liste.
In ogni caso crediamo, come abbiamo ribadito all'inizio, che,
malgrado non siano state accolte alcune delle nostre considerazioni
fatte in commissione e il nostro emendamento - il dibattito sullo
spoglio centralizzato ci ha visti comunque parte attiva anche su
altre questioni: la questione ballottaggio - questo di per sé è già
un importante passo avanti che va comunque sostenuto con i
distinguo rappresentati in premessa con un voto positivo, rinviando
alla prossima legislatura il completamento di un processo che, a
nostro parere, è irreversibile. Spero di poter vedere presto una
legge elettorale che elimini ogni possibilità di controllo del voto
e che garantisca governabilità e una vera parità di genere.
Presidente -
Ha chiesto la parola il collega Padovani per
dichiarazione di voto.
Padovani (GM) -
In I Commissione, come ho già detto
prima, lo spoglio centralizzato mi ha visto favorevole, perché
penso che sia un mezzo efficace per evitare quello che viene
definito "controllo del voto". Nonostante ovviamente - ma questo
credo sia parte di tutte le novità che vengono inserite per la
prima volta - ci siano delle difficoltà tecniche che io penso
possano essere superate e verranno superate. La proposta di legge
elettorale invece in commissione mi ha visto come unico contrario.
In commissione avevo preannunciato che il prossimo Consiglio,
quindi in questo Consiglio, avrei presentato degli emendamenti,
emendamenti che ho presentato e che hanno riguardato la questione
di genere, insieme al collega Guichardaz, la soglia di sbarramento
e il premio di maggioranza. Ora, io immaginavo che sarebbe finita
com'è finita. La proposta di legge rimane quella che ha trovato un
ampio consenso in commissione. Non ha trovato il mio di consenso,
perché se è vero che magari in termini di mesi abbiamo avuto poco
tempo, è anche vero che probabilmente in 14 riunioni qualcosina in
più si poteva fare e penso anche che la delusione del Presidente
Bertin sia un po' in questo senso.
Dato che la proposta rimane quella di commissione, io non posso
che rivotare contro come ho fatto in commissione, augurandomi
anch'io che nella prossima legislatura si torni sull'argomento per
completare e migliorare un lavoro, che ad oggi è monco e in alcune
parti, secondo me, anche sbagliato.
Presidente -
Non ci sono altri interventi, quindi metto
in votazione la proposta di legge n. 110 nel suo insieme. Dichiaro
aperta la votazione. La votazione è chiusa.
Presenti: 35
Votanti           
: 35
Favorevoli: 32
Contrari: 3
Il Consiglio approva.
Ha chiesto la parola la collega Morelli, ne ha facoltà.
Morelli (ALPE) -
Per chiedere una breve sospensione per
una riunione di maggioranza.
Presidente -
La sospensione è concessa.
La seduta è sospesa dalle ore 17:35 alle ore 18:09
.
Alla ripresa dei lavori assume la presidenza il Vicepresidente
Fosson
.
