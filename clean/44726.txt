Classificazione
DEMANIO E PATRIMONIO REGIONALE



Oggetto del Consiglio n. 1669 del 23 giugno 2022 - Resoconto
OGGETTO N. 1669/XVI - Interpellanza: "Iniziative volte al
recupero e alla valorizzazione di Palazzo Cogne di Aosta e delle
aree circostanti".
Sammaritani (Presidente) -
Passiamo alla trattazione del
punto n. 43 all'ordine del giorno. Per l'esposizione, la parola al
consigliere Aggravi.
Aggravi (LEGA VDA) -
Scusate colleghi se interrompo
questo bel gironzolare e vi faccio fare qualche metro io direi a
piedi, Assessore, non in moto o per via aerea da quest'aula.
Tornerei a parlare di un argomento che è un po' più ampio rispetto
a quello rappresentato nel titolo. Il cuore sicuramente
dell'iniziativa riguarda il recupero e la valorizzazione di Palazzo
Cogne, ma in senso più ampio e generale l'obiettivo e anche quello,
ed è contenuto nelle altre domande, di capire quale sia lo stato di
attuazione del piano delle alienazioni e valorizzazioni
immobiliari.
Si è parlato nella trattazione dell'interpellanza precedente di
possibili investimenti, di possibili ritorni, di possibili
cambiamenti di quello che è lo stato attuale delle cose. In questo
caso noi abbiamo un piano che fu fatto tempo addietro e
periodicamente aggiornato, all'interno del quale sono stati
inseriti tutta una serie di locali e realtà non più strumentali
all'esercizio delle funzioni istituzionali della Regione. Tra
l'altro, ricordo che all'interno di Palazzo Cogne vi erano anche
degli uffici dell'Amministrazione regionale che poi, per le note
vicende, e non vi tornerò, anche perché mio malgrado ne sono stato
in parte anche soggetto attivo, il palazzo è stato poi liberato, a
fronte di tutta una serie di problematiche riguardo alla struttura,
anche se la cosa assurda dell'epoca, lo ricordo e fu oggetto di
discussione, era che la Regione aveva sgomberato i propri locali,
ma ne manteneva occupati altri; ma non voglio tornare su
quello.
L'obiettivo è di capire quale sia lo stato di attuazione di
questo piano. Soprattutto capire qual è lo stato attuale delle
ricezioni di manifestazioni di interesse, inoltre se siano state
formulate anche proposte di gestione, valorizzazione e sviluppo
nell'ambito di formule ad esempio di accordo pubblico e privato,
perché qua si parla spesso e volentieri di risorse, di
investimenti, ci sarà prima o poi al deposito dell'assestamento,
qualcuno stamattina ricordava che quest'anno l'assestamento torna
alle vecchie logiche, quindi non si potrà più prevedere delle
misure di carattere corrente come è stato fatto negli ultimi due
anni, ma si torna al regime degli investimenti e quindi alle spese
succose, come usava dire un mio professore di università, ma
bisogna capire se effettivamente c'è anche la volontà da parte di
privati o se è stata almeno manifestata per quanto riguarda,
ripeto, non soltanto il discorso dell'alienazione, ma soprattutto
la valorizzazione, che sono due cose ben diverse, ma sono sicuro
che l'Assessore, che è così attento anche ai significati dei
termini, probabilmente inizierà la sua rappresentazione nello
scindere i due mondi.
In particolare, vorremmo capire che cosa si intende fare ai fini
del recupero e della valorizzazione di Palazzo Cogne, che
rappresenta un po', se vogliamo, l'
asset
principale sulla
città di Aosta di questo piano, nonché delle relative aree
circostanti.
Tra l'altro, sono andato anche a recuperare una mozione che era
stata votata nella scorsa consiliatura, che prevedeva l'impegno per
richiedere la convocazione urgente della commissione per i beni
culturali e ambientali, per la verifica del possesso dei requisiti
ai fini della dichiarazione di Palazzo Cogne quale edificio di
interesse culturale. Fu anche presentato un emendamento, che
purtroppo non trovò il sostegno dell'aula, per andare a stanziare
dei fondi che potessero essere utili per comprendere quali
interventi poter fare sul palazzo ai fini della sua sicurezza
statica e della sua fruizione. Si parlò anche della possibilità, e
spero che su questo qualcosa si dica, di poter coniugare le
esigenze pubbliche con quelle private, le esigenze culturali con
quelle private, ovvero una vera valorizzazione di un palazzo che,
tra l'altro, è molto grande e che sicuramente costituisce un
problema per metterci le mani, ma che può essere anche un asset
fondamentale per tutta una serie di attività. Ricordiamo, tra
l'altro, che insiste in un a zona di notevole interesse, perché
siamo in una di quelle aree cerniera tra il centro e - se possiamo
chiamarla - verso la periferia; fa un po' ridere, considerata la
struttura della nostra capitale, ma anche per la vicinanza del
campus
universitario ridotto, ma pur sempre un campus, è
soprattutto un'area che merita una valorizzazione e una
riqualificazione. Come già ho avuto modo di dire in altre
occasioni, non bisognerebbe vedere soltanto il palazzo in sé, ma
anche una riqualificazione dell'area, quindi capire che cosa si
pensa di fare.
Si è anche parlato, in un'iniziativa se non erro dell'ultimo
Consiglio, del discorso legato allo studentato e a tutta una serie
di ipotesi. Al di là di ciò, quello che volevo capire è che cosa si
pensava di fare, perché ricordiamo che poi quando si mettono in
campo eventualmente dei bandi, delle manifestazioni d'interesse più
strutturate, magari anche su scala europea, non farebbe male un po'
di novità e un po' magari di inventiva anche di terzi. Una volta
non si aveva paura ad aprirsi alle idee esterne, oggi sembra quasi
ogni tanto che ci sia quasi paura che una buona idea possa essere
utilizzata, non capisco perché, eppure chi ha costruito la nostra
realtà e la nostra autonomia all'epoca, non aveva certo paura di
idee che venivano dal di fuori, quindi penso che abbiamo soltanto
da imparare. È ovvio che poi, e guardo l'assessore Marzi perché so
che condivide con me questo pensiero, tutto poi costa ovviamente,
però, ripeto, ci sono le possibilità, o almeno cerchiamo di capire
se ci possono essere.
Presidente -
Per la risposta la parola all'assessore
Marzi.
Marzi (SA) -
Comincio con il fornire una serie di dati
puntuali e quindi lunghi. Con riferimento a quanto richiesto,
comunico le attività poste in essere dal nostro insediamento
riguardo a immobili di proprietà regionale inseriti nel piano e
pertanto non più strumentali, come da lei richiesto, all'esercizio
delle funzioni istituzionali. In data 6 ottobre 2021 si è proceduto
a porre in alienazione all'asta i seguenti immobili:
· Aosta: edificio della Cappella di San Vincenzo;
· Châtillon: appartamenti all'interno del fabbricato ex
Guglielminetti;
· Courmayeur: terreno in località Aberieux;
· Gignod: complesso rurale Lo Bien;
· La Thuile: fabbricato villaggio Pera Carrà; Perloz: fabbricato
ex Osteria;
· Pont-Saint-Martin: ex liceo scientifico;
· Pré-Saint-Didier: ex Hotel Miramonti;
· Saint-Christophe: terreno in località Thovex;
· Valgrisenche: fabbricato in villaggio Surrier;
· Valtournenche: fabbricato nella piscina Giomein; Verrès:
fabbricato ex Alluver.
È stato aggiudicato l'edificio storico denominato Cappella di
San Vincenzo, ubicato ad Aosta in Via Malherbes. In data 11 maggio
2022 si è provveduto a porre in alienazione all'asta i seguenti
beni immobili: ad Aosta Palazzo Ansermin, sito in via Porta
Pretoria per undici lotti corrispondenti a undici unità
immobiliari; a Cogne in località Boutillier, sito ex miniere, una
serie di fabbricati e riguardo a quest'ultima asta sono state
aggiudicate tre unità immobiliari poste all'interno del Palazzo
Ansermin di Aosta.
In data 15 maggio 2022 è stato pubblicato l'avviso per la gara
che si terrà il 6 luglio 2022, per l'alienazione dei seguenti beni
immobili di proprietà regionale: il rudere ex rifugio Elena, sito
in località Pré des Bar des eaux nel comune di Courmayeur e il
rudere ex ricovero militare, sito in Col de Chavannes in Comune di
La Thuile. Si è inoltre proceduto alla vendita a trattativa privata
dei terreni siti a Introd in località Sorresamont e ad Aosta in
Corso Padre Lorenzo.
Riguardo alle cessioni, si è proceduto al trasferimento gratuito
ai rispettivi Comuni dei seguenti beni, per una loro valorizzazione
e destinazione a pubblico interesse: l'ex Caserma dei Carabinieri
del Colle del Grand San Bernardo nel comune di
Saint-Rhémy-en-Bosses e i terreni e i fabbricati a Chavonne nel
Comune di Villeneuve.
Come anticipato nella risposta all'iniziativa sul medesimo tema
del collega Baccega del gennaio 2021, al fine di dare nuovi stimoli
al recupero e valorizzazione degli immobili, abbiamo chiesto ad
ARER e ad altri Comuni l'eventuale interesse ad acquisire, senza
oneri in cessione gratuita, immobili che possono poi essere
recuperati e destinati a funzioni di pubblico interesse. È il caso
della Maison de Mosse ad Avise, dell'ex tiro a volo di
Saint-Vincent, del Palazzo Europa a Pont-Saint-Martin e della Casa
dell'orologio a Cogne, presso la quale è stato anche organizzato un
sopralluogo con l'amministrazione comunale per una sommaria
valutazione circa lo stato dell'edificio storico e dell'onere che
comporterebbe un suo eventuale recupero, naturalmente in sincrona
collaborazione con il Comune stesso.
A ottobre del 2020 e a marzo del 2022 abbiamo sottoposto
all'attenzione di ARER la possibilità di trasferire a titolo
gratuito una serie di immobili potenzialmente destinabili a
emergenza abitativa, siti nei Comuni di Antey, Châtillon, Cogne,
Gaby, La Thuile, Perloz, Pré-Saint-Didier e Verrès.
Rispetto al quesito 2, nel 2022 sono state ricevute diverse
manifestazioni di interesse per gli immobili di proprietà regionale
inseriti nel piano delle alienazioni e valorizzazioni immobiliari.
Si segnala in particolare l'interesse manifestato per i seguenti
beni: l'ex porcilaia di Arnad; il fabbricato ex Magazzini del Genio
militare ad Arvier; l'ex Caserma dei Carabinieri al Piccolo San
Bernardo a La Thuile; la Caserma dei Carabinieri in località Plan
Maison a Valtournenche; alcuni terreni a Issime, la Thuile e
Pré-Saint-Didier. Di tali beni sono in corso le redazioni delle
perizie, al fine di procedere alla valutazione e alla conseguente
messa in vendita. Inoltre sono pervenute manifestazioni sull'ex
rifugio Elena a Courmayeur e l'ex rifugio Col Chavannes a La
Thuile, per i quali si sta procedendo alla gara di vendita già
programmata per il 6 luglio 2022,
lo stabilimento Multibox a Pollein, per il quale si intende
procedere a breve a una gara per la vendita insieme a Structure
Vallée d'Aoste in quanto proprietaria del terreno di pertinenza
all'edificio posto a nord. Infine alcuni terreni a
Saint-Christophe, un terreno a Courmayeur, l'ex stalla sociale a
Gignod, la piscina Giomein a Valtournenche, il villaggio Surrier a
Valgrisenche, già inseriti nella precedente gara che si è tenuta il
6 ottobre 2021 e che verranno riproposti alla prossima gara. Nel
periodo autunnale si intende quindi avviare la vendita di immobili
già inseriti in precedenti gare e andati deserti, oltre ad immobili
per i quali gli uffici stanno procedendo a redigere le necessarie
perizie di stima.
Riguardo alla richiesta di proposte di gestione e valorizzazione
mediante accordi di partenariato pubblico privato, sono in atto da
parte delle strutture regionali competenti alcune valutazioni
riguardanti possibili utilizzi ancora non formalizzati dal nostro
Assessorato relativamente a l'ex Agenzia delle entrate in Via
Trottechien ad Aosta, l'ex cascina del castello di Fénis e l'ex
tiro a volo di Saint-Vincent. Per quanto attiene a Casa Berton,
preso atto dell'interesse manifestato da parte di una ONLUS per la
realizzazione di progetti attinenti al settore sanitario e sociale,
nello scorso mese di gennaio è stata comunicata all'Assessorato
alla sanità, salute e politiche sociali la disponibilità a estrarre
l'immobile dal piano delle alienazioni e valorizzazioni
immobiliari, per renderlo disponibile eventualmente a futuri
interventi di matrice istituzionale.
Veniamo al quesito n. 3. Come è noto l'immobile è inserito nel
piano di alienazioni e valorizzazioni immobiliare e su tale
immobile non è pervenuta alcuna proposta di partenariato di
progetto per un suo futuro recupero o valorizzazione.
L'Amministrazione regionale, in quanto proprietaria, ha provveduto
nel 2021 alla messa in sicurezza del fabbricato e delle aree
circostanti, a lavori di manutenzione straordinaria concernente il
posizionamento di una rete di protezione del solaio del porticato
dell'edificio, per potervi banalmente passare, perché ho sulla mia
scrivania in Via Promis quelli che erano dei piccoli residuati
delle dimensioni di un uovo di quaglia, che eventualmente, vista
l'altezza, potevano far male. La prossima settimana partiranno i
lavori di verifica del rivestimento presente sulle facciate
dell'immobile che consentiranno di rimuovere definitivamente gli
elementi di protezioni che a fine 2021 erano stati posizionati
provvisoriamente, in accordo con il Comune di Aosta. Al termine dei
lavori saranno nuovamente fruibili i marciapiedi esterni delle
facciate e gli accessi pedonali interni al porticato.
Ho cercato di darle il maggior numero di dati possibile,
naturalmente volendo le do anche il cartaceo dell'iniziativa, senza
alcun tipo di problema. Vengo invece a quello che nella sua
presentazione, così come si evinceva anche dalle domande, è il
nucleo della sua domanda rispetto a un bene centrale per la città
di Aosta, in realtà secondo me per ben più della città di
Aosta.
È palese che gli attuali strumenti posti in essere a livello
patrimoniale pubblico, per la definizione di un pezzo così
importante del centro storico di Aosta, siano delle armi spuntate,
a mio modesto avviso, per cui assieme all'ufficio patrimonio
abbiamo assolutamente intenzione di fare due cose. La prima,
un'analisi di tutte quelle che sono state le possibilità e di tutte
quelle che sono state le scelte fatte nel passato, semplicemente
per renderci conto - come da lei richiesto - che probabilmente non
soltanto dobbiamo aprirci a nuove possibilità, ma dobbiamo anche
farlo, come da lei richiamato, con prospettive più ampie. Nel
momento in cui arriveremo a chiudere il primo lotto
dell'Università, con la definizione tra l'altro dell'attuale
rotonda di Via Giorgio Elter, con un futuro abbattimento del
grattacielo alto e del grattacielo basso della città - qui sto
parlando di politica, non sto parlando di problematiche
amministrative su cui tutti coloro i quali hanno amministrato nel
Comune di Aosta e in Regione hanno una parte di responsabilità, sto
cercando di guardare oltre - nel momento in cui si arriverà a
chiudere tutta una serie di azioni, ci troveremo ad avere una città
che si abbraccia con l'altra, tanto per essere chiari. Di
conseguenza, a maggior ragione, il Palazzo Cogne che versa in una
situazione drammatica al proprio interno: se da un punto di vista
strutturale il palazzo sta in piedi, sicuramente per chi ha avuto
l'onere di dover fare dei sopralluoghi, ci si rende conto che,
ahimè, quello è un cimitero dei piccioni. Nel momento in cui si ha
anche la possibilità di salire sulla terrazza, ci si rende conto,
come da lei richiesto, sia della centralità del bene, sia dello
sviluppo prospettico che questo potrebbe avere da un punto di vista
urbanistico e da un punto di vista architettonico e storico.
Sicuramente il fatto che a oggi il mondo privato non si sia
fatto avanti è una cosa di cui dobbiamo prendere atto, però anche
aprendoci alla possibilità e a tutte le possibilità del caso,
affinché il pubblico riesca a mettersi al servizio del privato, e
ovviamente questo deve avvenire a 360 gradi e senza fare
distinzioni di chilometraggio, rispetto alla possibilità che si
aprirebbe sul centro della città.
Presidente -
La parola per la replica al consigliere
Aggravi.
Aggravi (LEGA VDA) -
La ringrazio sulla prima parte e la
ringrazio anche per la disponibilità a darmi copia dei dati che ha
elencato. Su Palazzo Cogne stavo pensando, mentre lei giustamente
stava concludendo l'intervento, a una considerazione: penso che
tutti noi vorremmo essere, quando si parla di sviluppo delle città,
Vauban, Hausmann, Napoleone III, tutti quelli che hanno potuto
modificare totalmente e insieme le proprie città o le proprie
cittadelle, visto che ho citato il Vauban che aveva una funzione
non solo urbanistica ma anche di altre finalità, perché non avevano
a che fare con la burocrazia, con i piani regolatori, con il dl 50,
con tutta una serie di cose. Non vorrei citare un monarca francese
che diceva
L'état c'est moi
, ma sicuramente loro avevano una
vita un pochettino più facile, anche perché va detto che all'epoca
le maestranze costavano molto meno, ma soprattutto la
burocrazia.
Io ho una paura. Concordo con lei che prima forse bisogna avere
chiara la situazione del circostante, di quello che c'è soprattutto
intorno a quella realtà, però è una problematica che fa un po'
storia a sé, nel senso che se tutte queste situazioni noi le
consideriamo a sé stanti, quindi l'università, la zona
dell'edilizia popolare, il Palazzo Cogne o anche la viabilità,
rischiamo che ognuna di queste insieme blocchino lo sviluppo delle
altre.
Io una cosa che dissi all'epoca - mi fu detto di tutto quando
firmai quello sgombero obbligato - io continuo a dirlo, ma non
voglio tornare, la volontà qual era? Era quella di dire una cosa
molto semplice: il privato - lei diceva - non si è fatto avanti, ma
è anche vero che bisogna dare la possibilità al privato di farsi
avanti, e mi spiego. Forse è il caso, visto che il pubblico non sa
oggi che cosa fare, perché va detto, abbiamo tanti problemi da
risolvere intorno a questo palazzo e direi anche complessivamente
di tutta la città e non solo, e apprezzo che lei abbia detto che il
palazzo è una ricchezza non solo per la città ma ha un significato
ancora più grande, forse potrebbe essere il caso - e io le faccio
questo invito - di lanciare un concorso di idee, ma a livello
europeo. Forse possono arrivare delle idee, non c'è un'impegnativa,
ma ci può essere una strada rispetto allo sviluppo anche di tutte
le aree circostanti, e magari a uno sviluppo futuro anche di quella
che, secondo me, rimane ancora un
asset
fondamentale per una
città che deve cercare il suo destino, perché il destino
industriale di Aosta viene sempre meno, ma dal punto di vista degli
spazi occupati, perché quelli che una volta erano spazi necessari,
oggi sono sempre minori perché, lo sappiamo, la produzione
industriale avanza e quindi ci sono delle evoluzioni tecnologiche.
Una volta la Cogne aveva bisogno di tanto spazio, oggi sappiamo che
si possono fare produzioni diverse.
Dico questo perché forse l'università, e non solo, possono
essere davvero un volano fondamentale per una città che sta ancora
cercando il suo destino. Diciamoci la verità, la nostra capitale
dell'autonomia sta cercando di capire che cosa sarà e, secondo me,
Palazzo Cogne può essere un esempio per cercare di trovare una via
e una soluzione a un problema annoso, ma soprattutto forse quello
che manca e quello che serve oggi è trovare un'idea di quello che
si vuole fare su quel palazzo e intorno e, secondo me forse,
costruendo bene un bando, una manifestazione di idee che non
impegni materialmente, ma impegni dei cervelli a elaborare delle
idee, può essere la soluzione che ci manca e che ci serve per il
futuro.
Presidente -
Con quest'argomento si conclude la sessione
mattutina dei lavori del Consiglio, lavori che riprenderanno, con
la sessione pomeridiana, alle ore 15:00.
---
La seduta termina alle ore 13:03.
