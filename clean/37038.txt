Classificazione
CONSIGLIO REGIONALE
Anagrafe patrimoniale - Indennità e previdenza
Attività consiliare d'aula



Oggetto del Consiglio n. 914 del 12 dicembre 2014 - Resoconto
OGGETTO N. 914/XIV - Approvazione di risoluzione: "Impegno
dell'Ufficio di Presidenza a presentare una proposta di legge di
revisione dei costi della politica e della democrazia".
Presidente -
Colleghi, il testo è stato consegnato, è un
testo che è stato presentato da tutti i cinque componenti
dell'Ufficio di Presidenza, ne abbiamo discusso l'altro ieri. Ho
ripreso questo tema nel mio intervento di voto al bilancio, e credo
che tutti possano ricordare perfettamente quanto la Valle d'Aosta
ha già fatto, ma quanto potrebbe ancora fare e rispetto soprattutto
anche alle altre Regioni. Siamo coscienti di questo, tutti noi
abbiamo anche delle visioni diverse e credo che si potrà arrivare a
un lavoro comune, perlomeno cerchiamo di farlo. Questo è stato lo
spirito che ha animato l'Ufficio di Presidenza di proporre questa
risoluzione. Ribadisco - come ho detto prima - che sarà anche
compito dell'Ufficio di Presidenza di ascoltare anche i gruppi non
rappresentati nell'Ufficio di Presidenza e confrontarsi alcune
volte, quando sarà necessario, con i Capigruppo.
Vi ringrazio per l'attenzione e chiedo se ci sono delle
domande...la parola al collega Laurent Viérin.
Viérin L. (UVP)
- Sì, nessuna domanda Presidente,
semplicemente delle considerazioni...
Presidente -
Prego.
Viérin L. (UVP)
- ...visto che si è parlato tanto di
"costi della democrazia" in questo Consiglio, visto che anche gli
organi di informazione stanno scrivendo tanto su questo argomento,
si sta parlando tanto su ciò che è stato fatto in Consiglio per
ridurre i costi dell'apparato, si discute anche all'interno della
macchina amministrativa, visto che ieri abbiamo parlato dei
dirigenti, ben ha fatto il collega Raimondo Donzel nel dire che qui
nessuno ha voluto aprire un processo alla struttura o alle
strutture dirigenziali, ma il discorso che è stato fatto - e che
già partiva dall'ordine del giorno che noi abbiamo presentato
nell'ultimo Consiglio - andava nell'ordine di grandezza di misurare
il contenimento e la riduzione della spesa pubblica partendo
dall'alto, quindi partendo da noi, amministratori, per arrivare
all'apparato dirigenziale e, a cascata, su tutto ciò che è appunto
la democrazia. Adesso, l'Assessore Perron, che è investito...
Presidente -
...un po' di silenzio, per cortesia!
Viérin L. (UVP)
- ...da questa nuova funzione della
semplificazione, concorderà con noi che tutti questi aspetti sono
connessi. Allora, non è che in questi giorni...qui, al di là delle
proposte, c'erano delle proposte da parte dell'opposizione che
erano immediate, nel senso che andavano ad incidere direttamente
sul bilancio, c'erano delle sensibilità diverse, non sono state
approvate, ma questo vale anche per la questione dei dirigenti e
per i
manager
delle società partecipate, cioè questo per
dire: non è che la politica non ha tagliato i propri costi e li
abbiamo tagliati agli altri, perché sia sui dirigenti, dove si apre
un tavolo di concertazione con i crismi di quella che è una
contrattazione con dei contratti in essere, non è una questione
immediata, ma si apre una concertazione che vede tra l'altro
impegnati i soggetti stessi e, stessa cosa, per la questione dei
manager
delle partecipate si fissa un tetto che diventa
effettivo da quando questi contratti scadono e quando ci sono delle
nuove nomine. Questo per dire...perché qualcuno che è stato oggetto
di questi emendamenti, in queste ore sta dicendo: "Ecco, la
politica non ha tagliato a sé stessa e ha tagliato a noi"...no,
attenzione! La politica ha preso l'impegno di tagliare, al di là
degli emendamenti che non sono stati votati, che noi abbiamo
sostenuto, ma questo impegno che il Presidente...ecco, magari
articolato anche un con un po' più di completezza avrebbe anche un
po' più di dignità...questa è la risposta per come la interpretiamo
noi, ma prima di sostenerla, noi siamo convinti di sostenerla e c'è
anche la firma del Vicepresidente in questo senso, noi vogliamo
interpretare questa cosa come lo stesso impegno che abbiamo avuto
nei confronti dei dirigenti, nei confronti dei
manager
delle
partecipate, della riduzione eventualmente dell'apparato
amministrativo in generale. Quindi che escano i messaggi corretti
da quest'aula, perché altrimenti, ancora una volta, si cerca di
banalizzare.
Allora, quando noi abbiamo cercato di analizzare attraverso un
ordine del giorno che comprendeva tutto, nello scorso Consiglio,
era proprio - e l'avevamo detto in quest'aula - per evitare che
qualcuno facesse delle fughe in avanti, intese come: "ecco, la
politica non lo fa e invece noi siamo oggetto di tagli", ecco,
perché noi avevamo inglobato tutto con una proposta organica che
politicamente reggeva, reggeva nel senso che si prendeva un impegno
globale. Il fatto di averlo fatto, ma con delle iniziative non
simili e non organiche, fa sì che ci sia una lettura distorta.
Allora, semplicemente per dire che noi siamo a favore della
riduzione dei costi della democrazia che partono dalla politica e
che arrivano in tutti i settori, tanto per ribadirlo e per
sottolinearlo, e che la nostra disponibilità, con i tempi tra
l'altro che sono tempi abbastanza brevi (nel senso che per l'inizio
della primavera questo dovrà diventare legge, quindi significa che
il gruppo di lavoro ci lavorerà sin da subito), noi accogliamo con
favore quella che è stata una sollecitazione che avevamo portato
all'attenzione di questo Consiglio.
Presidente -
Grazie collega. La parola al collega
Donzel.
Donzel (PD-SIN.VDA)
- Grazie Presidente.
Ha ragione il collega Viérin quando dice che dobbiamo uscire da
quest'aula in modo chiaro e non in modo confuso. Credo che le
diverse sensibilità si siano manifestate, ma questo non significa
che ciò debba essere usato l'un contro l'altro armati, bensì
bisogna spiegarlo, ognuno con il suo elettorato.
Intanto vorrei ricostruire, un attimo, il difficile rapporto che
il gruppo PD-Sinistra VdA ha con questo documento presentato
dall'Ufficio di Presidenza. In una Conferenza dei Capigruppo - ma
non so a che cosa servano le riunioni dei Capigruppo, perché
generalmente non vengono mai rispettate le decisioni che in quella
sede vengono prese - avevo segnalato davanti a tutti che, secondo
noi, doveva essere affrontato il problema dei costi della politica
al momento della presentazione non del bilancio regionale, ma del
bilancio del Consiglio e, con trasparenza, davanti a tutti i
Capigruppo, ho detto che il Partito Democratico-Sinistra VdA
avrebbe sicuramente fatto delle azioni in quella direzione.
Qualcuno ha fatto le orecchie da mercante, non è che si è deciso
con un "fermiamoci, decidiamo di andare insieme, di prendere una
posizione comune in quella sede"...è chiaro questo?
Noi arriviamo quindi oggi con un documento dell'Ufficio di
Presidenza in cui ci riconosciamo nei contenuti, ma per nulla nel
metodo, ma per nulla nel metodo! Questo deve essere ben chiaro,
perché se dialogo deve essere, deve essere rispettoso e attento
alla correttezza degli altri, non è che ognuno fa lo splendido a
turno quando gli fa comodo, sennò si arriva qui e poi c'è la
possibilità di raccontare come vanno le cose. Sui costi della
politica abbiamo cercato di dire che noi siamo per ridurre i costi,
cioè inteso come indennità dei Consiglieri, e non per spazzare via
la democrazia; ciò vuol dire che siamo disposti a sacrificare noi
stessi e a non fare le operazioni che in passato sono state fatte,
che hanno tagliato tutti i contributi alla stampa dei partiti e
hanno "azzerato" la possibilità di parlare per molti di noi.
Allora, stesso ragionamento, affrontiamo i costi della democrazia e
delle partite, ma se la partita è: "giochiamo a far fuori le voci
stonate o il pluralismo nel Consiglio regionale", noi saremo fermi
sulle nostre posizioni, come trasparentemente abbiamo cercato di
comunicare. E siamo naturalmente convinti che delle mediazioni si
possono trovare, perché nell'altra legislatura fu trovata una
mediazione - torno a dire - di alto livello, un atto molto serio
che oggi ci permette di confrontarci con gli altri Consigli
regionali da "una posizione di forza", da una posizione di forza,
questo lo possiamo dire perché si sono fatte certe azioni. Se si
faranno azioni in quella direzione, che ci permetteranno di
raffrontarci con gli altri da una posizione di forza, noi ci
saremo, a patto che, ribadisco, non ci siano tentativi - com'è
stato fatto in passato - di colpire soprattutto il più debole,
perché come nel bilancio difendiamo i più deboli, così lo facciamo
nell'ambito dei costi della politica.
L'atteggiamento rispetto a questo documento è quindi molto
chiaro, da parte nostra, infatti noi ne condividiamo gli intenti.
Ho detto che con umiltà daremo la nostra disponibilità a dare un
piccolo contributo a far sì che si raggiunga questo obiettivo, ma
per le modalità con cui si è arrivati a questo documento, in cui in
alcun modo il nostro gruppo è stato coinvolto, se non nel dibattito
in aula, noi ci asterremo, perché non votiamo una roba di cui noi
non siamo stati tenuti neanche minimamente in considerazione, ed è
un atteggiamento che riteniamo inaccettabile.
Presidente -
Altri? Collega Ferrero.
Ferrero (M5S)
- Grazie Presidente.
Anticipo già anche la nostra astensione su questo documento, non
solo per le modalità che sono state descritte dal collega Donzel,
modalità che sono improprie, perché se si condivide bisogna
condividere, se si discute prima bisogna discutere tutti assieme,
non a gruppi e, di conseguenza, l'astensione è obbligatoria, anche
se con l'amaro in bocca. Ribadiamo la nostra disponibilità a
partecipare al gruppo che sarà creato per dare il nostro
contributo. Spero che si parli di riduzioni vere, ecco, che non sia
la stagione dei saldi, tanto per dare una spolveratina, perché non
andrebbe bene. Certo è che sono state dimostrate, che vanno
rispettate, perché non si pretende che tutti abbiano la stessa
idea, sono emerse all'interno del Consiglio regionale delle
sensibilità molto, molto diverse riguardo ai costi della politica.
E questo provvedimento, che sostanzialmente è un rinvio, è un
provvedimento decisamente negativo. Di certo si è iniziato a
ridurre i costi dell'apparato per quanto riguarda la dirigenza, va
benissimo, però - ed è una questione di metodo - a mio avviso
bisognerebbe sempre partire con l'esempio, e l'esempio va dato in
prima persona e poi s'inizia da quelli che vengono dopo. Però, come
vi dico, questa è una questione di sensibilità, quindi ognuno ha la
propria.
Presidente -
Credo che ci siamo detti un po' tutto,
magari qualcuno potrebbe pensare che alcune cose siano un po' di
cattivo gusto, ma credo che i colleghi, soprattutto Donzel e
Ferrero, abbiano avuto anche delle ragioni su quanto espresso,
perché effettivamente potevamo avere anche il tempo come Ufficio di
Presidenza per parlarci un po' con tutti i gruppi e quant'altro.
L'abbiamo fatto con onestà intellettuale, cercando di prenderci
questa responsabilità e di fare da traino - e l'ho detto sin da
subito - coinvolgendo tutti i gruppi; chiaramente sin dall'inizio
l'abbiamo esplicitato, quindi chiaramente anche i gruppi che non
sono all'interno dell'Ufficio di Presidenza, però ricordo che
l'Ufficio di Presidenza ha due rappresentanti dell'opposizione e
tre della maggioranza. Credo che questo percorso vada visto come la
voglia di provarci. Ecco, credo che sia questo il termine - mi
sembra anche il termine usato da Donzel, e lo ringrazio - sul quale
bisognerebbe lavorare. Altri? La parola al collega Chatrian.
Chatrian (ALPE)
- Grazie Presidente.
Noi sosteniamo questa proposta. Collega Ferrero, concordo con la
proposta che ha fatto poc'anzi, dobbiamo essere noi a dare il buon
esempio, ma in tutto, in quanto eletti, diamo il buon esempio,
penso che sia il primo mandato che abbiamo da tutti gli elettori.
Noi comunque sosterremo questa proposta. Eravamo disposti ieri, da
subito, a dare il primo messaggio chiaro, sincero, forte e
sosteniamo la proposta firmata dal nostro collega Roscio.
Presidente -
Grazie collega Chatrian. A questo metterei
al voto il documento. La votazione è aperta. Votazione chiusa.
Presenti: 35
Votanti: 30
Favorevoli: 30
Astenuti: 5 (Guichardaz, Donzel, Fontana, Cognetta e
Ferrero)
Il Consiglio approva.
Si chiudono qui i lavori. Io approfitto, credo a nome di tutti,
credo siate d'accordo, per ringraziare tutti i dipendenti, per
l'apporto e il contributo di lavoro che hanno dato a tutti noi in
queste tre giornate. Grazie ancora.
---
L'adunanza termina alle ore 17,53.
