Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 355 del 22 febbraio 1989 - Resoconto
OGGETTO N. 355/IX - USO DEGLI ASCENSORI DEL BEAUREGARD DA
PARTE DEI FAMILIARI DEI PAZIENTI RICOVERATI PRESSO L'UNITA'
OPERATIVA DI GERIATRIA.(Interrogazione)
PRESIDENTE:
Do lettura dell'interrogazione presentata dai
Consiglieri Mafrica e Bajocco:
INTERROGAZIONE
Nel corso della seduta del 30 novembre 1988, in risposta ad una
interrogazione del gruppo comunista, l'Assessore alla Sanità aveva
assicurato il suo interessamento per la ricerca di una soluzione al
problema dell'uso degli ascensori del Beauregard da parte dei
familiari dei pazienti ricoverati presso l'Unità Operativa di
Geriatria.
Poiché non risulta che il problema abbia finora trovato
soluzione, i sottoscritti Consiglieri regionali
REINTERROGANO
l'Assessore alla Sanità ed Assistenza Sociale per sapere:
1) quali ragioni hanno fino ad ora impedito di permettere l'uso
degli ascensori ai visitatori ed ai parenti dei pazienti di
geriatria;
2) se la struttura pubblica (nel caso che si voglia
disincentivare la presenza di visitatori sia in grado di fornire a
ciascun paziente l'assistenza materiale e psicologica di cui, con
notevoli disagi, si fanno carico le famiglie.
PRESIDENTE:
Ha chiesto di parlare l'Assessore alla Sanità
e Assistenza Sociale Lanièce, ne ha facoltà.
LANIECE (DC):
I presentatori dell'interrogazione già il 30
novembre scorso avevano presentato una interrogazione a proposito
dell'uso dell'ascensore all'ospedale Beauregard. Come già dissi
allora, confermo qui il mio impegno per la soluzione dei problemi
che recano disagio alle persone ammalate ed ai loro cari. Mi rendo
perfettamente conto che il provvedimento di limitare l'uso di
quell'ascensore si è rivelato particolarmente odioso ed ha creato
un notevole malumore.
Io stesso ho raccolto personalmente parecchie lamentele, per cui
non ho avuto bisogno delle sollecitazioni dell'interrogazione, né
di leggere quanto ha scritto a questo proposito il settimanale "Le
travail" nel suo ultimo numero, per essere perfettamente a
conoscenza della realtà dei fatti. Ma cosa si può fare per passare
dalle parole ai fatti? Certamente di persona posso andare al
Beauregard, ordinare al primo portinaio che incontro di sbloccare
l'ascensore o addirittura accompagnare i visitatori con difficoltà
di deambulazione. Chiedo scusa per questa facezia che ho usato per
evidenziare quale è il cammino che dobbiamo percorrere nella nostra
azione quotidiana, per il rispetto delle competenze, che - come
dice spesso il Gruppo del PCI - deve avvenire a tutti i livelli,
senza che un Assessore possa operare aggirando le strutture
operative alle quali sovrintende.
Per prima cosa, per il problema degli ascensori del Beauregard
dobbiamo riferirci al parere dell'U.S.L.. Mi scrive il suo
Presidente con lettera in data di ieri:
"Come già altre volte chiarito, il blocco degli ascensori del
presidio ospedaliero Beauregard si è reso indispensabile al fine di
evitare che utilizzando gli stessi, si acceda alle diverse unità
operative in orari diversi da quelli espressamente consentiti. Gli
stessi ascensori comunque vengono automaticamente sbloccati in
coincidenza con gli orari di visita.
Ciò premesso, si chiarisce comunque che il personale addetto
alla portineria è in possesso di un numero sufficiente di spinotti
che consentono l'attivazione degli ascensori anche al di fuori
degli orari consentiti e che gli stessi vengono consegnati su
presentazione di un documento di identità agli utenti che devono
accedere presso l'Unità operativa di geriatria e abbiano difficoltà
di deambulazione"
Mi pare pertanto, al di là della aridezza del linguaggio
burocratico, che si possano dire queste cose:
- che il provvedimento di bloccare gli ascensori è stato
adottato non per sadico piacere di vessare la gente, ma per evitare
che il Beauregard si trasformasse in un via vai senza controllo.
Certamente c'è chi ha assolutamente diritto e bisogno di stare
accanto ai familiari ammalati, ma penso che anche i presentatori
dell'interrogazione concorderanno sul fatto che in un ospedale c'è
bisogno di quiete, di tranquillità, mentre non mancano coloro che
invece recano disturbo;
- come scritto nella lettera del Presidente dell'U.S.L., gli
ascensori vengono automaticamente sbloccati durante gli orari delle
visite, mentre al di fuori di tali orari le persone autorizzate
possono ottenere i famosi spinotti.
Riconosco che è tutto un po' macchinoso, ma è altrettanto vero
che se negli ospedali non vi fossero dei visitatori poco discreti,
nessun provvedimento atto a limitare o a disciplinare gli accessi
avrebbe bisogno di essere messo in atto. Insomma, è un po' come
quel cartello che espongono gli esercenti: "Per colpa di qualcuno
non si fa credito a nessuno"
Ovviamente tutti ci rendiamo conto - come hanno a suo tempo
sottolineato gli stessi Consiglieri interroganti che il reparto di
geriatria del Beauregard è un reparto di tipo speciale, per così
dire, e che i nostri anziani hanno più degli altri degenti bisogno
di assidua assistenza.
Vengo pertanto alla seconda domanda:
"se la struttura
pubblica (nel caso che si voglia disincentivare la presenza di
visitatori) sia in grado di fornire a ciascun paziente l'assistenza
materiale e psicologica di cui, con notevoli disagi, si fanno
carico le famiglie".
Mi si contenta di dire a questo proposito, e lo dico prima di
tutto a me stesso, che non avremo mai fatto abbastanza per
assistere chi soffre. Comunque, per dare una risposta precisa,
riferisco quanto mi segnala in merito il Presidente dell'U.S.L. e
cioè che è stato in parte potenziato l'organico infermieristico ed
è in corso di esame una proposta di convenzione con il Ministero
della Difesa per l'utilizzo di obiettori di coscienza
nell'assistenza integrativa alle persone anziane ricoverate in
geriatria. Mi impegno pertanto a tenere informati sia gli
interroganti sia il Consiglio sull'andamento delle trattative per
la convenzione in merito.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (PCI):
Mi pare che l'Assessore abbia voluto
giustificarsi, ma che la seconda reinterrogazione sia motivata,
perché sono trascorsi quasi tre mesi e siamo al punto di prima.
Siccome non si tratta di un grosso problema, mi pare che i contatti
fra Giunta e U.S.L. in tre mesi avrebbero potuto produrre qualcosa
di diverso da quella lettera che ha inviato ieri il Presidente
dell'U.S.L. Non capisco assolutamente la logica usata dall'U.S.L.;
il primario di geriatria non ha chiesto che durante gli orari non
compresi nelle visite stiano fuori i visitatori, ma è d'accordo
perché sia consentito ai familiari delle persone anziane di poter
accedere ai reparti.
Allora, cosa succede? Siccome, dice l'Assessore, c'è qualcuno
che disturba, questo qualcuno entra lo stesso, solo che invece di
farlo andare in ascensore lo facciamo andare a piedi e speriamo con
questa vessazione (perché è una vessazione) di disincentivare o di
educare la gente. Se questo qualcuno va in ascensore è uno che
disturba, ma disturberà meno di quello che sale le scale
lamentandosi contro le disposizioni incomprensibili
dell'U.S.L..
Fra l'altro mi è stato segnalato che adesso gli utenti sono
stati anche costretti al contrabbando degli spinotti, cioè questi
spinotti sono dispositivi elementari per cui c'è qualcuno che ha
trovato l'occasione, li fabbrica, chi vuole se li compra e li usa
lo stesso.
Credo che sia una questione di buon senso: o effettivamente
riusciamo ad avere in geriatria una organizzazione tale per cui
ogni persona anziana che ha difficoltà gravi viene assistita per
tutto il tempo necessario, personalmente, non come reparto, da
un'altra persona, oppure non creiamo complicazioni, perché
rischiamo soltanto di creare del malcontento e di non ottenere lo
scopo. Se lo scopo è quello di disincentivare, non si ottiene il
tutto semplicemente facendo fare al visitatore due piani di scale a
piedi.
E' una cosa inutile questa; semmai si studino altri sistemi,
altri controlli all'ingresso. Quello che si ottiene è di far fare
piani di lunghe scale a piedi a persone anziane che hanno
difficoltà di movimento, a cui manca il fiato e che non riescono a
seguire la logica seguita dalla pubblica amministrazione.
Mi auguro che l'Assessore che qui esprime sensibilità a questo
problema, usi anche nei confronti dell'U.S.L. tutte le
argomentazioni possibili perché si arrivi a questa
disposizione.
