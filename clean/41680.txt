Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 814 del 10 luglio 2019 - Resoconto
OGGETTO N. 814/XV - Interpellanza: "Azioni poste in essere
per mantenere aperti i servizi di sanità pubblica presso il
consultorio di Variney nel comune di Gignod".
Distort (Presidente) -
Punto n. 10 dell'ordine del
giorno. Per l'esposizione, la parola al collega Restano.
Restano (GM) -
Presidente, chiedo scusa ma volevo
intervenire sulle comunicazioni del Presidente della Giunta, che
non ne ha fatte, per significare una cosa. Rubo due secondi, perché
è sanitaria... e poi entrerò nel merito di questa
interpellanza.
Presidente -
Chiedo scusa, collega, quello di cui sta
parlando rientra all'interno dell'esposizione del punto?
Restano (GM) -
No, Presidente.
Presidente -
Purtroppo dobbiamo...
Restano (GM) -
... era un apprezzamento nei confronti
dell'Assessore, comunque non ne faremo più, attaccheremo solo.
Parliamo di ambulatorio di Variney. Il 20 dicembre 2018 il
Consiglio discuteva un'interrogazione a risposta immediata che
aveva a oggetto la chiusura dell'ambulatorio di sanità pubblica
presso il consultorio di Variney nel comune di Gignod. Nella
risposta dell'Assessore veniva evidenziato che i problemi
riguardavano in passato il Dipartimento di Psichiatria e si era
creata negli ultimi tre anni un'emergenza, una carenza rispetto ai
medici igienisti di sanità pubblica. L'Assessore si era impegnato
poi, visto il breve periodo di tempo che aveva avuto a disposizione
per occuparsi di sanità, ad approfondire l'argomento avendo chiesto
una relazione approfondita in merito che poi eventualmente si era
reso disponibile a illustrare. Si era anche reso disponibile a
ritornare sull'argomento specifico. Durante la stessa adunanza il
Consiglio approvò una risoluzione che impegnava la maggioranza, la
Giunta a mantenere aperto l'ambulatorio di sanità pubblica presso
il consultorio di Variney.
Alla data odierna, perlomeno alla data di presentazione
dell'interpellanza, non ci risulta che il servizio erogato dal
Dipartimento di Prevenzione sia stato ripristinato e neppure quello
di Psichiatria. Risulterebbe - e pongo l'interrogativo - mancante
anche lo psicologo per gli adulti, trasferita l'assistente sociale
per gli anziani e abbiamo appreso che a breve andrà in pensione
anche l'assistente sanitaria. Ovviamente la popolazione è allarmata
perché il servizio offerto dal consultorio è importantissimo per i
bambini, è importantissimo per gli anziani, è importante per tutta
la popolazione. Come ho già avuto modo di dire, una situazione come
questa è l'anticamera all'abbandono di altri servizi e soprattutto
di attività private quali magari le farmacie, attività commerciali
che ruotano anche attorno all'attività del consultorio.
Noi quindi interpelliamo l'Assessore per sapere se ha posto in
essere, dopo l'approvazione della risoluzione, delle azioni per
evitare questa situazione, se intende rispettare la volontà del
Consiglio quando è stata approvata la risoluzione del 20 dicembre
2018 e ovviamente cosa intende fare per ovviare a questo lento
declino cui è sottoposto il presidio sanitario di Variney.
Presidente -
Per la risposta, la parola all'Assessore
Baccega.
Baccega (UV) -
Sì collega Restano, sono sicuro che possa
esserci preoccupazione, soprattutto se le preoccupazioni arrivano
da commenti che talvolta si sentono, ma che poi non rispondono alla
realtà. C'è da dire che immediatamente, il giorno dopo, la
risoluzione è stata trasmessa all'USL con data 21 dicembre 2018,
protocollo n. 42639. Sull'argomento dell'interpellanza credo che si
sia generato un po' di allarmismo: il presidio di Variney non è mai
stato chiuso - poi io le farò avere un documento stralcio che le
permetterà di fare eventuali verifiche - e, come documentato
dall'azienda della Valle d'Aosta, le attività assistenziali di
primaria importanza di competenza diretta del distretto effettuate
nel consultorio di Variney non hanno avuto riduzioni se non a
intervalli, dettate dal fatto che alcuni medici talvolta non si
sono presentati e altre volte, invece, non si è riusciti a
sostituirli. È evidente che questa carenza di medici nel quadro
generale che si presenta in Italia e, più precisamente, in Valle
d'Aosta va a influire anche nei distretti. Di conseguenza anche nei
consultori.
Direi che siamo a un buon livello sia come numero di servizi
attivi che come quantità di prestazioni erogate. Io non so se sia
il caso, ma gliene leggo alcune: prelievi ambulatoriali, prelievi a
domicilio, ambulatorio infermieristico, assistenza infermieristica
a domicilio, assistenza domiciliare integrata per le cure
palliative, fisioterapia per adulti, logopedia per minori,
logopedia per adulti, le ostetriche, ginecologia, assistenza
sanitaria, il pediatra di famiglia, il servizio infermieristico che
è presente, le attività dell'assistente sanitaria che esiste in
questo momento e che c'è ancora (qualora dovesse andare via, verrà
sostituita) e, infine, sono operativi il servizio di assistenza
sociale e lo sportello sociale. Questi sono dati che vanno nella
direzione in cui l'attività è attiva, sia dal punto di vista
organizzativo che di dotazione organica, nella struttura di
Variney. Inoltre, come ho già detto, nel consultorio sono sempre
attivi l'ambulatorio di Pediatria di libera scelta, il servizio di
assistenza sociale per adulti e minori e lo sportello sociale. Per
quanto riguarda l'attività vaccinale è in avvio una
riorganizzazione complessiva a livello regionale che, grazie
all'acquisizione di un
software
collegato all'Anagrafe
regionale delle vaccinazioni, prevede un maggior numero di
coinvolgimento nell'attività dei pediatri e dei medici di famiglia
con l'obiettivo di un incremento dei tassi di adesione da parte
della popolazione sull'esempio di altre realtà regionali.
Cosa si intende fare? Io non condivido l'affermazione
dell'inesorabile degrado. Qualche criticità c'è stata, lo confermo,
ma si sta cercando di fare tutto il meglio affinché il consultorio
di Variney abbia qualità ed efficienza nei servizi. Continuano
quindi a essere erogate tutte le prestazioni di primaria
importanza. Tra le varie azioni intraprese dall'USL è stato indetto
un concorso pubblico di due dirigenti sanitari medici appartenenti
all'area di sanità pubblica, disciplina di genere, epidemiologia e
sanità pubblica da assegnare alla Struttura complessa di Igiene e
sanità pubblica dal cui esito potranno derivare azioni di
riorganizzazione migliorative dei servizi da erogare anche in
ambito territoriale.
Per quanto riguarda lo specifico settore dell'ambulatorio di
Psichiatria faccio riferimento alle risposte che ha dato alla
collega Russo stamattina e anche in altri Consigli. Quella è una
delle criticità che si stanno affrontando a livello di Azienda e di
Assessorato con grande determinazione, andando a modificare anche i
percorsi di presa in carico, eccetera. Abbiamo un dato che è
significativo: nel 2014, dal punto di vista del Dipartimento di
salute mentale, a Variney si sono individuate 104 prestazioni; 122
nel 2015 e 164 nel 2016. Una media totale di visite alla settimana
di 2,5 pazienti, che tradotto voleva dire che un medico spesso
stava lì tutto il giorno e non vedeva neanche un paziente e questo,
all'epoca, risultò ovviamente uno spreco proprio perché mancavano
nell'ambito del Dipartimento di Salute Mentale dei medici (e
mancano ancora oggi). Tenuto conto del pensionamento del dottor
Bonetti verificatosi nel 2017 e della distanza del consultorio di
Variney dal Centro di salute mentale di Aosta di 5 chilometri, la
Direzione ha ritenuto opportuno accorpare questo ambulatorio a
quello di Aosta al fine di ottimizzare le risorse umane che sono
pesantemente carenti. Questa condizione, peraltro, è stata adottata
anche per altri ambulatori specialistici come quello di Nus e di
Villeneuve.
La considerazione da fare è che drammaticamente non è più
possibile come in passato garantire ambulatori specialistici con un
numero di prestazioni così basse e a così poca distanza dalla
città, tenuto conto inoltre delle attuali risorse del personale
medico in servizio presso il Dipartimento di salute mentale e
soprattutto dei carichi di lavoro attualmente in fase di studio
nella direzione medica di presidio. Sempre riguardo alla
Psichiatria è in fase di conclusione la procedura di reclutamento
di tre psicoterapeuti. Ciò l'ho già evidenziato questa mattina
nella risposta proprio sulla Psichiatria, dai cui esiti potranno
derivare azioni di riorganizzazione migliorative anche nei servizi
da erogare in ambito territoriale.
Stiamo facendo tutto il nostro meglio. Se ci sono anche
indicazioni che possono arrivare a supporto le recepiamo, quindi
siamo disponibili a confrontarci su questo tema.
Presidente -
Per la replica, la parola al collega
Restano.
Restano (GM) -
Grazie, Assessore, per la risposta dalla
quale è evidente il suo impegno. Devo però esprimere il mio
disaccordo per quanto riguarda alcune risposte, e le spiego il
perché. È proprio quello che noi vorremmo evitare: lo spostamento
delle persone, ancorché per soli 5 chilometri, spostare una
pluralità di persone verso Aosta, con i conseguenti potenziali
rischi che si corrono, vale a dire aumentare il traffico, aumentare
l'inquinamento, disturbare degli anziani, dei malati, quando forse
un'organizzazione diversa... Basta dire che il medico non è
obbligato a stare su tutta la giornata a Variney ma si organizza,
sta su due ore, si sposta una sola macchina, una sola persona, si
dà il servizio e il medico ritorna in ospedale o dove deve
ritornare, evitando tutti questi disagi all'ambiente, alla
popolazione e anche alla Pubblica Amministrazione, quindi forse
quello che possiamo dedurre è che potrebbe bastare
un'organizzazione diversa. Ritengo poi sia facile in questa sede
avanzare delle proposte di questo genere, però veda lei se è
possibile fare delle verifiche e proporre queste iniziative.
Per quanto riguarda la soluzione relativamente alla carenza dei
medici di sanità pubblica, apprendiamo con piacere l'indizione del
concorso per due posti e le ricordo che in passato il tentativo di
delegare ad altre figure della sanità, vale a dire il pediatra di
libera scelta, la possibilità di eseguire le vaccinazioni
corrispondendo del denaro in cambio ha sollevato non pochi
problemi. Ben venga quindi in una situazione di emergenza trovare
delle soluzioni ma dei premi che all'epoca mi sembra qualche
collega aveva evidenziato che non corrispondessero a una procedura
del tutto legittima... dobbiamo verificare se è possibile farlo.
Resta inteso che il medico della sanità pubblica ha una competenza
specifica che altri medici non hanno ed è per questo che
richiediamo una specializzazione di questo tipo.
Per quanto riguarda le altre figure professionali della sanità,
noi abbiamo evidenziato queste possibili carenze che vorremmo
evitare che si verificassero, quindi se fosse possibile procedere
con debito anticipo a trovare delle soluzioni a quelli che sappiamo
saranno dei pensionamenti o degli spostamenti di sede di colleghi
della sanità, gliene saremmo grati. Noi rimarremo comunque attenti
e vigili sull'argomento.
