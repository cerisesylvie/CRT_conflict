Classificazione
TRASPORTI E VIABILITÀ
Trasporti



Oggetto del Consiglio n. 1440 del 6 aprile 2022 - Resoconto
OGGETTO N. 1440/XVI - Interpellanza: "Intendimenti in merito
all'acquisto di tre nuovi treni bimodali".
Bertin (Presidente)
-
Punto n. 34 dell'ordine del
giorno. Per l'illustrazione la consigliera Minelli, ne ha
facoltà.
Minelli (PCP) -
Ritengo anzitutto necessario dire
chiaramente che quest'interpellanza non riguarda l'intera vicenda
dei bimodali, ma affronta un aspetto specifico che è costituito
dalla possibilità di un ulteriore ordine di acquisto in questo
momento di altri tre treni bimodali. Al fine di collocare nel suo
quadro corretto la vicenda di cui si occupa quest'interpellanza, va
quindi fatta una netta distinzione tra quanto è stato fatto fino ad
aprile 2021 e quello che invece c'è dopo quella data. Aprile 2021 è
il mese dell'inserimento del progetto di elettrificazione della
tratta Ivrea-Aosta nel PNRR, con un'adeguata copertura finanziaria
e una tempistica di realizzazione definita, con i lavori da avviare
nel 2024, secondo quello che ci è stato detto, e da concludere
entro il 2026.
Sulla fase precedente, quella che va dal 2013 ad aprile 2021, ci
sono state e ci sono delle valutazioni diverse. C'è chi era - e
probabilmente lo è ancora - convinto che fosse opportuno puntare
sui bimodali, e invece c'era chi era - e continua ad essere
convinto - che bisognasse accelerare invece sull'elettrificazione
della tratta, per la quale esisteva già dal 2010 il progetto
preliminare redatto da Italfer. Comunque quella è una storia
passata che non si può modificare, la situazione la conosciamo,
l'interpellanza non riguarda quella fase ma quella nuova.
L'elettrificazione della Ivrea-Aosta, lo abbiamo detto più volte
e lo ripetiamo a beneficio di chi ci ascolta, è prevista da una
legge regionale approvata all'unanimità nel 2016, è prevista da un
accordo quadro sottoscritto nel 2017 tra Rete Ferroviaria Italiana
e la Regione, è prevista da un programma strategico per gli
interventi sulla ferrovia approvato nel 2019. Rimaneva, è vero, un
elemento di incertezza sui tempi, perché RFI, che aveva trovato i
finanziamenti per la progettazione definitiva, doveva reperire i
finanziamenti per realizzare le opere. Quest'ultimo elemento di
incertezza, come dicevo, è stato risolto con l'inserimento
dell'opera nel PNRR un anno fa.
Ora, se fino ad aprile 2021 poteva essere in qualche modo
giustificato pensare ad acquistare altri tre treni bimodali, visto
che la maggior parte della spesa era a carico dello Stato e i tempi
dell'elettrificazione non erano definiti, dopo quella data di
aprile la situazione è cambiata. Noi adesso sappiamo - ci è stato
detto attraverso anche le
slide
che sono state proiettate in
Commissione - quando inizieranno i lavori di elettrificazione: la
data è stata fissata a inizio 2024. Però quello che sappiamo è
anche un'altra cosa, cioè che a partire da quell'anno, quindi tra
poco, oramai siamo nel 2022, già ad aprile, i treni bimodali non
potranno più essere utilizzati come tali, né quelli già di
proprietà della Regione né quelli ulteriormente acquistati.
I cinque treni bimodali di proprietà della Regione sono stati
ordinari nel 2015 e sono entrati in funzione nell'ottobre del 2019,
quindi per averli operativi, dal momento in cui si è deciso
l'acquisto a quando sono entrati in servizio, ci sono voluti
quattro anni. Poniamo anche l'ipotesi che i tempi si possano
ridurre, mettiamo che si riducano a tre anni, ci vuole poi anche
tutta l'omologazione e le certificazioni AMIS, eccetera. Comunque i
tre nuovi bimodali, che devono ancora essere ordinati, non saranno
disponibili se non nel 2025 o forse nel 2026, cioè arriveranno
quando i lavori saranno in corso o addirittura a elettrificazione
ultimata.
Allora la domanda che ci si pone è questa: viste queste
premesse, vista la situazione, che senso ha acquistarli ora,
considerato che come veri e propri bimodali non potranno mai essere
utilizzati? Mi si dirà che comunque i cinque treni già di proprietà
della Regione e quelli nuovi potranno essere utilizzati come treni
elettrici, quindi bisognerà rimuovere il gruppo motore diesel
ubicato in una cassa a sé stante. Certo, si potranno utilizzare,
però solo ed esclusivamente da quel momento in poi come treni
elettrici, e non come treni bimodali. Le cose che dico sono scritte
anche sul sito ufficiale della Regione: "Lo Stato ha finanziato nel
2017 l'acquisto di ulteriori tre treni bimodali che potranno essere
acquistati nei prossimi anni, grazie a un'operazione già presente
nel contratto del 2015 con Stadler. Una volta elettrificata la
linea Ivrea-Aosta, come previsto dalla legge 22 del 2016, i treni
bimodali potranno continuare a percorrere in modalità elettrica. In
questo caso si potrà rimuovere il gruppo motore diesel, ubicato su
una cassa a sé stante, in modo da alleggerire il treno e ridurne i
consumi. "
Un treno bimodale, proprio per le funzioni plurime che ha, costa
però di più di un normale treno elettrico, costa quasi il doppio. I
cinque bimodali già acquistati sono costati all'incirca 10 milioni
di euro l'uno. Come risulta dalle affermazioni che sono state fatte
in IV Commissione dal dirigente del servizio Ferrovie che ho
riportato nelle premesse dell'interpellanza, la società Stadler,
per fornire tre nuovi bimodali, chiede all'incirca euro 2 milioni
300 mila euro in più per ogni treno, quindi come costo a ogni treno
andiamo a oltre 12 milioni di euro, cioè andiamo a spendere quasi
il doppio rispetto a un treno elettrico, e questo sapendo già che
non lo potremo utilizzare con quelle caratteristiche di treno
bimodale.
A noi questa appare un'operazione, allo stato delle cose,
assurda. La pratica è ferma, perché ci sono dei costi aggiuntivi e
circa 6 milioni e mezzo di euro in più da reperire, perché
ovviamente la Regione deve fare la sua parte. Secondo noi, visto
che in questo momento siamo fermi, ci vorrà uno stanziamento,
eccetera, riflettiamo un attimo sulla situazione. Sono dei soldi
pubblici, dello Stato, sono dei soldi della Regione e bisogna fare
un ragionamento con il Ministero delle infrastrutture e chiedere di
poter destinare la cifra disponibile su un altro utilizzo, sempre
ovviamente in ambito ferroviario. Magari altre opere, oppure anche
altri treni ma elettrici.
Alla luce di queste cose, le domande che abbiamo posto
riguardano proprio l'intenzione di confermare tale acquisto, quindi
con quali modalità, con quali atti si intende approvare i costi
aggiuntivi e poi se non si ritenga invece opportuno congelare le
procedure dell'acquisto e avviare un'interlocuzione con il Governo
centrale, per una diversa destinazione del contributo statale,
ovviamente nell'ambito di investimenti per la ferrovia
valdostana.
Presidente -
Risponde il Presidente della Regione.
Lavevaz (UV) -
Partirei da alcune considerazioni. La
collega Minelli ha spiegato la necessità, prendendo anche dei testi
che sono presenti sul sito della Regione che sicuramente non sono
sbagliati, ci mancherebbe altro, ma non spiegano esattamente nella
compiutezza a livello tecnico quello che si può fare. È abbastanza
semplice, nel senso che i treni bimodali, come abbiamo già avuto
modo di dire in altre iniziative simili, sono a tutti gli effetti
dei treni elettrici che hanno inserito all'interno della struttura,
in buona sostanza un generatore diesel, un generatore di corrente,
che viene utilizzato per far funzionare il treno nelle tratte in
cui non può prendere l'energia elettrica dal pantografo. Il treno
bimodale può benissimo funzionare come treno elettrico anche senza
smontare il motore diesel, portandosi dietro un carico inutile in
quel caso. Mi immagino, ad esempio, in una situazione in cui
avessimo anche la tratta Aosta-Pré-Saint-Didier di nuovo in
funzione o altre situazioni simili, il treno bimodale potrebbe
funzionare come treno elettrico nella tratta sud e come treno
diesel nella tratta nord, nella tratta fino a Pré-Saint-Didier;
faccio delle ipotesi così buttate lì. Questo solo per spiegare che
il treno bimodale di fatto è un treno elettrico.
A differenza invece di quanto afferma, l'iter non è
assolutamente fermo. Lei sottolinea sempre questo spartiacque netto
tra prima di aprile 2021 e dopo aprile 2021, ma in realtà non c'è
nulla che si sia fermato rispetto a questo iter. C'è un'istruttoria
che è in fase di valutazione, peraltro abbiamo fatto un incontro
anche molto recente, credo non più di 10-15 giorni fa, con
Trenitalia proprio al riguardo. La valutazione che si sta facendo è
relativa all'ammissibilità dei maggiori oneri prospettanti dal
fornitore e contestualmente, soprattutto anche, verificare la
possibilità, tenuto conto del fatto che sul mercato nel frattempo
ci sono altri tipi di treni bimodali, di ricorrere a delle
alternative con analoghe prestazioni, costi inferiori e magari
anche con posti a sedere più importanti. Ci sono oggi
oggettivamente delle opzioni a costo più basso. Quello che lei ha
detto è corretto in parte, nel senso che i treni bimodali hanno un
costo più alto rispetto ai corrispettivi treni elettrici, non è il
doppio, è circa il 25 percento facendo una media di mercato a
parità di posti a sedere.
Chiede poi, entrando nello specifico delle richieste, se si
intenda confermare l'acquisto di tre nuovi treni bimodali e in tal
caso con quali modalità e con quali atti per approvare i costi
aggiuntivi. È chiaro che abbiamo la necessità di acquisire nuovo
materiale rotabile, questo è il punto di partenza e credo che
questo sia indubbio. Un treno diesel non è percorribile, ma non sto
neanche a dirlo perché richiederebbe un cambio a Ivrea, mentre un
treno completamente elettrico a oggi pare ancora un passaggio che
non ci possiamo permettere, perché è vero, lei ha ripercorso l'iter
di inserimento dell'elettrificazione all'interno dei piani di RFI e
a valere sul PNRR, tutto assolutamente corretto, ma non mi sentirei
di dire, prima di avere tutte le autorizzazioni e di avere i lavori
appaltati, di essere certi con matematica certezza che
l'elettrificazione venga fatta. Basta fare l'esempio del caso della
lunetta di Chivasso per il quale, a fronte di un progetto
definitivo, lavori già programmati, finanziati, era tutto in fila,
perfetto, ma tutto si è bloccato perché mancava un'autorizzazione
da parte di un ente locale. Oggettivamente non possiamo oggi dire:
acquistiamo treni elettrici in modo che poi ce li abbiamo quando la
linea è elettrificata. I treni bimodali sono stati dieci anni fa,
credo in maniera corretta e lungimirante, la scelta operativa più
consona e che ha permesso ai Valdostani in questi dieci anni di non
dover cambiare il treno ad Ivrea. È stata la scelta più opportuna
in quel momento ed è tutt'ora la scelta che ci permette di avere le
due opzioni, nel caso in cui le cose non andassero come tutti
speriamo.
Detto questo, rispetto ai percorsi che si stanno facendo a
livello tecnico, sono due gli aspetti: quello dell'ammissibilità
dei maggiori costi indicati e la possibilità di ricorrere a un
accordo con Trenitalia per utilizzare i contratti di fornitura di
cui Trenitalia stessa dispone, che sono contratti ovviamente di
ampia scala, quindi con la possibilità di avere forniture di tipo
diverso. Questo è stato oggetto anche dell'incontro che abbiamo
fatto la settimana scorsa e l'iter è aperto e si sta
approfondendo.
Su questo ovviamente ci sarà la possibilità, eventualmente in
Commissione, di confrontarsi e di aggiornarsi sull'iter in
corso.
Sull'ultima domanda: "Se non ritenga opportuno congelare le
procedure di acquisto dei tre treni bimodali, verificare con il
Governo centrale la possibilità di una nuova e diversa
destinazione", eccetera. Qua va precisato, ma lei credo che lo
sappia o dovrebbe saperlo, che il materiale rotabile per il quale i
fondi sono destinati è di circa 35 milioni di euro: una parte del
bilancio regionale copre la differenza; adesso vado a memoria, non
ho qua la cifra, ma 4 milioni di euro mi sembra che siano già sul
bilancio, quindi non è vero che ci sia la necessità, in ogni caso,
di aumentare la disponibilità. Dipenderà dalle scelte che si
faranno, ma attualmente abbiamo circa 39 milioni di euro che ci
permetterebbero e ci permetteranno di procedere direttamente con
l'acquisto, perché qua il punto fondamentale è che l'aggiudicazione
va fatta entro fine anno. Ovviamente sono state fatte delle
verifiche di scelte diverse per avere una platea di scelta compiuta
e più larga, ma questo è stato specificato in maniera molto chiara,
che non è consentito in nessun modo definire una destinazione
diversa di questi fondi, né di congelarli né di temporeggiare,
questo è chiarissimo.
Nell'ambito delle opzioni possibili che abbiamo sul tavolo,
orientarsi già su un treno elettrico, benché possa sembrare
coerente con il progetto di elettrificazione in corso, da parte
nostra, è assolutamente sconsigliabile, almeno fino a quando non
avremo in fila tutte le autorizzazioni e tutti i nulla osta
necessari. Però, ripeto, da questo punto di vista si è aperto un
percorso con Trenitalia che potrà permettere eventualmente anche di
fare delle scelte su soluzioni in qualche modo flessibili, che
permettano anche di adeguarsi all'evoluzione dell'iter
dell'elettrificazione, quindi di cambiare eventualmente in un
secondo momento da treno bimodale a treno elettrico.
Presidente -
Per la replica la consigliera Minelli.
Minelli (PCP) -
Prendo atto che c'è una - chiamiamola
nuova - istruttoria, o comunque una novità, una correzione di rotta
rispetto a quello che invece annunciava la delibera ancora ad
agosto, che in qualche modo predisponeva l'iter per l'acquisto dei
nuovi treni bimodali.
Ovviamente le valutazioni sulla correttezza e la bontà di una
scelta fatta in passato, credo che ci vedano su posizioni opposte,
ma ho detto che su quello non si discute più, gli acquisti sono
stati fatti, però lei ha detto che la scelta è stata fatta dieci
anni fa. Le ricordo però che i treni sono in funzione soltanto dal
2019, da ottobre, sono tre anni. Questo vuol dire che i tempi per
scelte di acquisto di convogli di questo genere sono comunque da
tenere in considerazione.
Lei poi sostanzialmente nelle cose che ci ha detto, ci ha fatto
capire che la pratica relativa all'acquisto dei tre treni bimodali
è in qualche modo sospesa, perché si stanno facendo delle
valutazioni anche per pensare a situazioni flessibili
in
itinere
, rispetto a quello che sarà il percorso
dell'elettrificazione. Rilevo che si mantiene lo scetticismo sul
fatto che la cosa venga realizzata, speriamo che non sia così.
Lei poi ha posto l'accento sull'inopportunità di acquistare,
considerato che non siamo in condizioni di essere certi di avere la
linea elettrificata nei tempi, eccetera, dei treni elettrici in
questo momento. Io le ho anche detto nella mia illustrazione e
glielo ripeto che sarebbe importante in questa fase, considerato
che la scadenza di fine anno del 2021 per l'impegno di questi fondi
c'è, sarebbe molto importante, anzi, fondamentale in questo
momento, a parte con Trenitalia l'interlocuzione che è stata
avviata, avviare con il Governo un'interlocuzione per chiedere una
diversa destinazione di questo contributo statale. No, non è vero
che non si può, si deve provare! Anche perché c'è un cambiamento
radicale di prospettiva, le cose sono diverse in questo momento e
gli elementi per riaprire un discorso con il Ministero delle
infrastrutture ci sono, perché c'è una contraddizione: se si va in
quella direzione, c'è una contraddizione tra il finanziare
l'elettrificazione e pensare di finanziare l'acquisto di ulteriori
tre treni bimodali, che arriveranno molto probabilmente o in
concomitanza o dopo l'elettrificazione. Io sono convinta che il
Presidente della Regione e i parlamentari è bene che si confrontino
su questo tema con il Ministero, perché si tratta di una quantità
ingente di denaro pubblico!
Non solo, i finanziamenti del PNRR e i grossi investimenti che
ci sono sulle ferrovie non solo in Valle d'Aosta, richiedono
davvero a livello più generale di rivedere scenari e prospettive.
Non si può continuare come se non stesse succedendo nulla, se non
ci fossero dei cambiamenti in quella che è la politica ferroviaria
anche nazionale. Nei prossimi quattro anni RFI investirà sulla
ferrovia valdostana 140 milioni di euro, che è il più grosso
intervento che è stato fatto da quando la ferrovia è stata
costruita, quindi tutto va ripensato. I treni che viaggeranno su
quella nuova linea, non saranno più gli stessi! Quindi adesso
pensare che "c'è il finanziamento entro fine 2022, non bisogna
perderlo e quindi compreremo quei treni": ma che senso ha?! Non
solo, poi lei mi ha anche detto: c'è l'Aosta-Pré-Saint-Didier.
Bene, allora adesso vediamo che forse sull'Aosta-Pré-Saint-Didier
riprendiamo a fare dei ragionamenti. Però abbiamo già cinque treni
bimodali e si dice che non è necessaria questa cosa, che le coppie
di corse sono troppe, e allora poi ne andiamo a comprare altri tre
che hanno la possibilità, essendo con il generatore diesel, di
funzionare anche se la linea va in tilt e poi per andare a metterli
lassù. E spendiamo, lei mi ha detto non il doppio rispetto al costo
di un treno normale, ma il 25 percento in più; io avevo dei dati un
po' diversi, ma insomma, facciamo che più o meno è quella la cifra
e allora andiamo avanti in questo senso. Francamente spero che le
interlocuzioni che abbiate avviato e il fatto che ci sia stato già
un po' un parziale cambiamento di rotta, portino buon
consiglio.
