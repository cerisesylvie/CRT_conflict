Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1078 del 12 marzo 1990 - Resoconto
OGGETTO N. 1078/IX - INTERVENTI OPERATI NEL CORSO DEI LAVORI
PER LA REALIZZAZIONE DELLA NUOVA BIBLIOTECA REGIONALE
(Interrogazione).
PRESIDENTE:
Do lettura dell'interrogazione in oggetto,
presentata dal Consigliere Mafrica ed iscritta al punto 7
dell'ordine del giorno.
INTERROGAZIONE
In alcune sedi sono stati sollevati dubbi e perplessità, quando
non vere e proprie accuse, rispetto al modo con cui la Regione
conduce lavori di ristrutturazione, in presenza di reperti
archeologici e di beni monumentali del passato.
In particolare si afferma che nel corso dei lavori per la
realizzazione della nuova biblioteca regionale:
- si sarebbero demoliti quattro metri di mura romane;
- sarebbero state abbattute parti medioevali addossate alle
mura;
- un tratto di circa 10 metri di mura sarebbe stato inglobato in
un manufatto di cemento armato.
Poiché l'allarme suscitato nell'opinione pubblica deve trovare
precise risposte da parte di chi è preposto alla tutela dei beni
culturali della Regione;
il sottoscritto Consigliere regionale del Gruppo comunista
INTERROGA
l'Assessore competente per conoscere:
1) gli interventi operati su manufatti preesistenti nel corso
dei lavori di costruzione della nuova biblioteca regionale;
2) in che modo l'Amministrazione regionale ha seguito i lavori
di cui sopra e quali orientamenti ha fornito alla Direzione Lavori
e alle imprese operanti nel cantiere.
PRESIDENTE:
Ha chiesto la parola
l’Assessore al Turismo, Urbanistica e Beni
Culturali, Faval; ne ha facoltà.
FAVAL (UV):
Je désire avant tout remercier le Conseiller
Mafrica pour nous avoir adressé cette interrogation puisque cela
nous permet d’informer correctement le Conseil sur
ce qui s’est passé et sur ce qui est en train de se
passer à l'intérieur du chantier, par rapport aussi à certaines
nouvelles qui ont paru sur la presse et qui parfois ne
correspondent pas à la vérité. Je vous lis donc le rapport qui m'a
été adressé par le Surintendant.
"Il progetto per il recupero funzionale dell'ex Hospice de
Charité, approvato dalla Sovrintendenza ai Beni Culturali con
lettera in data 9 dicembre 1985, prevedeva alcune demolizioni:
tutto il fronte ottocentesco in fregio alla via Tour du Lépreux, il
fronte ad Ovest della cappella prospettante il nuovo ospizio, ad
esclusione del muro perimetrale occidentale, i corpi recenti
costruiti a collegamento tra il vecchio ospizio e la parte
ottocentesca.
Di conseguenza, gli elementi da salvaguardare sarebbero stati
individuati nel corpo prospiciente via Edouard Aubert, nel corpo
cappella sui due piani, nel muro della cinta romana, nel loggiato
ottocentesco ad Ovest e nel fronte dell’edificio
continuo a Nord.
Queste misure di tutela avevano lo scopo di mantenere inalterati
i fronti Ovest e Nord, ritenuti di maggiore interesse storico,
sacrificando invece il fronte Est, a favore delle funzionalità
della biblioteca e della sua immagine.
Il muro romano, pur restando interno alla biblioteca, come del
resto era già interno al vecchio ospizio, avrebbe dovuto essere
valorizzato come elemento di separazione interna dei nuovi vani,
previa ripulitura da intonaci e scialbi.
Durante l'esecuzione dei lavori si sono verificati alcuni
piccoli crolli e precisamente: una parte delle strutture voltate
della stalla del corpo meridionale (verso via Festaz) e tre arcate
del loggiato occidentale di fronte al nuovo Hospice de Charité. In
conseguenza di questi crolli, al fine di eliminare alcune
situazioni a rischio, la Sovrintendenza ha autorizzato, in
variante, la demolizione di un'arcata pericolante del muro
occidentale del corpo ad Ovest della cappella.
Vi sono poi da lamentare alcune piccole circoscritte demolizioni
eseguite per la rettifica di aperture ed immorsamento travi in
ferro e cemento armato. Probabilmente questi dettagli non erano
enucleabili dal progetto presentato, perché il parere viene sempre
dato su progetti comunali in scala 1:100. Torno però a ripetere che
si tratta di alcune piccole e circoscritte demolizioni. Si
escludono comunque demolizioni di grossi tratti del muro romano, in
quanto già esistevano in esso profonde brecce, tamponate in epoca
tarda.
In particolare, il citato taglio di quattro metri del muro
romano è in realtà un allargamento a circa quattro metri di
un'apertura del fienile già esistente, realizzato demolendo una
parte di muro, già rifatto in epoche recenti, che era in muratura
mista di pietra e mattoni pieni.
Il muro sarà completamente visibile dall'interno della
biblioteca e quindi, come d'altra parte è previsto, non inglobato
nei progetti strutturali in cemento armato.
L'autorizzazione prevedeva un intervento di controllo da parte
della Sovrintendenza durante i lavori nelle cantine e nei piani
bassi, allo scopo di salvaguardare le informazioni storiche
emergenti. In effetti, per quanto riguarda il rilevato dei muri,
sono stati effettuati saggi stratigrafici, che hanno permesso di
recuperare la cronologia relativa ed assoluta di tutte le murature
e degli strati di intonaco. Il lavoro è stato completato con una
ricerca d'archivio e sono stati recuperati documenti interessanti
per capire l'evoluzione del complesso.
Tutti i muri demoliti sono stati documentati con rilievi
grafici, fotogrammetrici e fotografici.
Le aree del sottosuolo interessate dai lavori sono state oggetto
di scavo archeologico e, ad esempio, sono state ritrovate e scavate
le fondazioni della Porta Decumana, che era stata abbattuta
all'inizio dell'800".
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
L'interrogazione tendeva ad avere in
Consiglio una relazione su quanto è avvenuto nella ristrutturazione
dell'Ospizio di Carità. Non sono in grado di valutare tecnicamente
ciò che in essa è descritto. Ne prendo atto, ma rivolgo
all'Assessore una raccomandazione di carattere generale.
E' giusto che la popolazione sia sensibile alla conservazione di
beni monumentali ed archeologici, anche perché vede che, quando si
tratta di progetti privati, l'Amministrazione regionale interviene
con un'attenzione tutta particolare. Raccomando vivamente di non
dare l'impressione che, quando opera l'Amministrazione regionale,
questioni urgenti o necessità logistiche per edifici pubblici
possano intaccare in qual che modo il patrimonio monumentale ed
archeologico.
Chiedo quindi alla Giunta di operare con la massima trasparenza
e dando la massima informazione quando si verificano casi di questo
genere, altrimenti si innescano polemiche in cui, proprio perché si
tratta di materia delicata che dovrebbe essere oggetto di studio e
non di polemica politica, diventa difficile accertare la verità dei
fatti.
