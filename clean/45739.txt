Classificazione
CONSIGLIO REGIONALE
ENTI LOCALI
Comuni



Oggetto del Consiglio n. 2394 del 21 aprile 2023 - Resoconto
OGGETTO N. 2394/XVI - Reiezione di mozione: "Impegno dei
Presidenti delle Commissioni consiliari I e V a audire il Sindaco
di Aosta per l'approfondimento di diverse tematiche di interesse
comune".
Bertin (Presidente) -
Punto n. 85. Consigliere Baccega
per illustrare la mozione, ne ha facoltà.
Baccega (FI) -
Credo che possa sembrare dal punto di
vista istituzionale anche una questione poco simpatica e poco
carina, però è già successo che dai Comuni ci abbiano chiamati. In
particolare, il Comune di Aosta mi chiamò all'epoca per fare una
riflessione di carattere generale sull'edilizia residenziale
pubblica; io correttamente andai a spiegare quali erano le
politiche che allora la Regione aveva impostato rispetto
all'edilizia residenziale pubblica.
Da due anni e mezzo a questa parte affrontiamo diverse tematiche
che coinvolgono il capoluogo di regione. Mi riferisco a tanti
passaggi, in particolare l'edilizia residenziale pubblica è un
passaggio, con i vari interventi nel PNRR, la povertà e la
situazione di criticità sociale, il piano della povertà di cui
abbiamo discusso e di cui il Comune di Aosta si è accorto
recentemente, le mense scolastiche, la Cittadella dei Giovani, il
G.B. Festaz dove c'è un rappresentante in Consiglio di
amministrazione anche del Comune di Aosta, di questa fantomatica
ciclabile da 18 chilometri che ci farà decollare nelle classifiche
europee delle ciclabili, del
Marché
Vert
Noël che
sarà esternalizzato, ed è una preoccupazione anche questa per
quanto ci riguarda, laddove anche tutta una serie di
professionalità vengono smontate non si sa bene per che cosa.
Le dico che correttamente da politico io ho chiamato il Sindaco
e gli ho detto: guarda che io ti chiederò di venire in Commissione.
L'ho fatto personalmente, che lo si sappia, perché sono tanti i
temi dove il capoluogo di regione, che ha il 25 percento degli
abitanti di questa regione, assume tutta una serie di iniziative di
cui vorremmo capire bene. Doveva esserci un tavolo di concertazione
appositamente costituito, abbiamo capito che si riunisce poco o
quasi mai e da questo punto di vista avremmo piacere invece di dire
al Sindaco, in una riunione della Commissione o delle Commissioni
competenti, che è importante che l'Amministrazione regionale, che
queste forze politiche che sono presenti in Consiglio regionale,
abbiano contezza di che cosa sta succedendo all'interno della parte
politica e della conduzione politica del capoluogo di regione.
Questo è un po' il senso: intendevamo convocare in I e V
Commissione, o comunque nelle competenti Commissioni, il Sindaco di
Aosta per un approfondimento su queste tematiche che abbiamo
evidenziato.
Presidente -
La mozione è stata illustrata. Apriamo la
discussione generale. Si è prenotato il consigliere Manfrin, ne ha
facoltà.
Manfrin (LEGA VDA) -
Ringrazio il collega Baccega che,
peraltro, ha anche anticipato di aver avvisato il Sindaco, il quale
non so che risposta abbia dato... Ah, quindi è disponibile; bene ne
siamo lieti. Credo che non vi saranno difficoltà per quest'aula nel
ratificare, e quindi nel coinvolgere il Sindaco di Aosta in questa
audizione. Anche perché io ho visto parecchi temi che sono stati
messi all'ordine del giorno e sono sicuramente temi importanti su
cui spesso vediamo che nella sede del Consiglio comunale di Aosta a
volte le risposte non arrivano, a volte le risposte sono evasive.
Invece è storicamente assodato che un coinvolgimento e una
collaborazione fra la Regione autonoma Valle d'Aosta e il Comune di
Aosta è un buon viatico per l'arrivo di risultati positivi per
tutta la nostra Regione.
Di tutti questi temi, secondo me sarà molto interessante
discutere. Credo che ne avremo modo anche in parte, per uno di
questi temi, su un'altra mozione che è all'ordine del giorno oggi,
ovvero sulla questione della Cittadella dei Giovani e sugli
educatori di strada che dovrebbero prevenire il disagio criminale
che pervade alcune zone della nostra città, tra stazione, parco,
eccetera. Saremo assolutamente curiosi di vedere come questi
educatori di strada che dalla Cittadella dei Giovani partono e
convertono gli spacciatori e i criminali, li convincono a redimersi
e diventare musicisti e ballerini.
Ma credo che vi sia anche tutta una serie di temi che, pur
essendo in capo al Comune di Aosta, interessano sicuramente tutta
la Regione. Per esempio, potremmo evocare e potremmo discutere,
anche magari in maniera approfondita, della disastrosa candidatura
del Comune di Aosta quale capitale della cultura, che ha ricevuto
una sonora bocciatura recentemente; potremmo discuterne anche
diffusamente le motivazioni e sarà sicuramente interessante entrare
in argomento. Potremmo discutere, per esempio, della mancata
riqualifica delle Palaindoor, dove si doveva attingere dei fondi
dal PNRR e in realtà poi dopo si è raggiunto un clamoroso
flop
, e guardo l'assessore che ha la delega... No, certo che
non c'entra niente l'assessore ma, avendo lei una delega,
sicuramente ne saprà qualcosa, senza averne responsabilità
chiaramente.
Banalmente credo che ci siano molti temi all'ordine del giorno.
Guardavo ieri, dopo aver segnalato anche in maniera pubblica dei
ripetuti furti all'interno delle discariche del Comune di Aosta, da
parte di noti personaggi che stazionano e anche con l'aiuto a volte
delle aziende che gestiscono entrano e prendono quello che gli
serve. Credo che ci sarà davvero un'ottima occasione per fare degli
approfondimenti, chiedere conto e vedere se il Sindaco di Aosta
continuerà a rimanere evasivo nelle sue risposte, oppure se
probabilmente proverà ad andare un pochino più in là visto che, a
differenza del Comune di Aosta, le Commissioni consiliari in
Regione sono a seduta segreta; magari avrà l'ardire e il coraggio
di poterci dire qualcosa in più.
Ovviamente, come Lega voteremo convintamente questa mozione.
Presidente -
Siamo in discussione generale, chi vuole
intervenire? Consigliere Lucianaz ne ha facoltà.
Lucianaz (LEGA VDA) -
Mi unisco anche io alle richieste
dei due consiglieri che mi hanno preceduto, infatti il 7 aprile ho
inviato ai presidenti della III e IV Commissione una lettera,
richiedendo appunto la convocazione del Sindaco di Aosta per i
problemi che avevo presentato durante il Consiglio scorso, in
particolare il problema dei parcheggi di Aosta e del futuro assetto
della zona sud e della zona ospedale della città.
Presidente -
Altri? Se non vi sono altre richieste di
intervento, chiudiamo la discussione generale. Per il Governo il
Presidente della Regione ne ha facoltà.
Testolin (UV) -
Rispondo in replica a questa mozione per
significare due concetti. Il primo è che, per quanto riguarda
alcuni di questi temi, ci sono delle interlocuzioni tra esecutivi,
quindi tra quelle che sono le attività da condividere fra il
Governo regionale e il Governo del capoluogo di regione in merito,
ad esempio, a delle tematiche che sono state sottolineate dal
collega Baccega e che vedono delle questioni relative all'edilizia
residenziale pubblica o ad altri argomenti che fanno parte, come
lui anche ha vissuto, della quotidianità, quali, sicuramente, 
il G.B. Festaz piuttosto che il Marché Vert Noël. Per quanto
riguarda, ad esempio, l'edilizia residenziale pubblica, è stato
recentemente costituito, con la deliberazione dell'11 aprile
scorso, il tavolo di lavoro che è stato citato, un tavolo tecnico
politico che coinvolge parte dell'esecutivo, parte dei tecnici del
Governo regionale, così come degli Assessori e dei tecnici del
Comune di Aosta. In quest'ambito i confronti operativi che si
presentano periodicamente, sono all'ordine del giorno.
Per quanto riguarda invece le questioni più legate alle
necessità di audire la figura del sindaco del capoluogo, piuttosto
che i suoi assessori o la sua giunta, crediamo che il dibattito e
le richieste debbano piuttosto essere valutati all'interno delle
singole Commissioni, con valutazioni che vadano in ordine a delle
problematiche che si vogliono eventualmente trattare o sulle quali
si vuole andare a discutere. Credo che all'interno delle
discussioni e delle valutazioni che si fanno in Commissione, sarà
in quel contesto che dovranno emergere queste necessità in merito a
problematiche puntuali.
Per quanto ci concerne, il voto sarà di astensione su questo
tipo di richiesta.
Presidente -
Consigliere Baccega ne ha facoltà.
Baccega (FI) -
Sono davvero perplesso per questa
risposta, perché se noi decidessimo in ogni Commissione di
convocarlo su un tema, il Sindaco di Aosta dovrebbe venire qui
almeno dieci volte, perché le audizioni possono essere chieste a un
Presidente nell'ambito della sua Commissione, eccetera. Questa
mozione tendeva a dire: incontriamolo una volta per tutte e
facciamo una riflessione su alcuni temi che sono stati evidenziati,
ma che possono crescere ogni settimana, perché qui le affermazioni
che vengono fatte sui media molto spesso sono discutibili e vanno
valutate. Parlo dell'ultima affermazione, quando hanno perso i
soldi del palaghiaccio, un milione e mezzo del PNRR, la risposta è
stata: "Lo faremo comunque". Stessa cosa per il discorso della
struttura di equitazione: "La faremo comunque"; ma con che soldi,
dove, come? Questi sono approfondimenti che il tavolo di
concertazione che esisteva, non so se esiste ancora, non sappiamo
bene se si riunisce, se non si riunisce, non ha sviscerato.
Era per semplificare un percorso. Se dobbiamo chiamare il
Sindaco a ogni problematica, questo capoluogo di regione
rappresenta quasi il 30 percento della popolazione valdostana, 27
mila famiglie, 34 mila abitanti. Questo in qualche modo poteva dare
una sorta di snellezza a una serie di tematiche che nei due anni e
mezzo non hanno avuto risposte sufficienti. Comunque noi la
portiamo al voto e auspichiamo vivamente che possa essere
votata.
Presidente -
Consigliere Marguerettaz ne ha facoltà.
Marguerettaz (UV) -
Per dichiarazione di voto. Collega
Baccega, io capisco sicuramente tutte le sue buone intenzioni, ma
vede, può darsi che le sia sfuggito, ma lei impegna i presidenti
della I e della V Commissione a
convocare
il Sindaco. Io
credo che sia una rappresentazione poco elegante, perché sto
leggendo: "... a convocare una riunione della Commissione
consiliare con l'audizione del Sindaco". Queste cose, come
giustamente lei ha detto, devono essere affrontate di intesa, non è
che noi abbiamo la possibilità di commissariare il Comune di Aosta,
convocare il suo esecutivo. Ovviamente ognuno di noi ha un giudizio
su quella che può essere l'amministrazione del Comune, ma una cosa
di questo genere non funziona. Io stesso, da assessore, andai
diverse volte in commissione al Comune di Aosta, ma non con degli
impegni che venivano votati dal Consiglio comunale di Aosta; non
sarei andato, perché mi sarebbe sembrato un po' inelegante.
Qua noi non diciamo che non è corretto avere un rapporto con
delle altre amministrazioni, ma la nostra è un'astensione che
riporta un po' nel dialogo istituzionale quelli che sono i rapporti
tra le amministrazioni. Come ha detto molto bene il presidente
Testolin, c'è un confronto tra esecutivi, ci può essere un
confronto all'interno del Consiglio con l'amministrazione; qualora
sia ritenuto utile per entrambe le amministrazioni un confronto,
ben venga, ma posta in questi termini, noi ci asteniamo.
Presidente -
Consigliere Baccega per dichiarazione di
voto.
Baccega (FI) -
Io posso capire le perplessità che possono
venir fuori dalle forze di maggioranza, ma fino a un certo punto, e
non accetto che si dica che è poco elegante, perché il percorso per
arrivare alla stesura di questa mozione è stato assolutamente di
buon senso ed elegante, tant'è che ho telefonato al Sindaco e gli
ho detto: "Guarda che sulla base di tutta una serie di risposte che
vengono date in Consiglio regionale dalla Giunta di prima e dalla
Giunta di adesso, un po' meno, perché non abbiamo ancora avuto modo
di tastarla alla prova... è il Comune di Aosta". Leggiamo su
Il
Sole 24 Ore
che da parte dell'ARER sono in difficoltà perché
hanno dei problemi a portare avanti i progetti del PNRR, poi
scopriamo che viene fuori un'esternalizzazione del
Marché
Vert
Noël, che
quantomeno ci preoccupa, perché siamo
coinvolti anche noi come Regione; c'è una sinergia e capisco che ci
siano delle interlocuzioni tra i vari assessorati. La formula di
convocare il Sindaco in un'unica riunione poteva evitare di avere
più confronti all'interno di più Commissioni. Ecco perché riteniamo
che sia assolutamente di buon senso una convocazione di questo
tipo. Poi, se non la volete votare, noi la voteremo con grande
convinzione e posso tranquillamente affermare, e sono certo che il
sindaco Nuti non lo smentirà, che mi aveva risposto che veniva
volentieri.
Presidente -
Se non ci sono altre dichiarazioni di voto,
mettiamo in votazione la mozione. La votazione è aperta.
Esito della votazione:
Presenti: 34
Votanti: 16
Favorevoli: 16
Astenuti: 18 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Padovani, Rollandin, Rosaire,
Sapinet, Testolin)
La mozione non è approvata.
