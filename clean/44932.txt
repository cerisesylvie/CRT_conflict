Classificazione
ASSISTENZA SOCIALE
Disabili



Oggetto del Consiglio n. 1767 del 28 luglio 2022 - Resoconto
OGGETTO N. 1767/XVI - Interrogazione: "Misure adottate dalla
Regione per gestire le procedure di collocamento delle persone con
disabilità e delle altre categorie protette.".
Bertin (Presidente) -
Punto n. 10. Risponde il Presidente
della Regione.
Lavevaz (UV) -
Si chiede con quest'interrogazione se
attualmente l'ente Regione soddisfa la quota di riserva prevista
dalla legge 68 del 1999 a favore delle categorie di cui
all'articolo 1, questa è la prima domanda. All'esito della denuncia
annuale effettuata a gennaio 2022, l'ente Regione risultava avere
in organico 123 persone rientranti nelle condizioni ai sensi della
legge 68 del 1999, rispetto a una quota di riserva pari a 148
unità. Rispetto a questa scopertura di 25 unità, dal mese di
gennaio a oggi sono state assunte quattro persone disabili,
diversamente abili, e al momento sono in corso quattro chiamate con
avviso pubblico, tre per persone con disabilità e una per categorie
protette, per assumere complessivamente quattordici coadiutori,
categoria B, posizione B2.
Le successive due domande sono: se la Regione ha approvato delle
linee guida procedurali per organizzare nel modo migliore le
possibilità che la legge offre a favore delle categorie protette e
a quale figura interna alla Regione è stato affidato il ruolo di
responsabili dei processi di inserimento delle persone con
disabilità. Riguardo a queste domande, è in atto una stretta
collaborazione tra il Dipartimento del personale e la Struttura
politiche per l'inclusione lavorativa del dipartimento politiche
del lavoro e formazione, per un approccio volto a creare le giuste
condizioni perché questi inserimenti risultino ottimali per i
soggetti interessati negli ambiti organizzativi in cui vengono
inseriti. In particolare è stata condivisa l'esigenza di istituire
come Amministrazione regionale la figura del responsabile
dell'inserimento lavorativo, in coerenza con il recente decreto del
Ministero del lavoro e delle politiche sociali n. 43 dell'11 marzo
2022, che ha adottato le linee guida in materia di collocamento
mirato delle persone con disabilità che, tra l'altro, ha ridefinito
le funzioni, gli indirizzi operativi e le competenze specifiche del
responsabile dell'inserimento lavorativo.
Da questo punto di vista la Valle d'Aosta risulta mancante di
figure professionali con queste caratteristiche, sia come
dipendenti all'interno delle aziende che come liberi professionisti
che possano offrire un tale servizio. L'Assessorato sviluppo
economico formazione e lavoro ne ha quindi promosso l'istituzione
attraverso una formazione specifica. A tal fine è stato approvato
il profilo professionale, inserito nel repertorio regionale dei
profili, e definito il relativo standard formativo ed è in fase di
definizione, a valere sul fondo regionale disabili, un avviso
finalizzato a promuovere l'organizzazione di un primo percorso
formativo rivolto a persone occupate presso le imprese, gli enti
pubblici, le aziende pubbliche e altri soggetti economici, nonché i
liberi professionisti e lavoratori autonomi che operano nell'ambito
delle risorse umane e della consulenza organizzativa. Tale percorso
darà priorità alle persone occupate in qualità di lavoratori
dipendenti e agli occupati presso gli enti pubblici e imprese con
più di duecento dipendenti, tra cui l'ente Regione, che risulta
ancora mancante di questa figura. La presenza di questa figura
consentirà poi di predisporre procedure, accorgimenti organizzativi
ed eventuali soluzioni tecnologiche utili per migliorare sempre più
l'inserimento lavorativo delle categorie protette.
Presidente -
Per la replica, la parola al consigliere
Marquis.
Marquis (FI) -
Grazie Presidente per la risposta che ha
dato all'interrogazione che le ho fatto. Oggi abbiamo parlato di
Garante dei diritti dei disabili e la cosa che fa un po' male, da
amministratore pubblico, è che i privati stanno rispettando le
quote di riserva, ma la Regione, che dovrebbe dare l'esempio, non
ha il rispetto delle quote di riserva nell'assunzione dei disabili.
Ma al netto di questo, apprezziamo lo sforzo che si sta facendo per
cercare di andare nella giusta direzione.
Le altre domande erano finalizzate a costituire un ragionamento,
diciamo di ordine generale. Ho fatto una domanda che si chiedeva se
ci sono delle linee guida procedurali per avvalersi della
possibilità delle chiamate nominative, sostanzialmente. Le chiamate
di tipo nominativo sui disabili, sono la naturale conclusione di un
percorso che viene fatto con il progetto di vita: si crea il
progetto di vita, dopodiché si procede alla chiamata nominativa.
Dal momento che questa chiamata nominativa è stata istituita da
parecchi anni, e mi pare che non sia ancora stata attivata qui in
Regione, credo che ci sia un ragionamento serio da fare su questo
argomento, perché significa che sostanzialmente non si dà corso ai
progetti di vita delle persone disabili, perché se non gli si dà la
naturale conclusione, manca un pezzo, che è quello del diritto al
lavoro.
Quanto alla figura interna alla Regione: se è stato affidato il
ruolo di responsabile dei processi di inserimento delle persone con
disabilità. Anche questa non è una valutazione che ha fatto - se mi
consente - la pubblica amministrazione, ma è un obbligo di legge!
Un obbligo di legge che da qualche anno non viene rispettato,
perché non è ancora stato individuato il soggetto; che poi il
soggetto non è esterno, attenzione, è un dirigente che deve essere
nominato a ricoprire questo ruolo di responsabile dell'inserimento
lavorativo dei disabili nella pubblica amministrazione e nelle
amministrazioni che hanno più di duecento dipendenti.
Anche questo, secondo me, messo tutto insieme, porta a fare poi
dei ragionamenti di ordine generale e si può arrivare alla sintesi
che qualcosa di più si può e si deve fare su questa materia
all'interno della pubblica amministrazione. Perché effettivamente,
come emergerà poi anche da un'altra interpellanza che ho fatto in
parallelo, proprio per fare un quadro completo sul settore,
risulterà il quadro che la pubblica amministrazione è quella che fa
meno nei confronti di questo settore; quello che viene fatto in
Valle d'Aosta di significativo viene prodotto dal comparto privato.
Questo lo trovo estremamente grave, soprattutto in una regione dove
la presenza del pubblico è rilevante nel tessuto economico, cioè ha
parecchie opportunità di posti di lavoro.
Quindi quello che possiamo chiedere è questa sorta di
provocazione, per innescare dei ragionamenti, per affrontare un
problema, perché diversamente rimane lì stagnante senza delle
soluzioni. E siccome ci sono delle persone fragili dietro, credo
che sia interessante fare un ragionamento a 360 gradi e complessivo
sull'argomento, perché dalla lettura combinata di tutte le cose che
vengono prodotte e fatte, emerge che manca un pochettino la
strategia. L'invito è di fare attenzione a questo argomento con la
massima sensibilità.
