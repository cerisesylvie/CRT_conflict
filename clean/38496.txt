Classificazione
LAVORO
TURISMO E INDUSTRIA ALBERGHIERA
Professioni turistiche



Oggetto del Consiglio n. 2018 del 20 aprile 2016 - Resoconto
OGGETTO N. 2018/XIV - Interrogazione: "Risultati in termini
occupazionali delle Journées des métiers du Tourisme".
Viérin M. (Presidente)
- Punto n. 15 dell'ordine del
giorno. La parola all'Assessore Donzel.
Donzel (PD-SIN.VDA) -
Ringrazio i colleghi per avermi
chiesto conto dell'intensa attività che è stata svolta nei due
giorni del
Employers' day
. Intanto per precisare che è
un'iniziativa europea che si caratterizzava soprattutto per far
incontrare gli imprenditori e i centri per l'impiego, e noi
l'abbiamo utilizzata soprattutto nel pomeriggio del giorno 7,
com'era previsto in tutta Italia e in tutta Europa, nei centri per
l'impiego di Verrès, dove si è tenuto questo incontro tra centri
per l'impiego e datori di lavoro, dimostrando che sul territorio i
nostri datori di lavoro cominciano a seguire con attenzione
l'attività dei centri per l'impiego della Valle d'Aosta, i quali -
mi permetto di dire - da alcuni primi dati che arrivano dal livello
nazionale, sembrano essere più performanti e organizzati di quelli
del resto d'Italia. Questo non può che far piacere a tutti, fermo
restando che bisogna sempre lavorare per fare meglio.
L'idea è stata quella di portare all'interno di questo
Employers' day
anche le
Journées des métiers du
Tourisme
che, visti i risultati positivi avuti in un'esperienza
praticamente auto organizzata prima dall'Adava, poi organizzata in
collaborazione con l'Assessorato delle attività produttive e i
centri per l'impiego, aveva visto in qualche modo un decollo molto
positivo. Nel riproporre questo tipo di iniziativa si è pensato di
rafforzarla attraverso attività formative che sono state
innanzitutto quella di consentire a tutti un'attività di
orientamento seminariale, tenuta dal presidente dell'Adava e -
novità di quest'anno - da un rappresentante della Confcommercio che
nella sua parte ristorazione ha aderito a questa iniziativa. In
questo momento è in corso una riunione di una prima valutazione
della giornata con questi attori - non sono presenti perché sono
presenti i rappresentanti del Dipartimento delle politiche del
lavoro - e mi arriva già in tempo reale una richiesta di
Confcommercio di allargare non soltanto alla ristorazione, ma anche
ad alimentari e bar questo tipo di iniziativa. C'è quindi il
conforto che l'iniziativa, almeno dal punto di vista
imprenditoriale, è ritenuta molto interessante.
Proprio perché si ritiene di rafforzare questa giornata - e in
autunno la rafforzeremo ulteriormente con la formazione - sono poi
stati fatti due
workshop
formativi ad ingresso libero: uno
per la redazione del
curriculum vitae
europeo cui hanno
aderito 63 lavoratori, e un altro a cui hanno aderito 85 lavoratori
dei 145 iscritti, volto ad apprendere le tecniche per presentarsi
efficacemente al colloquio. Alcuni riscontri su questo. Da parte
dei lavoratori, tramite un questionario che era libero, è emersa
una presentazione adeguata dei lavoratori al colloquio nel 100
percento dei casi, e nell'87 percento dei colloqui hanno presentato
un
curriculum
chiaro ed esaustivo a seguito dell'azione
formativa svolta; quindi da questo punto di vista, rispetto ai
problemi riscontrati nell'edizione di dicembre, si può dire che
quel tipo di operazione comincia a dare i suoi frutti. Per quanto
riguarda invece il dato nudo e crudo occupazionale che era stato
richiesto, ovviamente al momento non è disponibile, perché ai
colloqui non segue l'immediata assunzione, salvo il caso di
un'impresa che ha già detto che ne prenderà due sicuramente, ma tra
il dire e il fare c'è sempre di mezzo il mare e quindi bisogna
aspettare la vera e propria determinazione dell'assunzione.
Per quanto riguarda i dati dell'autunno, abbiamo avuto da parte
delle imprese un ritorno di circa 20 assunzioni, delle quali
preciso che in realtà 3 sono state rigettate dai lavoratori. Ci
sono dei lavoratori che anche quando hanno la chiamata non è detto
che vadano: in un caso, che riguarda Rhêmes, l'ha ritenuto
distante, all'offerta di lavoro il lavoratore non si è presentato,
e in un caso uno ha fatto una giornata o due di lavoro e poi ha
lasciato cadere. Mediamente c'è soddisfazione, perché le imprese
che hanno partecipato a questa attività ritornano, alcuni hotel
sono rimasti quasi un'intera giornata per svolgere i colloqui, da
alcuni hotel sono stati fatti circa 35 colloqui, e la media è stata
intorno ai 20, a seconda della tipologia di lavoro. Mediamente
tutti si prendono nota - è stato il caso di un albergatore che me
l'ha segnalato personalmente - e si creano un loro
database
che permette di avere quattro o cinque
curricula
con gli
indirizzi che loro ritengono performanti e da tenere in
considerazione, perché per molte di queste attività sono subissati
di
curriculum
via Internet, mentre invece ritengono
fondamentale questo passaggio. Allo stesso modo questo tipo di
offerta è interessante per i lavoratori, perché al di là del fatto
che magari non riescono a trovare occupazione - dato che la
distanza tra numero di presenti e posti disponibili in questo caso
era la metà, c'erano circa 80 posti disponibili per 140 lavoratori
- consente loro in un'unica giornata di avere otto, nove colloqui
direttamente con datori di lavoro che si trovano a Champoluc,
Courmayeur, Gressoney, li trovano in uno stesso salone e questo
permette loro il contatto personale, permette di presentarsi.
Quest'anno, proprio per andare nella direzione che penso sia
indicata dalla vostra interrogazione, cioè quali sono le effettive
ricadute, stiamo cercando di creare un corretto
database
che
colleghi chi partecipa a queste attività con i riscontri che hanno
i centri per l'impiego sull'occupazione, per vedere se c'è
coincidenza e se questa attività dà i suoi frutti. Il fatto che
oggi l'Adava, la Confcommercio si è riunita presso il Dipartimento
delle politiche e del lavoro per dare la valutazione di questa
attività e che Confcommercio voglia partecipare anche con gli
alimentaristi e i bar, ci dice che è un'attività molto apprezzata
dal punto di vista imprenditoriale. Dal punto di vista dei
lavoratori, i riscontri che abbiamo avuto dai questionari che sono
stati compilati liberamente ci danno un riscontro positivo. Se
vuole poi i dati nel dettaglio glieli do.
Président
- La parole à la collègue Morelli.
Morelli (ALPE) -
Grazie Assessore per la risposta.
Sicuramente le
Journées des métiers du Tourisme
sono ottime
iniziative, e lo dimostra la partecipazione numerosa sia delle
persone alla ricerca di un impiego che degli operatori. La nostra
interrogazione poneva tuttavia anche un'altra questione che è
espressa nella premessa e su cui lei però non si è soffermato. Noi
dicevamo, riferendoci alle Journées des métiers du Tourisme, che
sono giornate dedicate soltanto a persone che abbiano già avuto
esperienza nel settore o che abbiano una formazione, tant'è che sia
nel manifesto che pubblicizza, sia nel questionario che le persone
che vogliono parteciparvi debbono compilare ci sono proprio le
domande se sono già state fatte esperienze lavorative o se la
persona è in possesso di titoli di studio proprio nell'ambito del
turismo.
La nostra interrogazione sollevava anche un altro aspetto, che
mi sembrava di avere colto nella sua intervista al Tg3, cioè di
mettere in atto anche attività di formazione riferite al turismo
per le persone che hanno perso il posto di lavoro, che non hanno
ricevuto una formazione particolare, non hanno mai avuto esperienze
in quel campo, ma potrebbero rimettersi in gioco. Non possono farlo
partecipando a questi colloqui, perché non hanno i requisiti. Lei
non mi ha risposto, però, in questo senso. Io dico: "Evidenziato
come la partecipazione all'iniziativa sia prioritariamente rivolta
a persone già qualificate nel settore alberghiero e della
ristorazione, per esperienze pregresse o per formazione scolastica
in tale ambito; ritenuto che il settore turistico possa ancora
costituire un bacino lavorativo in grado di fornire possibilità di
impiego anche a persone inoccupate o con esperienze lavorative
diverse, ma disponibili a rimettersi in gioco" e, le ripeto,
richiamate le sue dichiarazioni che io avevo inteso nel senso di
prevedere attività di formazione che vadano a rispondere a queste
esigenze, per sapere "quali attività di formazione siano previste,
a chi siano rivolte e in che tempi". Lei mi ha parlato delle
attività di formazione seminariali che già sono state fatte. Ma non
è un problema, Assessore, l'importante è che concordiamo su questo
concetto, nel senso di predisporre delle attività di formazione per
persone che abbiano voglia di rimettersi in gioco nel settore
turistico e che non abbiano avuto la possibilità di formarsi. È
molto importante che la formazione sia fatta
ad hoc
, perché
ogni operatore del turismo deve essere in qualche modo ambasciatore
della sua regione. Per cui, oltre alla formazione specifica legata
alla mansione, ma che abbia anche una formazione nel senso della
conoscenza del territorio, cosa che molto spesso manca, e invece è
importante andare in questa direzione.
Un'ultima considerazione. In tempi in cui non c'erano difficoltà
occupazionali i valdostani erano poco propensi ad impiegarsi nel
settore turistico, per mille ragioni, di cui non vogliamo stare a
fare l'esegesi. I tempi sono cambiati, lo sappiamo, e il turismo
costituisce ancora un bacino importante di possibilità
occupazionali che sono diventate interessanti anche per i
valdostani, ma l'importante è dare loro la possibilità di svolgere
i mestieri legati al turismo con un minimo di formazione.
L'invito è ad andare in questo senso: creare attività di
formazione per coloro che vogliano reinvestirsi, reintegrarsi nel
settore turistico.
