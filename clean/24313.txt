Classificazione
CONSIGLIO REGIONALE
Attività consiliare d'aula



Oggetto del Consiglio n. 3266 del 24 gennaio 2008 - Resoconto
OGGETTO N. 3266/XII - Ritiro di mozione: "Predisposizione di
un elenco di persone residenti rientranti nei casi di
incompatibilità con la carica di consigliere regionale".
Mozione
Richiamata la legge regionale 20 del 7 agosto 2007
"Disciplina delle cause di ineleggibilità e di incompatibilità con
la carica di consigliere regionale, ai sensi dell'articolo 15,
comma secondo, dello Statuto speciale", che all'articolo 5
identifica le cause di incompatibilità con la carica di consigliere
regionale;
Evidenziato che alle lettere q), u) e v) sono definite le
cause di incompatibilità riferite agli amministratori e ai
dipendenti condannati in via definitiva a risarcire la Regione e
non hanno estinto il debito, a coloro che hanno lite pendente o un
debito liquido con la Regione;
Sottolineata l'importanza che tutte le forze politiche ed i
cittadini possano valutare l'impatto delle norme di incompatibilità
e quindi chi siano coloro che rientrano nelle cause previste nelle
predette lettere, anche al fine di una valutazione politica,
particolarmente importante nel periodo pre-elettorale,
Il Consiglio regionale
Impegna
Il Presidente della Giunta a fornire al Consiglio regionale,
contestualmente al decreto di convocazione dei comizi elettorali
per le elezioni regionali 2008 l'elenco di tutte le persone
residenti in Valle d'Aosta con più di 21 anni rientranti nelle
fattispecie di cui alle lettere q), u) e v) dell'art. 5 della legge
regionale 20/2007, di cui sia a conoscenza l'Amministrazione
regionale.
F.to: Sandri - Squarzino Secondina
Président
- La parole à la Conseillère Squarzino
Secondina.
Squarzino (Arc-VA)
- Credo che la mozione sia molto
semplice: la mozione ricorda che c'è la legge regionale n. 20/2007,
fra l'altro un provvedimento che il nostro gruppo non ha votato,
ma, nel momento in cui diventa legge, penso che la stessa vada
rispettata. In questa legge regionale all'articolo 5 sono
individuate tutte le cause di incompatibilità con la carica di
Consigliere regionale, ossia sono evidenziate una serie di cariche,
l'eventuale candidato alle elezioni del Consiglio regionale, se
fosse eletto, prima di essere nominato, prima di poter diventare
Consigliere regionale, deve rinunciare a questi altri incarichi,
altrimenti non sono compatibili. Vi sono diverse cariche,
qualifiche, uffici, posizioni, per esempio un docente, un
dipendente del comparto unico regionale, componente di organi di
amministrazione e di controllo di società partecipate dalla
Regione, eccetera. Fra queste cause di incompatibilità ce n'è anche
una che così viene individuata dalla legge:
"coloro che, per
fatti compiuti allorché erano amministratori o dipendenti della
Regione, sono stati, con sentenza passata in giudicato, dichiarati
responsabili verso la Regione e non hanno ancora estinto il
debito"
. Crediamo che sicuramente, se esistono queste persone e
queste persone arriveranno in Consiglio regionale, sceglieranno una
cosa o l'altra, ma soprattutto in quel momento ci sarà la verifica
che tale persona, che è amministratore o dipendente della Regione e
che con sentenza passata in giudicato non ha ancora estinto il
debito... chiaramente dovrà farlo, altrimenti non può assumere
questa carica di Consigliere. Quello che chiediamo è che ci sono
probabilmente alcuni personaggi molto noti che si trovano in questa
situazione, ma forse ce ne sono anche altri forse meno noti e che
sarebbe utile che fossero individuati, perché non ci sono solo
quelli che hanno compiuto dei fatti quando erano amministratori e
si sono dichiarati responsabili, ma ci sono anche coloro che
(lettera u) hanno lite pendente con la Regione in quanto "
parte
in un procedimento conseguente o promosso a seguito di un giudizio
definito con sentenza passata in giudicato
", poi ancora coloro
"
che, avendo un debito liquido ed esigibile verso la Regione,
sono stati legalmente messi in mora
". In tutti questi casi c'è
da parte dell'Ufficio legale della Regione la contezza di chi sono
tali persone. Visto che è importante che le forze politiche, ma
anche i cittadini possano valutare l'impatto delle norme di
incompatibilità e che sappiano chi sono coloro che rientrano nelle
cause previste nelle predette lettere, anche al fine di una
valutazione politica, importante in un periodo pre-elettorale,
chiediamo che il Consiglio impegni il Presidente della Regione a
fornire al Consiglio regionale, contestualmente al decreto di
convocazione dei comizi elettorali, l'elenco di tutte le persone
residenti in Valle con più di 21 anni rientranti nelle categorie
indicate prima, quelle di cui è a conoscenza l'Amministrazione
regionale, verso le quali la Regione ha attivato un procedimento
perché c'è una lite pendente. Pensiamo che questo tipo di
informazione possa essere utile e chiediamo che il Consiglio si
pronunci in merito nell'ottica di una trasparenza, ossia bisogna
che i cittadini quando vanno a votare, visto che hanno 3
possibilità di scelta, sappiamo prima che quei possibili candidati
hanno o delle liti pendenti, o sono stati giudicati responsabili
verso la Regione e non hanno ancora estinto il debito, o hanno
ancora un debito liquido esigibile verso la Regione e sono stati
messi in mora. Credo che queste informazioni in un'ottica di
trasparenza vadano dette perché o sono informazioni vere, e mi
chiedo per quale motivo i cittadini, che sono chiamati a
sceglierli, non debbano conoscerle prima, oppure qual è l'altro
motivo? Non penso siano informazioni non vere, quindi sono vere e,
se sono vere, non capisco perché debbano essere tenute nascoste ai
cittadini che sono chiamati a sceglierli e a votarli.
Presidente
- Dichiaro aperta la discussione generale.
La parola al Presidente della Regione, Caveri.
Caveri (UV)
- Nella scorsa seduta il collega Sandri, nel
chiedere alla Giunta la predisposizione di un elenco di tutte le
cittadine e i cittadini residenti da più di un anno in Valle
d'Aosta che abbiano liti pendenti o comunque procedimenti con la
Regione che ne comportino l'ineleggibilità alla carica di
Consigliere regionale, nonché i relativi singoli importi, ricordava
quanto fosse saggio portarsi avanti con il lavoro e quindi
allertare da subito i competenti uffici affinché provvedessero a
questa lunga e complessa operazione di censimento che
interesserebbe circa 100mila Valdostani. Condivido anch'io che è
meglio non rimandare a domani quello che è possibile fare oggi, ma
è pur vero che il lavoro va stimolato quando è utile, altrimenti
altro non è che uno spreco di risorse. Se dovessimo fare un elenco
di questo genere, potremmo aggiungerlo alle incombenze inutili:
ricordo che c'è un detto secondo il quale "è inutile spalare la
neve perché prima o poi viene il sole", oppure "lavare la testa
agli asini, perché 5 minuti dopo avergliela lavata ce l'hanno già
di nuovo sporca".
La mozione presentata è sbagliata e non solo, o non tanto dal
punto di vista politico, quanto e soprattutto dal punto di vista
giuridico ed è vero che il diritto non vive in un Iperuranio nel
migliore dei mondi possibili, ma il diritto è il diritto e il
rovescio non c'è, quello c'è nel tennis, come si sa bene, nel
torneo organizzato ogni anno a Champdepraz da André Lanièce. Qui
non si tratta di sottrarsi agli adempimenti richiesti per volontà
di non fare o ancora peggio di voler nascondere: qui si tratta di
rispettare le regole della legge, che affidano al Consiglio
neoeletto la prerogativa esclusiva di verificare i titoli di
ammissione dei propri componenti, è quello che si chiama una
"interna corporis", ossia spetta al Consiglio nella sua autonomia,
chi oggi prevede questo tipo di attività non si fida del Consiglio!
Qui c'è sempre la centralità del Consiglio, è il Consiglio...
questa è una "interna corporis". Spetta al Consiglio neoeletto, che
ha ottimi uffici in grado di poterlo fare e acquisire le
informazioni, dichiarare la sussistenza delle cause di
ineleggibilità o la decadenza dei cittadini eletti che si trovino
in situazioni di incompatibilità non rimosse nei termini e nei modi
stabiliti, ma anche soprattutto si tratta di rispettare quei
principi della democrazia che ormai da tempo, collega Squarzino,
hanno sconsigliato in democrazia il ricorso alle liste di
proscrizione che pregiudicano od ostacolano il pieno esercizio dei
diritti politici, compreso quello di essere candidati e di essere
eletti. Predisporre un elenco da fornire al Consiglio regionale
contestualmente al decreto di convocazione dei comizi elettorali di
tutte le persone residenti in Valle con più di 21 anni,
potenzialmente incompatibili con la carica di Consiglieri perché
rientranti in una delle fattispecie indicate dalla legge regionale
è un adempimento privo di qualsivoglia significato giuridico, non
solo, è anche un adempimento privo di ogni buon senso.
Come detto nella precedente discussione, l'incompatibilità
riferita alla litispendenza, alla sussistenza di un debito
derivante da una sentenza di condanna o di un debito liquido ed
esigibile non ancora estinto è situazione dinamica, destinata ad
evolversi giorno per giorno e in quanto tale da valutarsi solo a
seguito dell'elezione del candidato, che a quel momento dovesse
trovarsi in una tale condizione. Questo significa che al momento
della candidatura il fatto che l'interessato abbia un debito nei
confronti della Regione è un fatto rilevante per il candidato, ma
non per altri; in ogni caso quel debito potrebbe estinguersi prima
delle elezioni e a quel punto il fatto resterebbe rilevante per il
cittadino, ma non per altri. Se poi quel debito permane, il
candidato eletto, se intende assumere la carica di consigliere,
dovrebbe provvedere al pagamento, pena la decadenza dalla carica e
a questo punto il fatto diventerebbe rilevante, oltre che per
l'interessato, anche per il nuovo Consiglio, che dovrà provvedere
alla sostituzione del consigliere decaduto. Queste banali
considerazioni fanno inoltre emergere la circostanza che rende
ancora più evidente l'inutilità dell'adempimento che la verifica
sull'incompatibilità va fatta non su tutti i potenziali eleggibili,
ossia tutti i cittadini che hanno compiuto il 21° anno di età e che
siano residenti da almeno un anno ininterrottamente nel territorio
della Regione, compresi quelli che non hanno alcuna intenzione di
candidarsi, ma solo sui cittadini eletti. Perché dobbiamo fare
questa roba? È come sparare con la lupara, ossia devo sparare a
Cesal, sparo con la lupara, ammazzo tutto il Consiglio regionale
con gioia dei primi eletti e non solo, perché nel caso dell'"Union
Valdôtaine" non ce ne sarebbero neanche abbastanza per poterci
sostituire tutti... lo dice Giovanni Sandri che, se l'Ospedale
fosse stato a Quart, probabilmente non sarebbe ancora qui fra
noi.
Vi è poi il problema della riservatezza dei cittadini ricompresi
nelle liste e non mi si venga a dire - lo dico al mobile
Consigliere Sandri -, come detto nella precedente occasione dal
collega Sandri, che i Consiglieri hanno l'obbligo di mantenere il
segreto sui dati acquisiti nell'esercizio delle loro funzioni,
perché l'intenzione di violare questo sacrosanto dovere è
palesemente svelato nelle premesse della mozione - perché il
collega Sandri dice: "noi otteniamo questi dati, ma siamo persone
ragionevoli, non li diamo in giro" - laddove si dice invece
"sottolineata l'importanza che tutte le forze politiche ed i
cittadini possano valutare l'impatto delle norme
sull'incompatibilità e quindi chi siano coloro che rientrano nelle
cause previste dalla legge, anche al fine di una valutazione
politica, particolarmente importante nel periodo
pre-elettorale"
. C'è o non c'è allora questa riservatezza,
ammesso che l'operazione è totalmente inutile perché riguarda solo
gli eletti e questa ricerca viene compiuta con competenza da parte
degli uffici del Consiglio regionale unici deputati a poterlo fare?
Credo quindi che sussistano tutte le ragioni giuridiche
innanzitutto per poter respingere l'odierna mozione.
Presidente
- La parola al Consigliere Sandri.
Sandri (PD)
- Premesso che ho "toccato ferro" per la
seconda volta, è probabile che la mia presenza in quest'aula più
che alla vicinanza o lontananza dall'Ospedale sia alla bravura di
un collega che da segni poco evidenti ha capito qual era il
problema, lo ringrazio pubblicamente: è il dr. Giudice e forse
avrei aspettato meno del quarto d'ora che ho dovuto aspettare
nell'anticamera del Pronto soccorso se il Pronto soccorso fosse
stato più grande e con delle vie per i pazienti in codice
rosso.
Al di là di questo, trovo la risposta del Presidente
assolutamente consona con l'atteggiamento che ha tale maggioranza e
tale Giunta su questo tema. Innanzitutto credo che il Presidente
della Regione si renda conto che gli uffici del Consiglio regionale
l'unica cosa che potranno fare è utilizzare gli uffici della Giunta
regionale, perché tutti questi dati sono in sua proprietà, nel
senso che sono a disposizione dell'Ufficio legale e delle altre
strutture della Presidenza della Regione. Portarsi avanti con i
lavori non sarebbe stato male, perché consente poi dal 25 maggio di
poter offrire al Consiglio regionale una risposta pronta perché ci
sono buone motivazioni per pensare che alcune delle persone che
hanno in questo momento un contenzioso aperto con la Regione e che
rientrano nelle norme di ineleggibilità saranno fra gli eletti.
Vogliamo scommettere? Magari con qualche voto più di lei...
Caveri
(fuori microfono)
- ... di lei
sicuramente...
Sandri (PD)
- ... sono entrato in Consiglio regionale nel
1986 con 75 preferenze, la sfido a entrare in Consiglio con così
poche preferenze, è stato il "top": in Italia nessuno mi è mai
riuscito a battere!
Questo atteggiamento credo sia rilevante dal punto di vista
politico proprio perché associato ad una serie di questioni che
tanto il nuovo Consiglio affronterà, voi sperate di esorcizzare il
problema, ma non ce la farete, perché il fatto che il Presidente di
"CVA", visto che uno è dimesso, sarà eletto a giugno, vorrà dire
che c'è la "prorogatio" termini - visto che lei parla tanto di
latino - e l'uscente sarà considerato un Presidente, quindi chi
sarà del "Partito Democratico" all'interno di questo Consiglio - e
qualcuno ci sarà -, porrà il problema che quella persona
formalmente ha dato le dimissioni, ma formalmente e strutturalmente
no, perché, non essendo stato sostituito, esiste la "prorogatio" e
quindi sarà ineleggibile, perché le dimissioni dovevano essere
concretizzate al 7 dicembre, ossia a quella data doveva essere
nominato il Presidente di "CVA" (tanto per tornare sul problema).
Qui è uno "scontro fra sordi", non volete o non potete ammettere
perché siete ostaggio di tale situazione politica che vi ritrovate,
noi non possiamo accettare questo tipo di comportamento e
continueremo a fare la nostra battaglia.
Il fatto che sia un problema di "privacy" non è assolutamente
smentito dalle premesse, anzi è chiaro che la "privacy" non si
riferisce ai fatti contenuti nei dati che ci fornite, ma al nome e
cognome della persona! È chiaro che, nel momento in cui in una
riunione di partito venissero fuori certe candidature, ci sono i
Consiglieri regionali eletti in Consiglio regionale che possono a
buona ragione e senza ledere né la "privacy" per quanto riguarda
sia i motivi che l'ammontare, dire: "no, questa persona è
ineleggibile"; allora ci deve spiegare quando regola il suo... noi
non so se avremo questo problema...
Caveri
(fuori microfono)
- ...
incompatibile...
Sandri (PD)
- ... incompatibile, ha ragione... quindi
deve dimostrarci che entro quel tempo si metterà a posto in modo
che possa essere eleggibile nel momento in cui il Consiglio sarà
convocato nella sua prima riunione: questo significa far funzionare
la democrazia. Ci troviamo di fronte ad "un manque" di democrazia,
perché lei confonde la "privacy" della riservatezza di un nome e un
cognome con la possibilità di dare al Consiglio regionale, in
particolare ai Consiglieri di opposizione, i dati su cui poter
lavorare ed è un atteggiamento costante su tutto, ce lo abbiamo
anche su questo. Non è grave e non è un dato che ci preoccupa più
di tanto perché le cose vengono fuori lo stesso, però l'invito che
le faccio, ma non per la sua maggioranza o l'opposizione, perché
credo che questo sia qualcosa che travalichi le posizioni
reciproche che abbiamo in questo momento, è quello di fare una
valutazione più attenta di tali questioni, perché una difesa tipo
Piave come state facendo rischia solo di portare al disastro non
quel personaggio che è implicato, quel partito che lo presenterà in
Consiglio regionale, quella rappresentanza che non sarà
legittimata, ma le istituzioni della Valle d'Aosta, perché porremo
al nuovo Consiglio regionale di nuovo un'enorme questione. E per
fare questo ritirerei volentieri, mi confronterò poi con la collega
Squarzino, la mozione ad una piccola condizione: non fate nessuna
analisi, ma nominate prima del Consiglio di amministrazione della
"Casinò S.p.a." un Presidente della "CVA", fate questo gesto!
Sarebbe un modo per far capire che siete indipendenti nel vostro
giudicare e nel vostro agire, altrimenti, come tutti potremo
constatare, dovremo prendere atto che avete dei fili che vi
collegano a delle macchinette e non siete autonomi nelle vostre
decisioni.
Presidente
- La parola al Presidente della Regione,
Caveri.
Caveri (UV)
- In piemontese si dice: "scambiare ciocca
per brocca".
Président
- La parole au Conseiller Sandri, pour
déclaration de vote.
Sandri (PD)
- No, chiediamo una piccola sospensione della
seduta per concordare con la collega la valutazione
dell'oggetto.
Presidente
- I lavori consiliari sono sospesi per 10
minuti.
Si dà atto che la seduta è sospesa dalle ore 12,29 alle ore
12,41.
Presidente
- Riprendiamo i lavori.
La parola al Consigliere Sandri.
Sandri (PD)
- In qualche modo, grazie alla disponibilità
della collega Squarzino, che ha accettato le nostre proposte,
abbiamo pensato di ritirare la mozione, soprattutto con la
motivazione di sperare che quanto proposto prima sia accettato,
ossia che l'elezione del Presidente di "CVA" avvenga prima
possibile. In questa ottica ritiriamo la mozione e ci affidiamo al
buon senso.
Presidente
- La parola al Consigliere Frassy.
Frassy (CdL)
- Penso che qualche parola vada spesa,
soprattutto dopo questo repentino cambiamento di direzione del
collega Sandri, che peraltro è noto per il suo "movimentismo". Mi
sembra di aver capito, Assessore Marguerettaz, che lei ieri,
rispondendo ad una nostra interpellanza, abbia ribadito che la
nomina del Presidente di "CVA" verrà fatta all'atto dell'Assemblea
di approvazione del bilancio, fissata a giugno...
Marguerettaz
(fuori microfono)
- ... no, non so
quando è fissata... ieri mi riferivo al 2005...
Frassy (CdL)
- ... potrebbe essere prima... comunque
prendiamo atto che il suo era un riferimento al passato e non al
futuro, perciò potrebbe essere anche ad aprile.
Tornando invece alla mozione presentata dai colleghi della
Sinistra, vorrei fare alcune considerazioni e riflessioni su quello
che è stato scritto in questo testo: anzitutto mi compiaccio
politicamente per il fatto che abbiano rivalutato il loro giudizio
politico sulla legge n. 20 approvata prima dell'estate, quella
legge sulla quale avevano espresso un giudizio negativo, nel senso
che non l'avevano votata e ne avevano prese le distanze, se la
memoria non mi inganna, perché mi sembra che fosse passata con 30
voti su 35, tanto che hanno ritenuto di tornare con un atto che
impegna il Consiglio su quella legge che poi non era scritta così
male, evidentemente. Rimango però perplesso - e mi compiaccio per
la seconda volta sul fatto che la mozione venga ritirata - sullo
spirito della mozione, perché se lo spirito della mozione fosse
stato di andare effettivamente a creare delle situazioni di
trasparenza, quelle situazioni di trasparenza dovevano essere
incentrate sull'ineleggibilità, che è quella situazione che si
radica al momento della candidatura e non è più rimovibile a
risultato conseguito. Le situazioni di incompatibilità invece sono
rimovibili nel momento in cui l'eletto sceglie e opta fra le
diverse situazioni, che sono per l'appunto incompatibili, e può
optare per la carica di consigliere regionale, piuttosto che per
mantenere l'incompatibilità e dunque decadere dal Consiglio
regionale. Non capiamo perciò quale sia il senso, se non quello di
fare l'elenco dei debitori e dei condannati, che per carità va
bene, anche perché sono dati pubblici, ma non c'è bisogno di
nascondersi dietro una legge seria, che era fatta per garantire
determinati procedimenti e procedure di trasparenza, di
ineleggibilità, di incompatibilità con situazioni soggettive, ma
che avevano un riflesso oggettivo sulla scena politica.
Auspico poi che la Presidenza del Consiglio prima o poi dedichi
una statistica o, meglio, che il Presidente del Consiglio, sempre
molto attento nel presentare relazioni sull'andamento di questi
lavori, spesso accompagnate da statistiche, da dati e da diagrammi,
possa finalmente fare una statistica di quel gruppo o di quel
Consigliere che ha il "record" delle iniziative presentate e
ritirate. A mia sensazione la "palma" va al collega Sandri, al
quale va addebitata una parte dei costi della politica, perché i
costi della politica sono obbligare l'aula e il Consiglio ad andare
dietro a dei ragionamenti perniciosi, frutto semplicemente di un
modo avventato di usare il proprio pensiero senza approfondire gli
argomenti e forse anche di un modo di fare politica attraverso i
giornali, piuttosto che attraverso l'impegno serio e
l'approfondimento delle tematiche.
Presidente
- L'oggetto n. 37 è ritirato.
Il Consiglio prende atto.
Presidente
- Mi pare ragionevole terminare i lavori per
questa mattina, il Consiglio è riconvocato alle ore 15,30.
La seduta è tolta.
---
La seduta termina alle ore 12,47.
