Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3845 del 22 ottobre 1992 - Resoconto
OGGETTO N. 3845/IX Impianti per lo smaltimento dei rifiuti
speciali, inerti, tossici e nocivi derivanti da attività
artigianali.
(Interpellanza)
Presidente
Do lettura dell'interpellanza presentata
dai Consiglieri Beneforti e Chiofalo, iscritta al punto 21
dell'ordine del giorno.
Interpellanza Preso atto delle richieste provenienti dai
cittadini, imprenditori e artigiani, concernenti lo smaltimento dei
rifiuti dagli stessi prodotti;
a conoscenza dell'iniziativa assunta a suo tempo
dall'Assessorato alla Sanità ed Assistenza Sociale, in merito allo
smaltimento dei rifiuti speciali, inerti e speciali tossici e
nocivi derivanti da attività artigianali;
i sottoscritti consiglieri regionali della Democrazia
Cristiana
interpellano
l'Assessore competente per conoscere:
1) se, in attesa di realizzare definitivamente gli impianti
previsti dalla legge regionale del 16 giugno 1988 n. 44, è stato
costituito il centro provvisorio, da ubicare presso l'impianto di
compattazione di Brissogne, per la raccolta dei rifiuti speciali
tossici e nocivi provenienti da attività artigianali come previsto
dalla precedente Giunta regionale;
2) le discariche autorizzate in questi ultimi mesi per lo
smaltimento dei rifiuti inerti prodotti dal settore edilizio e
quelle in attesa di autorizzazione;
3) quali iniziative intende prendere per la localizzazione della
discarica per lo smaltimento dei rifiuti speciali (discarica di 2a
categoria - tipo B).
Presidente
Ha chiesto la parola il Consigliere
Beneforti; ne ha facoltà.
Beneforti (DC)
Credo che la Valle d'Aosta si sia posta
non da oggi, ma da molto tempo, il problema dei rifiuti in termini
seri e concreti. La realizzazione del compattatore di Brissogne per
lo smaltimento dei rifiuti urbani e le leggi approvate in materia
ne sono una dimostrazione più che evidente.
Si tratta ora di dare applicazione alle leggi ed infatti con
questa interpellanza chiediamo alla Giunta o all'assessore
competente notizie su alcune iniziative che la precedente Giunta
aveva preso e che rivestono particolare importanza.
Gli artigiani della Valle d'Aosta avevano chiesto al nostro
Assessorato di intervenire nello smaltimento dei rifiuti speciali,
tossici e nocivi. Allora, accogliendo l'invito dell'Associazione
Artigiani, avevamo deciso la costituzione di un centro provvisorio
da ubicare presso l'impianto di compattazione di Brissogne, in
attesa di realizzare gli impianti previsti dalla legge regionale 16
giugno 1988, n. 44, che sono in corso di progettazione e prevedono
uno stoccaggio definitivo per tali rifiuti.
Per l'immediato occorre però andare incontro anche alle esigenze
degli artigiani e delle piccole imprese, che, data l'entità dei
loro rifiuti tossici e nocivi, non possono sostenere i costi di
iniziative dirette nel campo dello smaltimento, né sostenere i
costi per trasferire i loro rifiuti tossici in altri centri fuori
Valle.
Noi vorremmo sapere se l'impegno assunto è stato portato avanti,
in quanto la società Valeco a suo tempo aveva dichiarato
all'Assessorato la propria disponibilità ad aprire questo centro
dove recepire i rifiuti tossici e nocivi, nell'interesse dei
diretti interessati, ma anche per evitare l'incremento delle
possibilità d'inquinamento, perché se gli artigiani e le piccole
imprese non hanno dove depositare i loro rifiuti, li vanno a
depositare dove possono, come molto spesso accade nella nostra
Regione, così creano problemi di inquinamento.
L'altro problema è quello dei rifiuti inerti e dello smaltimento
dei materiali di risulta dell'attività edilizia. Allora c'era una
certa urgenza, perché numerose erano le richieste d'intervento
pervenute dai diretti interessati ed in particolare
dall'Associazione degli industriali, dalle associazioni artigiane,
dai piccoli imprenditori ed anche da singoli cittadini che
intendevano smaltire rifiuti derivati eventualmente dalla
ristrutturazione della propria abitazione o di qualche edificio,
che non sapevano dove indirizzare per depositare questo materiale
inerte.
Anche i comuni avevano assunto con noi degli impegni, tant'è che
molti volevano realizzare delle discariche per gli inerti, proprio
per far fronte al fenomeno che ci stava di fronte, in particolare
il Comune di Aosta, che sembrava quasi scoppiare.
Infatti, dagli incontri con gli amministratori di Aosta è emerso
che il Comune non era in grado di realizzare una discarica in cui
recepire i rifiuti inerti del settore edilizio. Si era poi
impostato un programma di discariche da realizzare - mi sembra - a
Nus ed in altre località della Regione.
Negli incontri avuti a più riprese con l'Associazione dei
comuni, con le comunità montane e con il Comune di Aosta, la
Regione si era dichiarata disponibile a fornire ogni aiuto tecnico
ed economico necessario per consentire ai comuni di realizzare le
discariche per lo smaltimento dei rifiuti inerti, ma anche i comuni
da parte loro avevano assunto degli impegni.
Con questa interpellanza chiediamo se gli impegni assunti in
precedenza, dei quali certamente l'Assessore Cout è stato informato
dai suoi uffici, sono stati rispettati e se le altre discariche
programmate sono state effettivamente aperte.
L'ultimo problema concerne la localizzazione della discarica per
lo smaltimento dei rifiuti speciali delle attività industriali.
Poiché noi avevamo previsto un progetto che avrebbe dovuto essere
realizzato nell'area di Pontey, vorremmo sapere se si è riusciti a
portare avanti quel progetto. Fino a quando io sono stato Assessore
non sono riuscito a fare accettare al Comune di Pontey la
realizzazione di una discarica che pure offriva tutte le certezze e
sicurezze. Vorrei sapere se poi si è riusciti ad ottenere tale
consenso o se, vista l'indisponibilità del Comune di Pontey, è
stato possibile individuare altre aree.
Anche questa richiesta proviene dai settori interessati, perché
lo smaltimento di questi rifiuti fuori dalla nostra Regione ha dei
costi che si aggiungono a quelli di produzione. Le aziende
interessate ci chiedono di intervenire, perché è dovere della
Regione realizzare questo tipo di discarica, proprio per eliminare
i costi che esse devono sostenere per portare questi rifiuti in
centri fuori Valle.
Altrimenti, come ha già fatto la Cogne, qualcuno si fa delle
discariche al proprio interno e non guarda se i rifiuti sono
tossici o nocivi, per cui se noi volessimo risanare quelle aree,
dopo il loro eventuale acquisto per localizzarvi anche altre
attività industriali in caso di chiusura della Cogne, dovremmo
spendere come minimo 50 o 60 miliardi.
Ecco allora che, per evitare tutti questi problemi, dobbiamo
fare in modo di realizzare gli obiettivi che sono di nostra
competenza.
Con questa interpellanza non intendo attribuire la colpa di
tutto ciò all'attuale Giunta, ma chiedo solo se, per quanto
riguarda gli aspetti che ho citato, è stata data continuità alle
iniziative già avviate.
Non voglio fare neanche polemiche, perché mi rendo perfettamente
conto delle difficoltà che si incontrano, perché le ho incontrate
anch'io, ma voglio solo conoscere il punto della situazione sul
centro provvisorio in cui gli artigiani possano smaltire i rifiuti
speciali, tossici e nocivi, al compattatore di Brissogne, se sono
state aperte ulteriori discariche per inerti, a che punto è la
discarica per lo smaltimento dei rifiuti speciali.
Presidente
Ha chiesto la parola l'Assessore alla
sanità ed assistenza sociale, Cout; ne ha facoltà.
Cout (PCI-PDS)
Dico subito che sulla questione
darò più che altro risposte di carattere tecniche, per evitare
valutazioni su situazioni che abbiamo ereditato e che potrebbero
offrire spunto a discussioni sterili o polemiche, proprio perché
stiamo cercando di lavorare seriamente e di rispondere con i fatti.
Ciò vale anche per evitare discussioni e accenni, a volte non
pertinenti, che in alcune occasioni potrebbero essere interpretati
come provocazioni, cosa che mi potrebbe amareggiare.
Visto che ho occasione di parlare, vorrei dire che in situazioni
a volte si preferirebbe non rispondere, anche se a certe domande,
come quella di ieri del Consigliere Milanesio, sarebbe molto più
facile rispondere "sì", piuttosto che "no", come qualcuno vorrebbe
poi interpretare.
Questo molte volte ci dispiace e ci amareggia, perché purtroppo,
specie se si vogliono fare discussioni serie, certi fatti non
possono essere spiegati o definiti con una semplice risposta a
delle interpellanze, soprattutto quando si tratta di fare
valutazioni complesse su scelte di carattere più generale o su
persone, cosa pur sempre molto delicata.
In questa occasione, infatti, sarebbe necessario un tempo ben
maggiore di quello che ci è consentito, perché bisogna riprendere
tutta una serie di questioni e poi bisogna prendere atto che
comunque è necessario fare delle scelte, perché in determinate
occasioni se non si fanno delle scelte forse non si riesce a
trovare una soluzione e si va a finire nel peggio.
Permettetemi ancora un piccolo sfogo. Purtroppo, sovente non si
prende atto di ciò e in diverse occasioni le questioni vengono
stravolte, vengono interpretate malamente ed anche
strumentalizzate.
In merito alla prima domanda dell'interpellanza dei consiglieri
Beneforti e Chiofalo, che concerne il centro di stoccaggio
provvisorio dei rifiuti speciali tossici e nocivi presso l'impianto
di compattazione di Brissogne, posso dire che lo stesso è stato
costituito ed autorizzato all'esercizio ai sensi della vigente
normativa statale e regionale in materia di smaltimento dei
rifiuti, con deliberazione della Giunta regionale del 24 luglio
1992.
L'inizio dell'attività è subordinato alla presentazione da parte
della società Valeco SpA, impresa incaricata della gestione del
centro, della prevista garanzia finanziaria, nonché
dell'effettuazione di una serie di incontri informativi con le
associazioni di categoria (artigiani, industriali e commercianti)
sulle modalità di funzionamento del servizio e sui relativi costi.
Queste riunioni inizieranno a partire dal 28 ottobre prossimo.
Veniamo ora alla seconda domanda, che concerne le discariche
attualmente autorizzate per lo smaltimento dei rifiuti inerti. Ce
n'è una nel comune di Saint-Pierre, in località Bréan, gestita dai
comuni di Sarre e Saint-Pierre; una in comune di Arvier, in
località Crétaz, gestita dai comuni di Introd e di Arvier; una a La
Salle, in località Challancin, gestita direttamente dal Comune; una
in comune di Fénis, in località Les Iles, gestita dal Comune; una
ad Issogne, gestita dal Comune; una ad Arnad, in località
Polveriera, gestita dal Comune; una ad Ayas, gestita dal Comune;
una a Brusson, in località San Valentino, gestita dal Comune ed una
ad Antey-Saint-André, gestita dal Comune.
Ci tengo a precisare che sono in corso di approvazione da parte
dei competenti uffici dell'Assessorato regionale dell'ambiente,
territorio e trasporti, ai fini della valutazione dell'impatto
ambientale, anche i progetti per la realizzazione delle discariche
dei comuni di Rhêmes-Saint-Georges e Saint-Oyen, mentre sono in
istruttoria presso lo stesso Assessorato, per la valutazione di cui
alla legge 4 marzo 1991, n. 6, diverse altre discariche, per le
quali l'Assessorato alla sanità ed assistenza sociale ha già
effettuato un apposito sopralluogo ai fini della verifica
dell'idoneità dell'area.
Per quanto riguarda la terza domanda, noi siamo coscienti della
necessità e dell'obbligo della Regione di realizzare una discarica
per lo smaltimento dei rifiuti speciali industriali, quelli di
seconda categoria, tipo B.
Purtroppo dobbiamo constatare che vi è una evidente difficoltà
ad individuare un'area idonea dove ubicare tale impianto, proprio
perché è necessario garantire il rispetto delle esigenze igienico
sanitarie e di pianificazione territoriale.
Ricordo in proposito - ed alcuni accenni li ha già fatti il
Consigliere Beneforti - che già nel 1987 la Giunta aveva
individuato una discarica di questo tipo ad Arvier. Non la si è
potuta fare per la mancanza di una sufficiente volumetria e quindi
si è passati ad una nuova proposta in comune di Pontey. Ci risulta
che la cosa sembrava risolta, ma poi si è bloccata, per il parere
negativo del Comune di Pontey e della Comunità montana.
Siamo anche a conoscenza della difficile situazione in cui si
trova la Cogne, per lo smaltimento dei rifiuti speciali presenti
all'interno dello stabilimento.
Stiamo valutando con la Cogne la possibilità di trovare una
soluzione. Siamo tra l'altro in attesa di alcune analisi che ci
dovrebbero arrivare o che sono arrivate proprio in questi giorni,
dopodiché ci incontreremo per valutare la situazione e dare uno
sbocco positivo alla questione.
Rimane comunque il fatto che la discarica è quantomai necessaria
in Valle. Dobbiamo riconoscere che è molto difficile trovare
un'area idonea, anche perché, come dicevo prima, essa deve
rispondere a determinati requisiti. Per il momento, l'unica
soluzione o l'unica via percorribile pare infatti essere quella di
Pontey.
Di concerto con il Presidente della Giunta, stiamo cercando di
individuare insieme ai comuni e alla Comunità montana una soluzione
per sbloccare questa situazione, anche perché molto difficilmente
si potrebbe trovare altrove un'area adatta allo scopo. Noi quindi
intendiamo ancora cercare di sbloccare la situazione di Pontey.
Presidente
Ha chiesto la parola il Consigliere
Beneforti; ne ha facoltà, ma lo vorrei anche pregare di restare nei
tempi previsti.
Beneforti (DC)
Grazie signor Presidente e le prometto
che cercherò di restare nei tempi previsti.
Prendo atto della risposta dell'Assessore Cout, però voglio
sgombrare il campo da certi equivoci. Lei tutte le volte...
(...interruzione dell'Assessore Cout...)
... Ah, ecco. Il suo richiamo è stato fatto, ed io lo capisco,
però è fuori da ogni mia volontà cercare di strumentalizzare o di
aprire polemiche. Se andiamo a rileggere tutte le interrogazioni,
interpellanze e mozioni presentate, possiamo verificare che in esse
io chiedo se è stata data continuità ad iniziative assunte in
passato.
Poiché avevamo lavorato in una certa maniera, vogliamo sapere se
il nostro lavoro va avanti o no. Questo è il problema. Quindi lei
si tolga pure dalla testa l'idea che noi abbiamo intenti polemici o
intendiamo mettere in difficoltà l'Assessore alla sanità o qualche
altro Assessore. Noi svolgiamo il ruolo che deve essere svolto
dall'opposizione.
Anch'io quando ero Assessore ho potuto constatare che
l'opposizione ha svolto il suo ruolo, tant'è che sono stato
l'Assessore più interrogato, interpellato e "mozionato".
Non è che oggi io mi voglia vendicare, ma poiché quando sono
stato Assessore mi son fatto una cultura in questi settori, ne
conosco i problemi, trovo la gente che mi parla di queste cose, è
chiaro che cerco di sapere se è stata data continuità e se sono
stati portati a compimento i lavori che ho avviato.
La stessa cosa faccio con la Cogne. Io ho fatto trent'anni di
vita sindacale, per cui è più che ovvio che impiegati, operai e
dirigenti mi chiedano notizie sulla Cogne. Poiché io devo svolgere
il mio mestiere, vengo qui e presento interpellanze ed
interrogazioni alla Giunta ed all'Assessore Mafrica.
Quest'ultimo poi assume gli impegni, ma non li rispetta mai.
Speriamo che questa volta, dopo la trattativa serrata e difficile
che ha impostato, riesca, entro sessanta giorni dal 15 ottobre o
dal 12 ottobre, data in cui ha iniziato le trattative con
Ilva-Cogne, a realizzare il progetto definitivo.
In quel caso, però - e non è per polemica o altro - non vi
dovrete scandalizzare se chiederemo una convocazione straordinaria
del Consiglio, perché dobbiamo pure fare il punto sulla situazione
e non è più accettabile questa azione dilatoria.
Così come non sarebbe accettabile un'azione dilatoria su certi
problemi della sanità, per i quali io, insieme ai colleghi,
presento interrogazioni ed interpellanze all'Assessore Cout, perché
il problema degli inerti non è stato sollevato per aprire
polemiche, perché è un problema reale.
Poiché la discarica di Aosta scoppiava, ho chiesto quali
discariche erano state aperte ed in particolare se era stata aperta
quella di Nus, perché quella avrebbe dato una soluzione anche alla
discarica di Aosta. Questo infatti era stato concordato in sede di
amministrazione comunale.
Anche per l'altro discorso inerente agli artigiani, che devono
smaltire i rifiuti tossici e nocivi, ma che non hanno le dimensioni
e le possibilità di assumere iniziative dirette per portarli fuori,
perché i costi sono enormi, noi chiediamo, siccome è nostra
competenza, di realizzare un centro provvisorio a Brissogne, dove
c'è il compattatore dei rifiuti urbani, in attesa di risolvere il
discorso con criteri più generali.
Mi si dice in merito che la società Valeco è in ritardo. Se
l'Assessore Cout me lo consente, gli consiglio di seguire molto da
vicino questa società, che spesso è sfuggente e cerca, come
l'Assessore Mafrica, di dilazionare nel tempo la soluzione dei
problemi.
Ora, siccome questo discorso era già stato concordato con la
Valeco, quella società non deve far altro che rispettare gli
impegni che ha assunto. Lei potrà trovare agli atti una delibera
dell'8 giugno 1992 della precedente Giunta, in cui si elencano
addirittura i rifiuti che gli artigiani e le piccole imprese
possono smaltire a Brissogne. É vero o no?...
(...interruzione...)
... Ecco, quella delibera è stata assunta proprio d'accordo con
la Valeco, che perciò oggi non può venirci a chiedere ulteriori
rinvii. É chiaro che la società avrà qualche problema economico,
però bisogna tenerla sempre sotto controllo, perché è urgente e
necessario che le imprese artigiane ed i piccoli imprenditori
scarichino nel più breve tempo possibile i loro rifiuti
speciali.
É del tutto inutile istituire l'Assessorato all'ambiente con
l'intento di ripulire l'ambiente, se poi gli artigiani non sanno
dove portare i loro rifiuti speciali e li gettano dove possono con
gravi pericoli di inquinamento, anche perché non possono andarli a
depositare in centri fuori Valle.
Comunque, per quanto riguarda la discarica dei rifiuti speciali
del settore industriale, ho capito che continuate l'azione già
avviata e cercate di convincere la Comunità montana ed i comuni
vicini a Pontey a realizzare la discarica di rifiuti speciali.
Anch'io a suo tempo ho avuto un incontro con la Comunità montana
e con i comuni di Pontey, Chambave, Châtillon, Saint-Vincent...,
per cercare di smuovere la situazione. Ora ho capito che la
situazione è ancora in alto mare, ma mi auguro che col vostro
impegno riusciate a risolverla, perché il problema è serio, tant'è
che l'assenza di una discarica crea un grosso problema all'interno
della Cogne, perché quelle aree andranno bonificate e, stando al
conteggio effettuato da un'apposita commissione, il costo
dell'eventuale bonifica sembrerebbe aggirarsi sui 50 o 60 miliardi.
Poiché non si tratta di cifre di poco conto, bisogna cercare di
portare avanti la realizzazione di una discarica per i rifiuti
speciali del settore industriale, in modo che non si abbiano più a
ripetere certe situazioni.
Raccomando poi di risolvere il problema degli inerti della città
di Aosta. Ricordo in proposito d'aver concordato a suo tempo il
superamento di alcune difficoltà amministrative, per far in modo
che quanto prima la discarica di Nus potesse contribuire a
risolvere il problema degli inerti di Aosta.
