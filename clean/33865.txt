Classificazione
AGRICOLTURA



Oggetto del Consiglio n. 1891 del 13 luglio 2011 - Resoconto
OGGETTO N. 1891/XIII - Interrogazione: "Conseguenze del
commissariamento di AGEA".
Interrogazione
Appreso che in data 23 giugno 2011, su proposta del Ministro
delle politiche agricole alimentari e forestali, il Presidente del
Consiglio dei Ministri ha sciolto gli organi statutari dell'AGEA e
nominato il commissario nella persona dell'ex Generale della
Guardia di Finanza Mario Iannelli;
Considerato che la nostra Regione ha istituito nel 2007
l'Agenzia regionale per le erogazioni in agricoltura a cui sono
state attribuite le funzioni di organismo pagatore regionale ai
sensi del regolamento (CE) n. 885/2006, per consentire una migliore
efficienza del sistema con vantaggi vari per gli agricoltori, anche
dal punto di vista dell'accelerazione delle procedure di
pagamento;
Preso atto della successiva rinuncia di AREA VdA della
richiesta di riconoscimento di tali funzioni da parte del
MIPAAF;
Atteso che a causa di questa scelta perlomeno poco oculata,
la Regione Autonoma Valle d'Aosta deve e dovrà ancora per il futuro
dipendere interamente dalle scelte operate da AGEA e dal suo
funzionamento, essendo quest'ultima l'unico organismo pagatore
accreditato presso la Commissione europea per la nostra regione;
con il rischio di dover addirittura contribuire alle spese di
funzionamento;
Richiamati gli annunci fatti in quest'aula dall'Assessore
all'agricoltura e risorse naturali in merito ad accordi di tipo
politico intrapresi con l'ormai rimosso Presidente di AGEA, Dario
Fuscio, che avrebbero dovuto risolvere in massima parte le
problematiche che hanno provocato notevoli ritardi nei pagamenti
delle indennità ai nostri agricoltori;
i sottoscritti Consiglieri regionali
Interrogano
l'Assessore all'agricoltura e risorse naturali per
sapere:
1) se è al corrente delle reali motivazioni che hanno portato
al commissariamento di AGEA;
2) se le strutture competenti e AREA VdA abbiano valutato le
possibili ricadute negative e gli ulteriori ritardi che potranno
derivare dal commissariamento di AGEA alle procedure di erogazione
degli aiuti ai nostri agricoltori e quali provvedimenti abbiano
adottato;
3) se sia stato valutato il rischio connesso alle Regioni che
non hanno istituito un proprio Organismo Pagatore, di essere in un
prossimo futuro chiamate a sostenere economicamente AGEA per
ovviare ai tagli apportati dal Ministero al finanziamento
dell'Agenzia, passato dai 215 milioni di euro del 2008 ai 121 del
2011.
F.to: Chatrian - Bertin - Giuseppe Cerise - Louvin - Patrizia
Morelli
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente. È di alcune settimane
fa questa notizia, quindi sull'argomento posso riferire quello di
cui siamo noi al corrente.
Per quel che riguarda le motivazioni, non posso che attenermi
alle motivazioni ufficiali addotte nel decreto del Presidente del
Consiglio, che richiama in primo luogo la mancata nomina di un
direttore generale come previsto dallo statuto di AGEA.
"Tale
figura
- cita il decreto
- è stata recentemente prevista da
una modifica statutaria finalizzata ad aumentare l'efficienza
dell'agenzia"
. Rammento che AGEA si occupa delle misure
previste dal primo pilastro della politica agricola comune, fra cui
le quote latte, il vino, il tabacco, l'olio, gli agrumi e le altre
provvidenze previste dalle diverse organizzazioni comuni dei
mercati agricoli, oltre ovviamente alle misure cofinanziate dai
vari PSR sul secondo pilastro. Ritengo comunque che, avendo
l'Italia nel suo complesso scongiurato il disimpegno automatico
delle misure previste dai 21 PSR che sono attualmente in vigore, le
inefficienze si riferiscono piuttosto al primo pilastro, ossia in
relazione alle misure di sostegno al mercato agricolo; questo era
contenuto nelle motivazioni anche sul decreto.
In relazione al secondo punto, posso escludere nuovi ritardi
derivanti dall'attuale situazione, in quanto sono stati revocati
gli organi statutari, Presidente e Consiglio di amministrazione, e
non quelli operativi che agiscono in forte sintonia con AREA VdA,
quindi i tecnici. Inoltre la tabella di marcia, essendo stata
condivisa a tutti i livelli, è in fase di avanzata attuazione. Le
strutture sono comunque attente e vigili affinché i programmi
vengano rispettati.
Per quanto riguarda il terzo punto:
"se sia stato valutato il
rischio connesso alle Regioni che non hanno istituito un proprio
Organismo Pagatore, di essere in un prossimo futuro chiamate a
sostenere economicamente AGEA..."
, escludo fin d'ora che esista
questo rischio. Infatti tale eventualità non potrà verificarsi in
quanto AGEA non è esclusivamente rivolta all'erogazione degli aiuti
del secondo pilastro, quello da cui attinge il PSR valdostano, ma è
soprattutto rivolta alle misure di sostegno al mercato del primo
pilastro; ad ogni modo né i fondi di rotazione che finanziano i
vari PSR, né il funzionamento di AGEA potranno essere posti in
dubbio. A tal fine occorre anche ricordare che AGEA si compone di
varie strutture, fra cui anche alcune società private e che, come
giustamente ricorda il collega, l'Agenzia stessa sta già vivendo un
periodo di tagli che non incideranno in misura ulteriore sul
futuro.
Presidente
- La parola al Vicepresidente Chatrian.
Chatrian (ALPE)
- Grazie Presidente. Abbiamo voluto
presentare questa iniziativa per conoscere la situazione e
soprattutto le eventuali ripercussioni. In sede di Commissione
agricoltura del Senato, il 15 giugno 2011, nel dibattito, sono
state esplicitate nuovamente le competenze di AGEA, in particolare
quale organismo pagatore: AGEA ha competenze per l'erogazione di
aiuti, premi e contributi per gli altri interventi comunitari
finanziati dal Fondo europeo agricolo per lo sviluppo, ad eccezione
di quelli gestiti dalle otto Regioni che hanno istituito un proprio
organismo pagatore. Negli ultimi anni AGEA è riuscita ad operare
nonostante le notevoli riduzioni delle risorse finanziarie
destinate alla stessa, utilizzando i residui di amministrazione, i
quali, tuttavia, si sono attualmente esauriti. In tale contesto i
tagli orizzontali operati dal Governo rischiano di compromettere
definitivamente la funzionalità di AGEA, con tutti i risvolti
negativi conseguenti a tale circostanza sul piano dell'erogazione
delle risorse comunitarie. Il Presidente di commissione manifesta
grande preoccupazione per la difficoltà finanziaria sottolineata
dal prof. Fuscio, che rischia di compromettere l'operatività della
struttura in questione, con tutti i conseguenti riflessi negativi
in ordine all'erogazione delle risorse comunitarie destinate al
comparto agricolo italiano. Ecco perché oggi abbiamo presentato
questa iniziativa: neanche un mese fa nella Commissione del Senato
si sono esplicitate grandi preoccupazioni relativamente
all'organizzazione, all'efficacia e all'efficienza e soprattutto al
prosieguo dei lavori. L'Assessore oggi ci tranquillizza per quanto
riguarda i quesiti uno e tre, esclude nuovi ritardi nonostante tale
commissariamento, quindi possiamo solo rallegrarci se questo
commissariamento e soprattutto questo taglio orizzontale di risorse
operative ad AGEA non graveranno sui pagamenti e sugli ulteriori
ritardi. Eravamo molto preoccupati che questo taglio orizzontale
(si passa da 215.000.000 di euro del 2008 a 121 nel 2011) ricadesse
sulle Regioni che non hanno istituito un organismo pagatore; lei
oggi ci ha detto che questo non succederà, che esclude il rischio,
ci tranquillizza anche per quanto riguarda il punto n. 3. Lei ha
dichiarato che operativamente cambierà nulla, perché, dal punto di
vista operativo, non è cambiato nulla, sono cambiati solo i super
vertici; siamo comunque preoccupati, perché, anche cambiando solo i
vertici sovente - e cambiando soprattutto la disponibilità
economica -, le ricadute vanno sovente sull'operatività
dell'agenzia, in questo caso dell'AGEA. Chiediamo all'Assessorato
di vigilare, di valutare le eventuali ricadute o cambiamenti, anche
perché mi sembra che in questi 3 anni più volte abbiamo discusso in
quest'aula consiliare di tale argomento senza essere ancora
arrivati oggi a regime. Lei sta scuotendo la testa, ma ancora oggi
non è stato "chiuso il cerchio", sappiamo che nel 2008 manca quasi
1.000.000 di euro per quanto concerne l'erogazione agli agricoltori
e per il 2010 abbiamo ancora un punto interrogativo. Chiediamo di
vigilare ulteriormente perché il taglio orizzontale che questo
Governo sta effettuando anche a tale agenzia...mi sembra che AGEA
gestisca più di 6.500.000.000 di euro annui e l'ordine di grandezza
anche per noi è importante. Detto questo, chiediamo ulteriormente
che AREA e il suo Assessorato non solo vigilino, ma portino nei
prossimi mesi a regime gli aiuti che ad oggi non sono stati posti
in essere.
Si dà atto che, dalle ore 9,34, riassume la presidenza il
Presidente Alberto Cerise
.
