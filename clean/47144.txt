Classificazione
ASSISTENZA SOCIALE



Oggetto del Consiglio n. 3447 del 21 marzo 2024 - Resoconto
OGGETTO N. 3447/XVI - Interpellanza: "Presa visione e
eventuale intenzione di dare corso alle richieste dell'Associazione
genitori separati".
Bertin (Presidente) -
Punto n. 42. Consigliere Manfrin, a
lei la parola.
Manfrin (LEGA VDA) -
Torniamo a parlare di un tema che -
come lei ricorderà, Assessore - abbiamo portato più volte
all'interno di quest'Aula, oserei dire in splendida solitudine: il
tema dei genitori separati.
Abbiamo visto, peraltro già dalla risposta (mi pare che fosse
ieri, se non sbaglio) che lei ha dato alla collega Minelli, che non
ci sono solo le donne vittime di violenza, ma ci sono anche gli
uomini vittime di violenza; quindi così incredibilmente scopriamo
che c'è anche un'altra parte della narrazione, non c'è soltanto
un'unica vittima, ma ce ne sono diverse. Noi ovviamente abbiamo
detto che siamo sempre contro tutte le violenze, non contro una o
contro l'altra, ma, a prescindere da questo, come lei saprà bene,
ci troviamo di fronte ad una situazione particolare.
Come lei saprà, Assessore, la parte che riguarda la
genitorialità, quindi la tutela della genitorialità, è fortemente a
rischio nel nostro intero Paese, non soltanto ovviamente nella
nostra regione, e questo accade per una molteplice concomitanza di
fattori, di temi, di problemi principalmente giuridici, che fanno
sì che, purtroppo, a livello genitoriale ci siano delle gravi
difficoltà a garantire ai figli, che purtroppo attraversano una
fase magari critica, una separazione, un divorzio, una lite o dei
problemi che intercorrono fra i genitori, quello che è un principio
universale, ovvero il principio di bigenitorialità.
Come lei avrà letto nel testo dell'interpellanza, abbiamo
evidenziato con una recente pronuncia della Corte di cassazione che
ha richiamato i principi sanciti a tutela dei minorenni da parte
della Corte Europea dei diritti dell'uomo, soffermandosi in
particolare sul caso Solarino contro Italia dove, per l'ennesima
volta, è arrivata una condanna nei confronti dell'Italia per non
aver tutelato la bigenitorialità.
Proprio a questo proposito, a più riprese le abbiamo chiesto
conto di misure che possano andare nella direzione di tutelare
entrambi i genitori; su alcune cose, su alcuni capitoli, su alcune
parti della famiglia ci sono stati dei passi avanti, su altre non
ce ne sono stati.
Altrettanto bene lei si ricorderà che tra poco, e parlo della
data del 7 aprile, ricorrerà l'anniversario purtroppo dell'estremo
sacrificio di Antonio Sonatore che si diede fuoco di fronte al
Tribunale della Valle d'Aosta, diventando universalmente un simbolo
di tutti i genitori separati che lottano per poter avere
riconosciuto il diritto di stare con i propri figli; lui che
purtroppo questo diritto non riuscì mai ad averlo.
A fronte di questo, quindi, riteniamo che sia assolutamente
urgente ed importante fornire delle risposte in questo senso;
fornire delle risposte in maniera differente come? Penso soltanto
al vicino Piemonte, dove c'è stata una riforma ed una legge proprio
per andare nella direzione della tutela della bigenitorialità: ci
si è organizzati e quindi si è cercato di cominciare a percorrere
una strada che possa garantire che, quando ci sono coppie che si
dividono, quando ci sono coppie che si separano, non ci sia un
utilizzo strumentale dei figli di una parte contro un'altra, o che
venga garantito il diritto di questi figli di poter continuare a
frequentare e ad avere entrambi i genitori.
Su questo principio lei, ma anche altri colleghi, immagino, avrà
ricevuto una missiva da parte dell'Associazione genitori separati e
nella missiva, che è stata inviata appunto dall'Associazione
genitori separati, sono state elencate tutta una serie di questioni
di cui lei avrà preso atto, sulle quali, in alcuni casi, ci siamo
confrontati anche in quest'Aula, rispetto per esempio al registro
dei contributi, che sarebbe una cosa sicuramente bellissima, ma
riconosciamo anche molto complessa, e lei lo ha ricordato più volte
e ce ne rendiamo conto, ma sicuramente quello è un obiettivo a cui
tendere, quindi probabilmente non è un obiettivo di corto respiro,
ma sicuramente è un obiettivo a cui tendere, che servirebbe non
soltanto per la questione dei genitori separati, ma anche per tante
altre cose, per esempio per capire chi magari commette una truffa
ai danni della pubblica Amministrazione sugli SDI e poi dopo però
chiede dei contributi con l'altra mano sempre allo stesso Ente,
oppure chi magari truffa la sanità da una parte e poi dopo chiede
degli aiuti nazionali dall'altra.
Insomma, ci sarebbe anche la possibilità di capire e di
orientarsi in questa serie di questioni.
A prescindere da questo, però, ci sono tutta una serie di spunti
che io le ho voluto elencare per titoli nell'iniziativa: abbiamo
parlato del registro regionale unico di contributi elargiti dalla
Regione e dagli Enti pubblici, del protocollo unico regionale per
la concessione di contributi e dei benefici pubblici, regolamento o
protocollo sull'attività dei servizi sociali compresi quelli che
collaborano con i giudici per l'affido dei figli e monitoraggio
obbligatorio della loro attività, corsi per genitori separati
inerenti la gestione del conflitto genitoriale e l'educazione dei
figli, pur non convivendo più assieme, corsi informativi e
formativi sulle conseguenze psicologiche e sociali sui figli e sui
genitori riservati agli insegnanti delle scuole inferiori e
superiori, nuovo regolamento di accesso all'edilizia residenziale
pubblica, riservando percentuali di alloggi disponibili ai separati
in difficoltà economica, anche se non collocatari dei figli e
patrocinio delle spese della Regione per i separati in difficoltà
economica.
Ci sono una serie di spunti - qualcuno più, qualcuno meno -
realizzabili in breve tempo; per esempio, uno su tutti, immagino, i
corsi informativi e formativi sulle conseguenze psicologiche e
sociali di figli e genitori riservati agli insegnanti: è
sicuramente un capitolo interessante; così come quelli per la
gestione del conflitto genitoriale e l'educazione dei figli, che va
ad inserirsi in una condizione nella quale magari il figlio vive
con solo una delle due parti e c'è una situazione conflittuale che
è quella che dicevamo prima, cioè i figli che vengono utilizzati
come arma nei confronti dei genitori che si stanno separando o si
sono separati.
Credo quindi che ci siano degli spunti interessanti, altri
magari di difficile attuazione, ma riteniamo che quanto comunicato
da parte di quest'Associazione debba necessariamente passare al
vaglio di questo Consiglio e che soprattutto questo Consiglio debba
rappresentare quella che è una necessità, cioè la necessità di
garantire il principio di bigenitorialità evitando quello che è già
accaduto all'Italia, ovvero di essere condannata proprio in sede di
Corte Europea dei diritti dell'uomo.
Con quest'interpellanza le chiediamo, Assessore, se lei abbia
preso visione delle richieste dell'Associazione genitori separati e
se sia intenzione, da parte dell'Amministrazione, dare corso alle
richieste presentate.
Presidente -
Risponde l'assessore Marzi.
Marzi (SA) -
Siamo consapevoli che il momento della
separazione all'interno di un nucleo familiare possa causare un
periodo di difficoltà importante, sia per i genitori che per gli
eventuali figli, in particolar modo se tale processo è gestito e
vissuto in modo conflittuale.
Consci di tali difficoltà, abbiamo preso visione con attenzione
delle comunicazioni pervenute da parte delle associazioni
richiamate, così come cerchiamo sempre di fare per tutte le
associazioni.
Per completezza di informazione al Consiglio, è bene però
precisare che tali comunicazioni sono pervenute sottoforma di
pubblicazioni di un quotidiano regionale
online
; le stesse -
a più riprese - giudicano il sottoscritto, gli Assessori
precedenti, i vari Dipartimenti regionali, i servizi e gli
operatori sociali di aver operato e di operare - citiamo - "in modo
discriminatorio, con mala gestione, discrezionalità e abuso dei
servizi". Inoltre, alcune di tali comunicazioni accomunano chi
siede in quest'Aula, dal Presidente della Regione, alla Giunta e ai
Consiglieri regionali, in una sorta di comune indifferenza rispetto
al tema.
Al netto delle considerazioni più generali dell'iniziativa che,
in ogni caso, attengono alla legislazione nazionale, descriviamo
ora quanto stiamo facendo sul tema, tenendo però in considerazione
il fatto che sia corretto dare una rappresentazione assolutamente
positiva dei servizi che rendiamo sul nostro territorio.
Non comprendiamo e non capiamo chi eventualmente intende dare
spazio ad associazioni a volte con visioni generalizie e nazionali,
seppur abbiano il diritto di esprimere opinioni. Esse rendono
un'immagine negativa e fallimentare dei servizi e della realtà
valdostana.
L'Amministrazione regionale ha rilevato l'esigenza di creare un
sistema di condivisione dei dati che sia funzionale rispetto al
monitoraggio dei contributi erogati ai beneficiari.
A tal fine, nell'ottica di realizzare una piattaforma condivisa
su cui lavorare, abbiamo chiesto di inserire questo fabbisogno nel
Piano pluriennale per l'innovazione tecnologica che è in fase di
elaborazione.
La riforma Cartabia definisce molto puntualmente l'attività dei
servizi sociali in relazione ai mandati dell'Autorità giudiziaria.
In collaborazione con la garante regionale per l'infanzia e
l'adolescenza, infatti, la riforma assicura a tutti gli operatori
sociali, psicologi ed educatori del
team
multidisciplinare
una formazione specifica.
L'attività di prevenzione dell'allontanamento familiare è
prevista inoltre dalla macroarea 4 del Piano della salute e del
benessere sociale, in particolare tra gli interventi del programma
PIPPI che è individuato come LEPS e dal 2019 è sperimentato su
tutto il territorio regionale.
Il programma prevede un percorso di accompagnamento volto a
garantire ad ogni bambino una valutazione appropriata e di qualità
della sua situazione familiare attraverso l'
équipe
multidisciplinare che, insieme alla famiglia, definisce le azioni
da porre in essere secondo un piano unitario, partecipato e
sostenibile.
Anche in tali contesti l'équipe multidisciplinare si propone
nella relazione con i genitori con un approccio di equidistanza,
senza giudizi sulla funzione genitoriale paterna e materna,
valorizzando entrambe le figure genitoriali e promuovendo il legame
con i figli.
Gli strumenti messi in campo in tale contesto sono molteplici e
sono strutturati e articolati in base allo specifico progetto
individuale sul minore e il suo nucleo familiare: colloqui di
supporto alla genitorialità (quindi sia per la madre che per il
padre); intervento di assistenza domiciliare educativa e colloqui
psicologici o psicoterapici, se necessari; incontri facilitati tra
genitori (madri o padri) e figli, in luogo neutro in presenza
dell'educatore, se sussistono resistenze e interruzione dei
rapporti decisi dall'Autorità giudiziaria.
In un'ottica di rafforzamento delle attività di mediazione
familiare, come indicato nelle politiche per la famiglia e natalità
nell'Area 5 del Piano della salute e del benessere sociale, vengono
proposti gruppi di parola per i figli di genitori separati che
abbiano seguito il percorso di mediazione familiare.
Questi gruppi ultimamente sono aperti anche ad altri minori e
l'iniziativa è promossa presso le Istituzioni scolastiche, i medici
e i pediatri di base e l'Ordine degli avvocati.
Contestualmente, si sta approfondendo la possibilità di attivare
anche gruppi di parola per genitori separati.
Inoltre segnaliamo che il Centro per le famiglie propone
attività di laboratori e incontri rivolti ai genitori e in questi
giorni il Centro ha organizzato due momenti di incontro per i papà,
un laboratorio padre e figlio il 19 marzo e una riflessione
sull'essere padre per il 22 marzo.
Per quanto concerne l'edilizia residenziale pubblica, come
abbiamo più volte approfondito in quest'Aula, siamo in fase di
revisione della legge 3. Lo studio alla base dell'aggiornamento
della legge è volto alla valutazione complessiva del disagio
sociale, nell'ottica di raccogliere i fabbisogni e le esigenti
emergenze di un contesto sempre più complesso, che comprenderà
tutte le forme di disagio che investono tutte le forme di nuclei
familiari.
Tutti gli utenti per il patrocinio fanno riferimento alla
normativa nazionale di settore che prevede l'accesso a tale
istituto. Più in generale è sempre utile ricordare il valore dei
contributi previsto dalla novellata e oggi più volte citata legge
23/2010, il testo unico che cura l'accesso ai sostegni a favore
delle persone e alle famiglie valdostane che versano in situazioni
di difficoltà.
Per concludere, possiamo quindi affermare che molte delle
necessità trovano risposta nelle attività che sono in essere e che
stiamo portando avanti su vari fronti in piena continuità e che,
tra l'altro, tutto questo risulta essere in media al di sopra degli
standard
di servizio che purtroppo vengono resi nel resto
d'Italia.
Si dà atto che dalle ore 15,34 assume la presidenza il
vicepresidente Sammaritani.
Sammaritani (Presidente) -
Replica il consigliere
Manfrin.
Manfrin (LEGA VDA) -
Grazie Assessore per la sua
risposta, io temo però che lei sia stato un po' accecato dalle
parole che le sono state rivolte da parte dell'Associazione; io le
dirò che ho affrontato la questione in maniera molto neutra, tant'è
vero che, come leggerà, io non ho riportato nessuna dichiarazione
che fosse indirizzata a lei o a qualcun altro, perché mi interessa
il cuore della questione.
Purtroppo lei nella sua risposta, Assessore, è partito male,
perché lei dice che ci sono questioni nazionali in quelle che sono
state sollevate.
Allora, se vuole, le rileggiamo insieme, così verifichiamo che
non ci sono questioni nazionali, perché questo è uno scrupolo che
mi sono posto anch'io.
Registro regionale unico dei contributi elargiti dalla Regione:
è questione regionale; protocollo unico regionale per la
concessione dei contributi, elargizioni, benefici pubblici: è
questione regionale; regolamento o protocollo sulle attività dei
servizi sociali: è questione regionale; corsi per genitori separati
inerenti la decisione e il conflitto genitoriale: è questione
regionale; corsi informativi o formativi sulle conseguenze
psicologiche sociali sui figli: è questione regionale; nuovo
regolamento per l'accesso all'edilizia residenziale pubblica: è
questione regionale; patrocinio a spese della Regione per i
separati in difficoltà economica: è questione regionale.
Io qui non ho visto obiettivamente, Assessore, una questione che
fosse nazionale, e allora non ci si può nascondere dietro il
paravento del "ma non possiamo occuparcene noi".
Venendo nel merito, lei ha citato alcune generiche iniziative,
che però non sono puntuali rispetto a quanto ha illustrato. Questo
l'ha fatto più volte, quando escono fuori dei dati, per esempio che
parlano di sanità, lo fa specificamente spesso sulla sanità, "ah va
beh, ma da altre parti siamo messi peggio".
Va bene Assessore, però noi dobbiamo guardare la nostra realtà,
io non ho idea di cosa accada fuori e non lo voglio sapere, io
voglio che qui, nella nostra regione, ci sia un'eccellenza, e
questo è quello che dobbiamo perseguire.
Lei dice che c'è già tutta una serie di percorsi, c'è già tutta
una serie di cose che vengono attivate, il problema è che poi
purtroppo i riscontri che noi abbiamo non vanno esattamente in
quella direzione.
Quando per esempio vediamo - non le cito il caso scuola, ma
purtroppo quel caso è proseguito - il caso di quella persona che
aveva una moglie straniera e non si trovava il mediatore culturale
per poter fare degli incontri con la moglie straniera, moglie
straniera che lo aveva coltellato peraltro - lo ricordo qui - e
quando sono passati alcuni mesi e questo mediatore culturale per
parlare con la moglie straniera non si trovava, la risposta che
qualche assistente sociale ha fornito al marito, è stata: "guardi,
non troviamo una mediatrice culturale per sua moglie, perché non lo
propone a sua moglie?", ridendo, di fronte ad una persona che è
stata accoltellata.
Questa non è la modalità di gestione purtroppo in queste
situazioni, questa è una modalità mi pare di presa in giro rispetto
a chi chiede aiuto, per il problema è proprio che chi chiede aiuto
oggi riceve poco, perché siamo tutti a conoscenza del fatto che una
delle categorie che soffre maggiormente è proprio quella dei
genitori separati, e dico genitori non a caso, e penso che tutti
conosciamo una famiglia che è composta da almeno un padre, almeno
una madre e almeno un figlio, nella quale uno dei due genitori
tendenzialmente si è preso tutto e l'altro, che deve passare anche
gli alimenti, magari vive in macchina, magari non ha di che
sopravvivere, magari non ha di che mangiare.
Queste situazioni non possono esistere, a maggior ragione nella
nostra regione, perché siamo una piccola realtà.
Allora andare a codificare quello che accade per evitare che
accada, credo che sia una necessità. Oggi, così come lo abbiamo
visto in Commissione, di persone che rimangono senza casa da un
momento all'altro, purtroppo non c'è un intervento immediato ed una
persona che oggi viene presa e sbattuta fuori di casa perché uno
dei due coniugi si è preso la casa, quindi oltre a mantenere devi
anche trovarti un altro alloggio, purtroppo questa è una condizione
che succede, e quando una persona si trova in quelle condizioni, ha
un Isee dove la casa risulta perché è di sua proprietà, lo
stipendio entra perché ovviamente lo stipendio lo prende, però non
c'è scritto che una parte dello stipendio lo versa al coniuge e
della casa non può disporre.
In queste situazioni credo che sia assolutamente indispensabile
che la Regione intervenga.
Ad oggi, lei ha fatto cenno ad alcune iniziative che però non mi
paiono risolutive, bisogna accelerare, altrimenti altro che ultimi
della classe, saremo ancora più dietro degli ultimi.
