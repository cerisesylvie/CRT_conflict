Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1410 del 26 settembre 1990 - Resoconto
OGGETTO N. 1410/IX - Eliminazione del passaggio dei TIR in
transito comunitario all’interno
dell’autoporto di Pollein
(Interrogazione).
Presidente - Do lettura dell’interrogazione
presentata dal Consigliere Riccarand:
INTERROGAZIONE
Ricordato che da ormai oltre un anno i camionisti protestano
perchè all’Autoporto di Pollein si costringono i TIR
in transito comunitario ad entrare dentro
l’Autoporto obbligandoli ad uno "slalom" che
comporta congestione del traffico e notevoli perdite di tempo;
ricordato che da ormai un anno è stata promessa ai camionisti
una iniziativa per preselezionare il traffico degli autotreni,
indirizzando all’interno
dell’Autoporto solo i TIR soggetti a sdoganamento e
consentendo agli altri di proseguire lungo la strada regionale;
ricordato altresì che la mancata realizzazione dei provvedimenti
promessi è stata una delle principali cause della protesta dei
camionisti che nel febbraio 1990 ha paralizzato per quasi una
settimana la circolazione tutto intorno ad Aosta;
rilevato che anche dopo il 10 luglio 1990 (data da cui sono
scomparse alcune residue formalità per gli autotreni in transito
comunitario) si è continuato a fare passare i TIR dentro
l’Autoporto;
preoccupato per la minaccia di nuove proteste e nuovi blocchi da
parte dei camionisti per ritardi che appaiono privi di
giustificazione;
richiamata l’interrogazione già presentata dal
Gruppo Verde Alternativo lo scorso 15 febbraio;
il sottoscritto Consigliere regionale del Gruppo Verde
Alternativo
interroga
il Presidente della Giunta regionale per sapere a partire da
quale data sarà eliminato l’assurdo obbligo per i
TIR in transito comunitario di passare all’interno
dell’Autoporto.
Presidente
- Ha chiesto di parlare il Presidente della
Giunta, ne ha facoltà.
Bondaz
(DC)
- Come poc’anzi ho
detto, abbiamo già ottenuto dall’amministrazione
delle dogane l’applicazione della direttiva
comunitaria CEE sui transiti comunitari, pertanto sin dai primi
giorni del mese di agosto i TIR in transito non devono più far
vidimare i documenti T2 dalla dogana; sono solo previsti controlli
a campione.
Per evitare l’obbligo ad entrare in autoporto, è
necessario installare un’apposita segnaletica ed un
piccolo edificio lungo la strada regionale; i lavori sono già in
avanzata fase di esecuzione.
La società Autoporto ha predisposto il progetto per un
fabbricato e il comune di Pollein ha già rilasciato la concessione
edilizia; si è già provveduto a fare il basamento in cemento sul
quale verrà poi inserito un prefabbricato tipo Rubner.
L’assessorato ai Lavori Pubblici sta già
predisponendo per la segnaletica orizzontale e verticale, inoltre
sta predisponendo il decreto per ridisciplinare il traffico in
quanto si rende necessario stabilire per i TIR un senso unico di
percorrenza sulla strada regionale nella direzione
Aosta-autostrada.
Il tutto dovrebbe essere risolto in tempi molto brevi, comunque
la procedura già in atto ha consentito di attenuare i disagi
causati dall’agitazione sindacale dei doganieri
attualmente in corso.
Vi è da sperare che con l’applicazione com-pleta
dell’accordo la situazione possa ancora
migliorare.
Credo con questo di aver tranquillizzato
l’interrogante sulle sue richieste.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Il motivo di questa interrogazione
deriva dal fatto che la questione, che mi sembra facilmente
risolvibile, si è trascinata lungamente. Ho qui sottomano un
comunicato della Presidenza della Giunta che risale ad un anno fa,
8 novembre 1989, in cui già allora si diceva:
"Nel corso
dell’incontro è stato altresì presentato da parte
del rappresentante della società Autoporto un progetto di massima
indirizzato allo snellimento del traffico doganale. La proposta,
che sarà discussa dagli organismi più strettamente interessati,
Guardia di Finanza, circoscrizione doganale, Comuni di
Saint-Christophe e di Pollein, prevede in zona autoporto di
preselezionare il traffico degli autotreni tramite apposita
segnaletica verticale e orizzontale, indirizzando
all’interno dell’autoporto solo gli
autotreni soggetti a sdoganamento e consentendo agli altri in
transito comunitario di proseguire lungo la strada
regionale"
.
Dopo queste prime trattative c’è stata a febbraio
tutta la questione del blocco, che è stata determinata in gran
parte dalle proteste dei camionisti per questa situazione, in
quanto si continuava a farli passare all’interno
dell’autoporto. Adesso siamo a settembre e rispetto
a quello che mi sembra un intervento non complesso, trattandosi di
piazzare un prefabbricato e mettere un po’ di
segnali sulla strada, mi si dice che gli accordi sono in fase
avanzata, i lavori si faranno, però non ci sono ancora delle
date.
Mi auguro che questa selezione del traffico lungo la strada
regionale sia definita e sia attuata nei tempi più rapidi, perchè
non si giustifica un ritardo così lungo nel fare un intervento così
semplice. Invece le conseguenze potrebbero essere pesantissime, nel
senso che è chiaro che se i camionisti che da mesi ormai protestano
per questa situazione decidessero di ripetere un blocco, ci
ritroveremmo nella situazione di blocco generale della Valle
d’Aosta, come è successo nello scorso mese di
febbraio.
***
