Classificazione
CONSULTE COMMISSIONI E ORGANI COLLEGIALI
INFORMAZIONE
Radiotelecomunicazioni



Oggetto del Consiglio n. 1945 del 27 luglio 2011 - Resoconto
OGGETTO N. 1945/XIII - Proposta di legge: "Modificazioni alla
legge regionale 4 settembre 2001, n. 26 (Istituzione,
organizzazione e funzionamento del Comitato Regionale per le
Comunicazioni (Co.Re.Com.). Abrogazione della legge regionale 27
dicembre 1991, n. 85)." (Reiezione di un ordine del giorno)
Articolo 1
(Sostituzione dell'articolo 3)
1. L'articolo 3 della legge regionale 4 settembre 2001, n. 26
(Istituzione, organizzazione e funzionamento del Comitato Regionale
per le Comunicazioni (Co.Re.Com.). Abrogazione della legge
regionale 27 dicembre 1991, n. 85), è sostituito dal
seguente:
"Articolo 3
(Composizione e durata in carica)
1. Il Comitato è composto dal Presidente e da altri due
componenti. I tre componenti sono scelti tra persone che diano
garanzia di assoluta indipendenza sia dal sistema politico
istituzionale che dal sistema degli interessi di settore delle
comunicazioni e che possiedano competenza ed esperienza comprovate
nel settore della comunicazione nei suoi aspetti culturali,
giuridici, economici e tecnologici.
2. Il Presidente del Comitato è eletto dal Consiglio
regionale, a votazione segreta, a maggioranza dei due terzi dei
Consiglieri assegnati. Qualora, dopo due votazioni consecutive,
nessun candidato raggiunga tale maggioranza, il Consiglio procede
con ulteriore votazione da effettuarsi nella stessa seduta del
Consiglio regionale e risulta eletto il candidato che riporta la
maggioranza assoluta dei consiglieri assegnati.
3. Gli altri componenti del Comitato sono eletti dal
Consiglio regionale, a votazione segreta, con voto limitato a un
nome. In caso di parità è eletto il più anziano di età.
4. I componenti del Comitato restano in carica cinque anni a
decorrere dalla data dell'elezione e non sono immediatamente
rieleggibili. Il divieto di immediata rielezione non si applica ai
componenti del Comitato che abbiano svolto la loro funzione per un
periodo di tempo inferiore a due anni e sei mesi. I componenti del
Comitato continuano ad esercitare le loro funzioni fino al giorno
antecedente l'insediamento dei successori, su convocazione del
Presidente del Consiglio regionale.
5. In caso di morte, di dimissioni o di decadenza di un
membro del Comitato, il Consiglio regionale procede all'elezione
del sostituto, che resta in carica fino alla scadenza del Comitato.
Alle elezioni per il rinnovo parziale del Comitato non si applica
il metodo del voto limitato.
6. Alle procedure di rinnovo integrale del Comitato si
provvede entro sessanta giorni dalla scadenza ordinaria. Al rinnovo
parziale del Comitato, in seguito a cessazione anticipata dalla
carica di uno o due membri, si procede entro sessanta giorni dalla
morte del componente o contestualmente alla presa d'atto delle
dimissioni o alla deliberazione consiliare di decadenza del
componente.
7. Ai fini della nomina del Presidente del Comitato e degli
altri componenti non si applica la legge regionale 10 aprile 1997,
n. 11 (Disciplina delle nomine e delle designazioni di competenza
regionale).".
Articolo 2
(Modificazione all'articolo 4)
1. Dopo il comma 1 dell'articolo 4 della l.r. 26/2001, è
inserito il seguente:
"1bis. La rimozione delle cause di incompatibilità di cui al
comma 1 ha luogo entro venti giorni dalla data di ricevimento della
comunicazione, da parte del Presidente del Consiglio regionale,
dell'elezione, pena la dichiarazione di decadenza del Presidente o
del componente del Comitato da parte del Consiglio
regionale.".
Articolo 3
(Modificazione all'articolo 5)
1. Alla lettera b) del comma 1 dell'articolo 5 della l.r.
26/2001, la parola: "sussista" è sostituita dalla seguente:
"sopravvenga".
Articolo 4
(Modificazione all'articolo 6)
1. Al comma 2 dell'articolo 6 della l.r. 26/2001, le parole:
"all'elezione" sono sostituite dalle seguenti: "al giorno
antecedente l'insediamento".
Articolo 5
(Modificazioni all'articolo 8)
1. Alla lettera b) del comma 1 dell'articolo 8 della l.r.
26/2001, dopo la parola: "Comitato" sono inserite le seguenti:
"almeno una volta al mese".
2. La lettera c) del comma 1 dell'articolo 8 della l.r.
26/2001 è sostituita dalla seguente:
"c) cura i rapporti con gli organi regionali, con l'Autorità
e con gli organi nazionali di coordinamento.".
3. Al comma 2 dell'articolo 8 della l.r. 26/2001, le parole:
"dal vice-presidente" sono sostituite dalle seguenti: "da un
componente da lui delegato".
Articolo 6
(Modificazioni all'articolo 9)
1. All'alinea del comma 1 dell'articolo 9 della l.r. 26/2001,
le parole: "col voto di quattro quinti dei suoi componenti" sono
sostituite dalle seguenti: "con voto unanime".
2. Al comma 2 dell'articolo 9 della l.r. 26/2001, le parole:
"la maggioranza di cui al comma 1" sono sostituite dalle seguenti:
"voto unanime".
Articolo 7
(Modificazione all'articolo 10)
1. Dopo il comma 3 dell'articolo 10 della l.r. 26/2001, è
aggiunto il seguente:
"3bis. L'Ufficio di Presidenza, sentite le esigenze del
Comitato, stabilisce i criteri e le modalità per l'acquisizione di
beni, servizi e supporti funzionali all'esercizio delle attività
dei componenti del Comitato, nonché per l'attivazione delle
coperture assicurative, in misura comunque non superiore a quanto
previsto per i consiglieri regionali.".
Articolo 8
(Modificazione all'articolo 11)
1. Il comma 1 dell'articolo 11 della l.r. 26/2001 è
sostituito dal seguente:
"1. Per lo svolgimento delle funzioni proprie o delegate di
cui agli articoli 12 e 13 il Comitato dispone della struttura di
supporto di cui all'articolo 16. Si avvale inoltre dell'Ispettorato
territoriale del Ministero competente in materia di comunicazioni,
ai sensi dell'articolo 13 del decreto legislativo 31 luglio 2005,
n. 177 (Testo unico dei servizi di media audiovisivi e
radiofonici).".
Articolo 9
(Modificazioni all'articolo 12)
1. Il numero 4) della lettera a) del comma 1 dell'articolo 12
della l.r. 26/2001 è sostituito dal seguente:
"4) monitorizza l'utilizzazione dei fondi per la pubblicità
degli enti pubblici di cui all'articolo 9, comma 1, della legge 6
agosto 1990, n. 223 (Disciplina del sistema radiotelevisivo
pubblico e privato), presentando rapporti periodici;".
2. Dopo il numero 6) della lettera a) del comma 1
dell'articolo 12 della l.r. 26/2001, è inserito il
seguente:
"6bis) monitorizza la presenza sui media locali delle forze
politiche rappresentate in Consiglio regionale, ai sensi
dell'articolo 18 della legge regionale 18 aprile 2008, n. 11 (Nuove
disposizioni in materia di interventi a sostegno dell'informazione
e dell'editoria locale);".
3. Al numero 8) della lettera a) del comma 1 dell'articolo 12
della l.r. 26/2001, dopo la parola: "sviluppare" sono inserite le
seguenti: "la conoscenza,".
4. Il numero 11) della lettera a) del comma 1 dell'articolo
12 della l.r. 26/2001 è sostituito dal seguente:
"11) attua idonee forme di consultazione, sulle materie di
sua competenza, con la sede regionale della concessionaria del
servizio pubblico radiotelevisivo, con le associazioni delle
emittenti private, con l'Ordine dei giornalisti, con l'Associazione
Stampa della Valle d'Aosta, con le associazioni degli utenti e dei
consumatori, con la Commissione regionale per le pari opportunità,
con gli organi dell'amministrazione scolastica e con gli altri
eventuali soggetti collettivi interessati al settore delle
comunicazioni;".
5. Il numero 1) della lettera b) del comma 1 dell'articolo 12
della l.r. 26/2001 è sostituito dal seguente:
"1) collabora con l'Agenzia regionale per la protezione
dell'ambiente (ARPA), mettendo a disposizione le informazioni e i
dati di cui dispone, alla tenuta del catasto delle stazioni
radioelettriche per radiotelecomunicazioni di cui all'articolo 16
della legge regionale 4 novembre 2005, n. 25 (Disciplina per
l'installazione, la localizzazione e l'esercizio di stazioni
radioelettriche e di strutture di radiotelecomunicazioni.
Modificazioni alla legge regionale 6 aprile 1998, n. 11 (Normativa
urbanistica e di pianificazione territoriale della Valle d'Aosta),
e abrogazione della legge regionale 21 agosto 2000, n.
31);".
6. Al numero 1) della lettera c) del comma 1 dell'articolo 12
della l.r. 26/2001, le parole: "Agenzia regionale per la protezione
dell'ambiente (ARPA), istituita dalla legge regionale 4 settembre
1995, n. 41" sono sostituite dalla seguente: "ARPA".
Articolo 10
(Modificazione all'articolo 13)
1. Il comma 4 dell'articolo 13 della l.r. 26/2001 è
sostituito dal seguente:
"4. L'esercizio delle funzioni delegate è subordinato alla
stipulazione di apposite convenzioni, sottoscritte dal Presidente
dell'Autorità, dal Presidente della Regione, d'intesa con il
Presidente del Consiglio regionale e dal Presidente del Comitato,
nelle quali sono specificate le singole funzioni delegate, nonché
le risorse umane e finanziarie assegnate, necessarie per provvedere
al loro esercizio. Il Presidente del Consiglio regionale illustra
alla Commissione consiliare competente i contenuti delle
convenzioni da stipulare.".
Articolo 11
(Modificazione all'articolo 14)
1. Al comma 1 dell'articolo 14 della l.r. 26/2001, prima
delle parole: "Ogni anno" sono introdotte le seguenti: "Entro il 30
settembre di".
Articolo 12
(Modificazione all'articolo 15)
1. Il comma 1 dell'articolo 15 della l.r. 26/2001 è
sostituito dal seguente:
"1. Ai fini dell'esercizio dell'attività di vigilanza
correlata alle funzioni gestionali e di controllo di cui
all'articolo 12, comma 1, lettere b) e c), gli enti locali
comunicano al Comitato i provvedimenti di competenza concernenti le
postazioni emittenti radiotelevisive, nonché gli impianti di
radiotrasmissione, o di ripetizione dei segnali di telefonia fissa
e mobile o di ogni altra sorgente di emissioni
radioelettriche.".
Articolo 13
(Modificazioni all'articolo 22)
1. Al comma 3 dell'articolo 22 della l.r. 26/2001, le parole:
"regionale e assegnate al" sono sostituite dalla seguente:
"del".
2. Il comma 4 dell'articolo 22 della l.r. 26/2001 è
sostituito dal seguente:
"4. Nel bilancio del Consiglio regionale, di cui all'articolo
5 della legge regionale 28 febbraio 2011, n. 3 (Disposizioni in
materia di autonomia funzionale e nuova disciplina
dell'organizzazione amministrativa del Consiglio regionale della
Valle d'Aosta/Vallée d'Aoste. Abrogazione della legge regionale 30
luglio 1991, n. 26 (Ordinamento amministrativo del Consiglio
regionale)), sono inserite apposite voci di spesa per l'attività e
le funzioni, proprie e delegate, del Comitato.".
Articolo 14
(Disposizione transitoria)
1. La riduzione del numero dei componenti del Comitato
disposta dall'articolo 3 della l.r. 26/2001, come sostituito
dall'articolo 1 della presente legge, si applica a decorrere dal
primo rinnovo integrale del Comitato successivo alla data di
entrata in vigore della medesima legge.
Articolo 15
(Abrogazione)
1. La lettera abis) del comma 1 dell'articolo 10 della l.r.
26/2001 è abrogata a decorrere dal primo rinnovo integrale del
Comitato successivo alla data di entrata in vigore della presente
legge.
Presidente
- Prima di passare la parola al relatore,
ricordo che c'è un parere favorevole a maggioranza con emendamenti
delle Commissioni I e II, che il Co.Re.Com. ha formulato delle
osservazioni e che sono stati presentati: un ordine del giorno dai
gruppi ALPE e PD, un emendamento dal Presidente Cerise, nove
emendamenti dal PD e sei dal gruppo ALPE.
La parola al relatore, Consigliere Crétaz.
Crétaz (UV)
- Grazie Presidente. La proposta di legge in
esame dispone una serie di modifiche alla legge regionale n.
26/2001, istitutiva del Comitato Regionale per le Comunicazioni.
L'obiettivo è fondamentalmente quello di apportare dei correttivi
alla normativa vigente sulla base delle esigenze emerse nel corso
dell'ormai decennale attività del Co.Re.Com.. Le modifiche
introdotte dalla proposta di legge sono numerose ed eterogenee, ma
sono sostanzialmente riconducibili alla necessità di garantire una
maggiore snellezza, efficacia ed economicità all'azione del
comitato. Innanzitutto la proposta di legge prevede la riduzione
del numero dei componenti del comitato da cinque a tre, la riforma
si ispira ad una logica di semplificazione e di abbattimento dei
costi ed è in linea con quanto già previsto da altre Regioni. In
conseguenza di tale riduzione, è inoltre soppressa la figura del
Vicepresidente del comitato, le cui funzioni di supplenza, in caso
di assenza o impedimento del Presidente, sono esercitate, a turno,
da ciascun componente del comitato stesso. Un ulteriore intervento
è previsto per evitare situazioni di
impasse
nell'elezione
del Presidente del comitato nel caso di mancato raggiungimento
della maggioranza dei due terzi dei componenti del Consiglio
regionale dopo due votazioni consecutive. In tale ipotesi, infatti,
è prevista un'ulteriore votazione da effettuarsi nella stessa
seduta e risulta eletto il candidato che riporta la maggioranza
assoluta dei consiglieri. Questa nuova procedura consente pertanto
il raggiungimento di un adeguato equilibrio fra l'esigenza di
garantire in tempi rapidi la piena operatività del comitato e la
necessità di assicurare un'ampia convergenza fra le forze politiche
in campo. È bene precisare comunque che il taglio del numero dei
componenti del comitato e la conseguente soppressione della figura
del Vicepresidente avranno decorrenza a partire dal prossimo
rinnovo integrale del comitato stesso.
Per garantire maggiore chiarezza nell'interpretazione della
legge ed evitare qualsiasi dubbio in sede di applicazione, sono
stati effettuati dei ritocchi alla previgente disciplina della
durata in carica dei componenti del comitato, specificando che i
cinque anni di carica decorrono dalla data dell'elezione e
introducendo l'apposita previsione di proroga dei componenti stessi
fino al giorno antecedente l'insediamento dei loro successori, che
avviene su convocazione del Presidente del Consiglio regionale.
Sempre in materia di semplificazione, è stata inoltre introdotta
un'apposita procedura per la rimozione delle preesistenti cause di
incompatibilità dei membri del Co.Re.Com., che comporta l'immediata
decadenza del soggetto, che, entro 20 giorni dalla notifica
dell'avvenuta elezione, non abbia provveduto alle necessarie
regolarizzazioni.
Oltre agli interventi di semplificazione delle procedure di
nomine e di rimozione delle cause di incompatibilità dei componenti
del comitato, la proposta di legge intende introdurre una serie di
disposizioni dirette a garantire maggiore efficacia ed efficienza
all'attività del Co.Re.Com.. Innanzitutto, in coerenza con quanto
già stabilito dall'articolo 4 della legge n. 3/2011 in materia di
autonomia funzionale del Consiglio, il provvedimento stabilisce che
la definizione delle risorse materiali necessarie per il corretto
svolgimento dei compiti istituzionali del comitato sia demandata
all'Ufficio di Presidenza del Consiglio regionale, che stabilisce
l'ammontare della dotazione di beni, servizi, coperture
assicurative e supporti funzionali all'esercizio delle attività del
comitato, dopo aver sentito le esigenze del comitato medesimo.
Tra gli altri interventi disposti dalla proposta di legge
assumono particolare rilievo quelli diretti ad incidere sulle
competenze del Co.Re.Com.. Sono infatti disposti una serie di
interventi volti a specificare ed illustrare le funzioni
istituzionali proprie del comitato, nell'ambito delle quali sono
introdotte quelle inerenti al monitoraggio della presenza delle
principali forze politiche regionali nei
mass media
locali,
già previste dall'articolo 16 della legge regionale n. 25 del 2005,
in materia di installazione, localizzazione ed esercizio di
strutture di radiotelecomunicazioni.
Per quanto concerne le funzioni svolte dal comitato su delega
dell'Autorità per le garanzie nelle comunicazioni, infine, la
proposta di legge precisa che le convenzioni da stipulare tra
l'AGCOM e il comitato debbano contenere la specifica indicazione
delle risorse umane e finanziarie da destinare a tali attività e
che debbano comunque essere preventivamente illustrate da parte del
Presidente del Consiglio regionale alla commissione consiliare
competente. Grazie a quest'ultima importante disposizione, è
pertanto garantita al comitato, in caso di ulteriori deleghe, una
copertura di mezzi finanziari e di personale adeguata a
fronteggiare i nuovi compiti previsti. Grazie.
Presidente
- Dichiaro aperta la discussione generale.
La parola al Consigliere Segretario Rigo.
Rigo (PD)
- Grazie Presidente. La proposta di legge alla
nostra attenzione, oltre a definire una serie di interventi di
integrazione e adeguamenti alla normativa vigente, come sono stati
bene illustrati nella relazione del collega Crétaz, vuole essere
anche un piccolo segnale alla discussione intorno ai cosiddetti
"costi della politica". Proprio a questo proposito, vorrei fare
alcune brevi considerazioni. È fuori di dubbio che stiamo vivendo
un momento difficile per il Paese e le sue istituzioni, mentre il
rapporto fra cittadini e politica conosce una nuova ed acuta
criticità. Non sfugge quanto la democrazia rappresentativa sia
sottoposta oggi, e non solo in Italia, a tensioni e passaggi
critici. Molte volte anch'io, come penso molti di voi, vivo con
fastidio e sofferenza la campagna anti-politica, che spesso
rappresenta in modo offensivo e caricaturale le istituzioni
pubbliche e le attività degli amministratori. Un'immagine che suona
non corretta anche per migliaia di amministratori locali, di
dirigenti politici di base e di tanti cittadini che, senza nulla
chiedere, dedicano ogni loro migliore energia al bene dei loro
concittadini. Non corrisponde al vero la rappresentazione della
politica solo come affare, intrigo, interesse personale. Sostenere
che ogni costo della politica sia infondato, illecito e dannoso per
i cittadini è con tutta evidenza una demagogia, perché al pari di
qualsiasi altra attività umana la politica ha dei costi. Ma proprio
per questo la politica ha il dovere della sobrietà, dell'equità,
del rigore, della trasparenza. Valori che troppo spesso in questi
anni sono stati negati da comportamenti e modi di governo che hanno
mortificato l'interesse generale, la coesione sociale, il rispetto
della legalità e l'uguaglianza dei cittadini ed è lì la radice di
quel diffuso malcontento e disagio popolare, che oggi si manifesta
in modo radicale e clamoroso, tanto più a fronte dei sacrifici che
ai cittadini vengono richiesti. Proprio per questo sono preoccupato
per le recenti vicende che hanno investito in pieno il mio partito
il Partito Democratico. Anch'io mi sono chiesto se i recenti fatti
giudiziari mettano in discussione qualcosa della natura del PD. Le
notizie di stampa di questi giorni mi hanno profondamente turbato;
dobbiamo vigilare, rafforzare i nostri anticorpi, perché lo
dobbiamo ai grandi valori ai quali ci riferiamo e che ci sono stati
consegnati dalla passione, dall'impegno di tanti, donne e uomini.
Poiché condivido quello che ha detto ieri Bersani, che non siamo
geneticamente diversi, ma politicamente sì, dobbiamo dunque
lavorare per dare limpidezza alla gestione pubblica. La posta in
gioco è alta: da una parte, c'è il crescente distacco dei cittadini
dalla politica; dall'altra, il bisogno di ridisegnare la fisionomia
delle diverse macchine istituzionali rendendole più efficienti e
meno costose.
Mi sembra che la proposta in oggetto e gli emendamenti
presentati dal nostro gruppo, che saranno successivamente
illustrati, vadano in questa direzione, l'obiettivo è duplice:
semplificare, innovare, snellire, migliorare l'attività del
Co.Re.Com. e diminuire i costi. A nostro avviso, parte di questi
soldi risparmiati, come è illustrato in un ordine del giorno,
dovrebbero essere impegnati nell'incrementare l'organico del
comitato; organico oggi già in sofferenza e che non potrebbe
assolvere pienamente anche alle nuove competenze, oggetto delle
proposte di modifica inserite nel provvedimento in discussione. In
sostanza l'obiettivo sopra richiamato dovrebbe essere la direttrice
di un'azione riformatrice di tutte le "macchine istituzionali",
attive e funzionanti nella nostra regione, misure concrete,
visibili, efficaci, capaci di restituire credibilità e
autorevolezza alle istituzioni.
Presidente
- La parola al Consigliere Bertin.
Bertin (ALPE)
- Grazie Presidente. L'intento di questa
iniziativa legislativa per la parte che riguarda la riduzione dei
costi della politica, dei costi dell'istituto ci vede del tutto
favorevoli. In passato, parlando dei costi della politica, abbiamo
cercato di introdurre dei risparmi in questo ambito, portando anche
delle iniziative in Consiglio, che, a dire il vero, non hanno avuto
un grande successo. Per la parte riguardante la diminuzione dei
costi di questa istituzione, pertanto, non possiamo che trovarci
d'accordo con l'intento di tale provvedimento.
Quello che vogliamo sottolineare è che la specificità del
Co.Re.Com. è l'essere un istituto di garanzia, in modo specifico
garante del pluralismo: fra l'altro, del pluralismo
dell'informazione legata alla politica, per questa ragione
esprimiamo delle perplessità rispetto alla volontà di ridurre il
numero dei componenti. Non si tratta di un consiglio di
amministrazione o di un altro ente che ha funzioni esecutive, ma di
un organo di garanzia - fra l'altro, di garanzia del pluralismo -,
pertanto una presenza più larga e plurale di più componenti è
indispensabile per le caratteristiche di tale organismo. È la
ragione per la quale presenteremo una serie di emendamenti, che
illustreremo in seguito riguardo a questo aspetto del pluralismo
del Comitato Co.Re.Com.: si tratta di sei emendamenti che
concernono anche altri aspetti di minore importanza da un punto di
vista politico. Grazie.
Presidente
- Ha chiesto la parola il Presidente del
Consiglio, Alberto Cerise.
Cerise A. (UV)
- Grazie Presidente. Cari colleghi, come
già ho avuto modo di dire in sede parlamentare in occasione di
un'audizione, credo che la legge sul Co.Re.Com. sia uno dei
peggiori esempi di federalismo che si potesse inventare. Bisogna
dire che il Governo, quando fece questa legge, fu trascinato dalla
voglia di trasparenza e di super controllo su tutto, ma certo
tirare fuori un provvedimento del genere, che in tutta Italia ha
finito per impastoiarsi in una maniera indecente, non era nelle
intenzioni né del "Governo Berlusconi", né tantomeno di altri
Governi. Non vi stupiscano le parole, perché sono testualmente le
ultime parole con cui è stata definita la situazione dei Co.Re.Com.
italiani, dovuta al fatto che ognuno si è comportato come ha
voluto, senza nessun tipo di rigore, di linea di condotta e di
riferimento.
Abbiamo cercato di allineare la legge che precedentemente
avevamo e che aveva anche funzionato, nel senso che non aveva
sempre bene funzionato, per non dire che aveva funzionato solo in
parte, dal momento che il Co.Re.Com. è stato nell'impossibilità di
compiere
in toto
le sue funzioni, però nella sostanza la
legge aveva mantenuto il suo impianto e alcune determinazioni le
aveva perseguite. Bene, siamo arrivati alla scelta di
rimaneggiarla, di ridurla, di ridurre alcuni contenuti che erano
ridondanti, come quello del numero dei componenti, la presenza del
Vicepresidente, peraltro qui accogliendo un'indicazione dell'AGCOM
concordata con la Conferenza dei Presidenti delle Regioni e dei
Presidenti dei Consigli regionali, che invitava ad avere dei
consigli di amministrazione fra tre e cinque componenti: tre per
Regioni come le nostre e cinque per quelle come l'Emilia Romagna.
Se, per un eccesso di megalomania, anche noi avessimo voluto
paragonarci alle grandi regioni italiane, avremmo potuto metterne
cinque, in qualche caso ne hanno messi 20, ma lì mi pare che si sia
debordato.
Questa legge, salvo l'emendamento da noi proposto, che
percepisce quanto indicato dal Presidente del Co.Re.Com., è un poco
blindata, ossia come la si va a modificare, si rischia di muovere
tutto l'impianto. Ora, avrei capito se ci fossimo trovati di fronte
ad un emendamento, due emendamenti...qualche emendamento che andava
a perfezionare l'impianto originario della legge, invece mi trovo
di fronte ad un numero infinito di emendamenti - addirittura sei da
una parte e quattro dall'altra - e, se poi dovessimo coniugare gli
emendamenti dell'una e dell'altra parte politica che li ha
proposti, la nostra legge sarebbe evasa, per non dire cancellata,
per non tornare addirittura ad una situazione non pre-proposta
della nostra legge, ma addirittura pre-legge preesistente e poi
ancora...ossia ci porterebbe in una specie di Jurassic Park del
Co.Re.Com.. Sono emendamenti che fra di loro...hanno il senso di
smontare la nostra legge, sostituendola interamente, o comunque di
renderne inattuabile l'articolazione.
Analogo discorso vale per quanto riguarda l'ordine del giorno
presentato, dove addirittura si impegna l'Ufficio di Presidenza ad
utilizzare parte del finanziamento impegnato per il comitato e
risparmiato dalle modifiche introdotte nella proposta di legge n.
147 per incrementare l'organico del Co.Re.Com., eccetera. Qua ci
sono due notazioni da fare: la prima è che proprio adesso il
Presidente della Regione è a Roma per discutere sulla questione del
Patto di stabilità, per cui anche noi saremo costretti a
contribuire e questo determinerà anche per quanto riguarda il
bilancio del Consiglio regionale delle restrizioni; la seconda è
che, se da una parte c'era tale liberatoria, ossia si poteva
immaginare di avere dei fondi disponibili, dall'altra abbiamo la
scopertura assoluta per quanto concerne il Difensore civico, per il
quale non sono più versati i contributi da parte delle IPAB. Questo
ci costringerà a prendere tali risparmi per riversarli lì e, di
conseguenza, il nostro risparmio in senso assoluto è uguale a zero;
quindi tale ordine del giorno è già vanificato.
In considerazione di quello che ho detto prima, tenuto conto che
non si può prendere in considerazione un emendamento senza che
questo vada a soppiantare l'impianto generale della legge, dichiaro
che, a nome della maggioranza, ci asterremo su tutti gli
emendamenti presentati da parte dell'opposizione, lo stesso vale
per l'ordine del giorno.
Presidente
- La parola al Consigliere Donzel.
Donzel (PD)
- Mi riservo di articolare meglio la
spiegazione di alcuni emendamenti qualora non fossero chiari, ma
vorrei almeno salvare la filosofia degli emendamenti presentati dal
PD e che qui sono stati massacrati indebitamente dall'intervento
del Presidente del Consiglio. Come può dimostrare chiunque, questi
emendamenti sono stati redatti in collaborazione con l'Ufficio
legislativo dello stesso Consiglio e ci è stato garantito che in
alcun modo smontano la legge, che fortemente sosteniamo e che
intendiamo votare. Il parere tecnico della funzionalità di tali
emendamenti, della loro efficacia quindi ci è stato dato
dall'Ufficio legislativo del Consiglio regionale.
In cosa consistono questi emendamenti? Dicevo, è una questione
di filosofia, il Co.Re.Com. è un organismo di vigilanza e di
controllo, ora noi anzitutto ci siamo ispirati a quanto viene fatto
nelle altre regioni: ad esempio, l'Emilia Romagna, che ha ridotto
in modo sensibile i membri del Co.Re.Com.. Eravamo pertanto
dell'avviso che ridurlo a tre componenti fosse una cosa valida, ma
abbiamo ragionato: come viene eletto il Presidente del Consiglio
regionale? Ci sono dei consiglieri e fra questi viene scelto un
Presidente, così funziona per il Presidente del Senato, così per il
Presidente della Camera, perché non può funzionare per il
Presidente del Co.Re.Com.: che in una terna si scelga chi è il
Presidente? Ve lo dico io. È che una maggioranza ghiottona, una
maggioranza che non vuole un organismo di controllo, ma che vuole
impossessarsi dello stesso ha deciso che vuole nominare tutti e tre
i tecnici che dovrebbero svolgere il controllo per controllarli
nello svolgimento della loro attività, ossia togliere anche quella
che era una parvenza di democraticità del vecchio Co.Re.Com., che
garantiva alla minoranza la vicepresidenza. Abbiamo allora
articolato una serie di emendamenti, che vanno in subordine ad
individuare tre membri, in cui viene garantita la presenza della
vicepresidenza; non è una stupidaggine, non è un voler smontare la
legge, perché tutti i Co.Re.Com. hanno il Vicepresidente...a fronte
di un intervento in commissione del Presidente e del Vicepresidente
del Co.Re.Com., che ci dicono che quella del Vicepresidente è una
figura essenziale. Allora è il PD che vuole smontare la legge sul
Co.Re.Com., o è la maggioranza che vuole demolire definitivamente
tale comitato, che già non aveva il personale - non a detta del PD,
ma a detta del Consiglio di amministrazione del Co.Re.Com. - per
poter esercitare appieno le sue funzioni? Non è il PD che si è
inventato che il Co.Re.Com. non può lavorare, è il comitato stesso
che ha riferito in audizione di non avere il personale per svolgere
appieno le sue attività! È chiaro poi che non è che
l'Amministrazione regionale possa far fronte con il Patto di
stabilità...ma non è che girando nell'amministrazione scopriamo che
abbiamo qualche ufficio dove magari ci sta stretta una scrivania,
perché sono in quattro i dipendenti in quell'ufficio e magari ne
spostiamo uno al Co.Re.Com. e il Patto di stabilità non viene
toccato? Domando eh?
Seconda considerazione: qualora la vicepresidenza debba essere
spazzata via, sempre i membri del Co.Re.Com. ci dicono di non fare
un delegato a rotazione, perché, per esercitare le funzioni della
presidenza, bisogna aver seguito le attività del Presidente, non è
che il Presidente va in gabinetto e lo si sostituisce un attimo:
serve una delega che abbia una certa temporalità, affinché si possa
istruire la persona in modo da svolgere le funzioni di delegato al
posto del Presidente. Le ha inventate il PD queste cose? No. Sono
agli atti della commissione, le ha dette il Co.Re.Com. e voi ve ne
siete strafregati bellamente! Questa cosa della vicepresidenza non
è casuale...o anche del delegato...in qualche modo che sia una
delega di una certa temporalità, si sono riscontrate nell'esercizio
delle funzioni del Co.Re.Com. delle situazioni di incompatibilità
del Presidente nell'esercizio di alcune sue funzioni. State bene
attenti allora che un delegato temporaneo è una persona che, dal
punto di vista giuridico, esercita la sua funzione per delega del
Presidente, quindi non è sostitutivo del Presidente. Dal punto di
vista giuridico, tale delega non si può esercitare nei casi di
incompatibilità, quindi andiamo con questa legge che state per
votare a metterci in una situazione di
impasse
giuridico,
che abbiamo tentato umilmente con degli emendamenti di sanare in
qualche modo.
Infine si è cercato di demolire in modo piuttosto superficiale
il nostro lavoro, ma negli emendamenti del PD, come molto bene ha
ricordato il collega Rigo, c'è una riflessione sui costi della
politica, ma non riguarda noi della Valle d'Aosta, ma Roma, certo!
I parlamentari, i partiti nazionalisti, nazionali, ossia loro che
non sono...noi qui invece siamo attentissimi alla questione dei
costi della politica! Abbiamo proposto, guarda caso, il sistema
tabellare della Regione Piemonte, ossia non è che ce lo siamo
inventati noi, ma abbiamo visto cosa succedeva in un'altra regione,
non propriamente una regione piccolina, ma il Piemonte, quindi devi
esercitare una funzione di un certo rilievo. Abbiamo parametrato i
compensi con le stesse modalità della Regione Piemonte, guarda
caso, sono delle modalità molto più basse della Regione Valle
d'Aosta.
Noi allora non abbiamo le risorse, non possiamo permetterci...il
Patto di stabilità e non troviamo risorse di qua, non troviamo
risorse di là...se ogni volta che la collega Carmela fa una
richiesta per il sociale, Dio mio che spese enormi, eccetera, poi,
quando si tratta di allineare dei compensi a quelli di altre
Regioni, la Valle d'Aosta non fa un passo indietro, continua sulla
linea della spesa corrente! Guardo anche i banchi del PdL, che
doveva andare in maggioranza a dare una sveglia generale sui costi.
È giusto dovete ancora prendervi qualche mese di relax e godervi la
poltrona, quindi state calmi, non dite niente, aspettate uno, due
annetti per cominciare a far sentire la vostra voce...quando
eravate voi che sbraitavate di costi della politica, di
incarichi...vedo come state agendo in maggioranza, allineandovi
paro paro ai costi della politica.
Assolutamente quindi questi sono emendamenti che non smontano la
legge, sono in linea - lo ribadisco - con tutti i suggerimenti che
ci sono stati forniti dai membri del Co.Re.Com., poi la maggioranza
è libera di non rispettarli e di farsi le leggi che vuole farsi, ma
i nostri emendamenti sono in linea con quanto ci ha suggerito il
Co.Re.Com. e ribadiamo che anche sull'ordine del giorno ci sono le
possibilità in Valle d'Aosta per trovare una scrivania per l'organo
di controllo, che, guarda caso, dovrebbe controllare quella
informazione che in Valle d'Aosta, forse caso unico in Italia, è
assolutamente blindata! C'è qualcuno che ha dei timori rispetto a
dei controlli sull'informazione, siete preoccupati che possano
andare a monitorare i tempi di intervento di qualcuno, piuttosto
che di altri? È questo che vi turba, per cui niente personale al
Co.Re.Com. niente controlli? Siamo assolutamente convinti dei
nostri emendamenti, siamo assolutamente persuasi che questa sia la
strada giusta.
Presidente
- Ha chiesto la parola il Presidente del
Consiglio, Alberto Cerise, per il secondo intervento.
Cerise A. (UV)
- Non replicherò a quanto ha detto il
collega Donzel, però gradirei da parte sua una piccola rettifica,
in quanto lui ha cominciato il discorso dicendo che io
indebitamente avrei smontato la tesi della sua proposta. Qui
nessuno indebitamente fa niente, qui siamo per parlare, per
esprimere le nostre opinioni, per far sentire la nostra voce ed
eventualmente per contrastare le opinioni degli altri, ma non c'è
assolutamente niente di indebito.
Presidente
- Se nessun altro chiede di intervenire,
dichiaro chiusa la discussione generale. Passiamo all'esame
dell'ordine del giorno presentato dai gruppi PD e ALPE.
La parola al Consigliere Segretario Rigo.
Rigo (PD)
- Grazie Presidente. Una puntualizzazione
rispetto a tale ordine del giorno. Non abbiamo fatto i conti, non
sappiamo se la proposta e quale tipo di proposta verrà approvata da
questo Consiglio, quindi quanto risparmierà rispetto a tale
specifico servizio, non sappiamo quanti sono i soldi, come
giustamente ha detto il Presidente Cerise, che dobbiamo mettere da
parte per i contributi. Il nostro ordine del giorno voleva
riprendere il tema della carenza di personale a disposizione del
Co.Re.Com., che a più voci, è emerso anche dai banchi della
maggioranza e della minoranza, oltre che nella discussione che
abbiamo avuto con il Co.Re.Com. direttamente. Ricordo che in quella
sede abbiamo ribadito la volontà di trovare un'adeguata soluzione
da inquadrare nell'ambito della revisione della legge sulla
disciplina dell'attività del Co.Re.Com....a proposito della
dotazione del personale...l'ordine del giorno voleva essere così
una possibilità di discussione e di approfondimento del Consiglio
su questo tema. Grazie.
Presidente
- Pongo in votazione l'ordine del giorno dei
gruppi ALPE e PD, che recita:
Ordine del giorno
Il Consiglio regionale della Valle d'Aosta/Vallée
d'Aoste
Premesso che la proposta di legge "Modificazioni alla legge
regionale 4 settembre 2001, n. 26 (Istituzione, organizzazione e
funzionamento del Comitato Regionale per le Comunicazioni
(Co.Re.Com). Abrogazione della legge regionale 27 dicembre 1991, n.
85), dispone una serie di interventi di integrazione e adeguamento
alla previgente disciplina del Co.Re.Com;
Sottolineato che la proposta di modifica produrrebbe anche un
risparmio economico non indifferente;
Considerato che più volte è stata segnalata da parte del
Comitato la carenza di personale amministrativo;
Impegna
l'Ufficio di Presidenza ad utilizzare parte del finanziamento
impegnato per il Comitato e risparmiato dalle modifiche introdotte
nella proposta di legge n. 147 per incrementare l'organico del
Co.Re.Com..
F.to: Donzel - Carmela Fontana - Giuseppe Cerise - Chatrian -
Patrizia Morelli - Bertin
Consiglieri presenti: 30
Votanti e favorevoli: 7
Astenuti: 23 (Agostino, Benin, Bieler, Alberto Cerise, Comé,
Crétaz, Empereur, Isabellon, La Torre, André Lanièce, Lattanzi,
Lavoyer, Maquignaz, Marguerettaz, Pastoret, Prola, Emily Rini,
Rosset, Salzone, Tibaldi, Laurent Viérin, Marco Viérin, Manuela
Zublena)
Il Consiglio non approva.
Presidente
- Procediamo ora all'analisi dell'articolato.
All'articolo 1 vi è l'emendamento n. 1 di ALPE, l'emendamento n. 1
del PD e gli emendamenti n. 2 e n. 3 del PD in subordine.
La parola al Consigliere Bertin.
Bertin (ALPE)
- Grazie Presidente. Vorrei rassicurare
l'aula che non abbiamo intenzione di stupire rispetto al
Co.Re.Com., che riteniamo un organismo importante; i nostri
emendamenti vanno nella direzione di garantirne il pluralismo, che
in Valle d'Aosta a volte stenta ad affermarsi, soprattutto in
ambito informativo, e a confermare la diminuzione dei costi della
politica.
Andando nello specifico dell'illustrazione dell'emendamento, il
primo emendamento è da ricollegarsi al terzo riguardante la
riduzione dell'aspetto economico della composizione del comitato.
L'emendamento mantiene l'articolo della vecchia legge sul
Co.Re.Com., garantendo da una parte un pluralismo, ossia cinque
componenti, che con un voto limitato ad un solo nome permette a
tutte le forze politiche di essere rappresentate, perlomeno dalle
forze politiche significative... Oltre a garantire un pluralismo
dei cinque componenti e senza aumentare il costo totale
dell'organismo, andando a ridurre gli emolumenti per i singoli
componenti.
Anche per quanto riguarda l'elezione del Presidente, si mantiene
il vecchio tipo di direzione, confermando la necessità di una
maggioranza rafforzata, dei due terzi, per tutte le votazioni:
questo perché garantisce, da una parte, una maggiore autorevolezza
al Presidente del Co.Re.Com., che è votato da una larga
maggioranza...fra l'altro, lo stesso metodo di elezione e di
maggioranza rafforzata è richiesto per l'AGCOM, che è l'istituzione
di riferimento del Co.Re.Com.. Questo è stato evidenziato anche dal
Presidente attuale del Co.Re.Com. della Valle d'Aosta, che aveva
sottolineato il fatto che, essendo votato da una maggioranza più
ampia, si sentiva più autorevole; come dargli torto da tale punto
di vista?
Presidente
- La parola al Consigliere Salzone.
Salzone (SA-UdC-VdA)
- Grazie Presidente, per mozione
d'ordine. Propongo di fermarci un secondo per decidere se esaurire
questa sera l'ordine del giorno esaminando anche le tre risoluzioni
presentate, altrimenti chiedo di terminare i lavori per quest'oggi
e di continuarli domani mattina, non ha senso andare avanti fino
alle nove per poi tornare domani. Domando quindi una sospensione di
due minuti.
Presidente
- I lavori consiliari sono sospesi per due
minuti.
Si dà atto che i lavori sono sospesi dalle ore 20,05 alle ore
20,10.
Presidente
- Riprendiamo i lavori, si è deciso di andare
fino in fondo all'ordine del giorno. Stavamo esaminando l'articolo
1.
La parola al Presidente del Consiglio, Alberto Cerise.
Cerise A. (UV)
- Intervengo solo per dire che sugli
emendamenti voteremo contro, però questo voto va inteso come un
voto di astensione: è solo per evitare che ogni volta ci sia la
lettura del nominativo di tutti i consiglieri che si astengono.
Presidente
- La parola al Consigliere Donzel.
Donzel (PD)
- Intervengo per dichiarare l'astensione nei
confronti dell'emendamento degli amici dell'ALPE, di cui condivido
assolutamente lo spirito di garantire il pluralismo, ma, a nostro
avviso, in questo momento - lo abbiamo detto più volte - bisogna
dare un segnale ai cittadini di riduzione dei costi della politica,
non possiamo chiedere di dimezzare i parlamenti e di mantenere i
nostri consigli di amministrazione a quota piena; per cui, pur
comprendendo le ragioni di chiedere un abbassamento complessivo di
tutti, eccetera, serve dare un segnale di un certo tipo ai
cittadini. Noi poi, per garantire il pluralismo, abbiamo articolato
degli altri emendamenti. Mi pare che si sia nell'ordine dell'idea
di bocciare tutto il possibile, perché questa è una maggioranza
piglia tutto...vedremo come va a finire. A livello nazionale avere
Minzolini non è che vi ha portato molto lontano...
Presidente
- La parola al Consigliere Tibaldi.
Tibaldi (PdL)
- Partecipiamo volentieri alla discussione,
come da richiesta di qualche collega del PD, anche per formulare
alcune considerazioni che devono uscire dal solco di certa
demagogia che abbiamo sentito finora. Se siamo d'accordo che
bisogna tagliare i costi della politica e anche a non considerare
questo organo come un consiglio di amministrazione di una qualunque
società o ente, quindi a dargli la sua valenza di organo di
controllo, partiamo da questo presupposto, ricordiamo anzitutto che
la legge istitutiva del Co.Re.Com. è del 1997, la legge n. 249: una
legge varata dall'allora Ministro Maccanico, era Ministro del
"Governo Prodi". Questa articolazione che ricordava prima il
Presidente del Consiglio Cerise, questa creazione di un apparato su
base regionale quindi ha una matrice che non ci appartiene, non
appartiene al centro-destra, anzi è stata forgiata dal
centro-sinistra; di conseguenza, sia la struttura, sia i relativi
costi dovevano trovare copertura su un'idea che è tutta della
vostra parte politica.
Se oggi il Consiglio regionale decide con una proposta di
maggioranza di rimodulare e rimodellare questa struttura, lo fa per
renderla possibilmente più efficiente. Io l'ho vissuta da
Segretario del Consiglio dell'Ufficio di Presidenza e posso dire
che più volte ci siamo confrontati con i vari componenti del
Co.Re.Com. ed era piuttosto imbarazzante incontrare cinque
componenti che amministravano un dipendente: era imbarazzante
perché effettivamente era sproporzionato come numero rispetto alla
realtà valdostana, non solo la realtà demografica, anche la realtà
territoriale televisiva e radiofonica che costoro devono
monitorare, rendiamoci conto anche di quelli che sono i soggetti
destinatari di questo controllo. Il fatto di voler intervenire per
ridurre da cinque a tre il numero dei componenti non mi sembra
voler aumentare i costi della politica, al contrario si va a
diminuirli ed è inutile scomodare le proposte di dimezzamento del
Parlamento che fa qualcuno, i costi della politica che riguardano
solo le aule romane, eccetera. Torniamo nella nostra piccola realtà
locale e ci rendiamo conto che effettivamente questa è una proposta
che cerca di migliorare un organismo sulla cui funzionalità e sui
cui obiettivi più volte in quest'aula è stata espressa più di una
perplessità e mi pare di capire anche dall'intervento del
Presidente Cerise che tali perplessità siano quanto mai
confermate.
Inoltre gli organi di garanzia non necessariamente devono essere
informati al criterio della collegialità, nel senso che ci siano
più componenti; un organo di garanzia è anche il Difensore civico,
eppure è un organo monocratico, viene scelto tra le parti in
maniera più o meno condivisa, in questa regione c'è sempre stata
un'ampia condivisione, quindi paradossalmente pure il Co.Re.Com.
potrebbe avere anche un solo componente. È un paradosso, sto
ragionando per paradossi, sappiamo che la legge prevede un minimo
di tre componenti e il fatto che la Valle d'Aosta si adegui al
minimo sta anche nella logica delle cose, dei numeri e della
situazione regionale.
Per queste ragioni, come PdL, senza voler alimentare certi
stimoli strumentali provenienti dalla parte sinistra di questo
emiciclo, respingeremo le proposte emendative e voteremo la
proposta di riforma del Co.Re.Com. che è stata condivisa nelle
commissioni e dalla maggioranza.
Presidente
- La parola al Consigliere Bertin.
Bertin (ALPE)
- Credo sia utile una precisazione. Mi sono
spiegato male, ma la nostra proposta, dal punto di vista della
riduzione dei costi dell'organismo, è la stessa in termini
quantitativi della vostra: rimangono cinque membri per garantire un
pluralismo all'organismo, ma gli emolumenti di questi cinque
componenti vengono abbassati, pertanto il risultato è lo stesso dal
punto di vista del costo complessivo dell'organo. Fra l'altro,
vorrei sottolineare il fatto che l'esempio del Difensore civico non
mi sembra dei più appropriati, perché in tale caso è lui che va ad
esercitare questa funzione, è uno...vengono richieste delle
competenze e una formazione particolare, delle competenze
professionali, mentre in questo caso, come si vede dalla legge, non
è richiesta alcuna competenza particolare, trattandosi di un organo
di garanzia che non va ad esercitare un qualche lavoro tecnico,
pertanto l'esempio mi sembra sbagliato. Volevo solo sottolineare
che il nostro emendamento, dal punto di vista del risparmio, è
identico alla proposta di legge avanzata. Grazie.
Presidente
- Pongo in votazione l'emendamento n.1
dell'ALPE, che recita:
Emendamento
L'articolo 1 è sostituito dal seguente:
"Articolo 1
(Sostituzione dell'articolo 3)
1. L'articolo 3 della legge regionale 4 settembre 2001, n. 26
(Istituzione, organizzazione e funzionamento del Comitato Regionale
per le Comunicazioni (Co.Re.Com.). Abrogazione della legge
regionale 27 dicembre 1991, n. 85), è sostituito dal
seguente:
"Articolo 3
(Composizione e durata in carica)
1. Il Comitato è composto dal Presidente e da altri quattro
componenti. I cinque componenti sono scelti tra persone che diano
garanzia di assoluta indipendenza sia dal sistema politico
istituzionale che dal sistema degli interessi di settore delle
comunicazioni e che possiedano competenza ed esperienza comprovate
nel settore della comunicazione nei suoi aspetti culturali,
giuridici, economici e tecnologici.
2. Il Presidente del Comitato è eletto dal Consiglio
regionale, a votazione segreta, a maggioranza dei due terzi dei
componenti.
3. Gli altri componenti del Comitato sono eletti dal
Consiglio regionale, a votazione segreta, con voto limitato a un
nome. In caso di parità è eletto il più anziano di età.
4. I componenti del Comitato restano in carica cinque anni a
decorrere dalla data dell'elezione e non sono immediatamente
rieleggibili. Il divieto di immediata rielezione non si applica ai
componenti del Comitato che abbiano svolto la loro funzione per un
periodo di tempo inferiore a due anni e sei mesi. I componenti del
Comitato continuano ad esercitare le loro funzioni fino al giorno
antecedente l'insediamento dei successori, su convocazione del
Presidente del Consiglio regionale.
5. In caso di morte, di dimissioni o di decadenza di un
membro del Comitato, il Consiglio regionale procede all'elezione
del sostituto, che resta in carica fino alla scadenza del Comitato.
Alle elezioni per il rinnovo parziale del Comitato non si applica
il metodo del voto limitato.
6. Alle procedure di rinnovo integrale del Comitato si
provvede entro sessanta giorni dalla scadenza ordinaria. Al rinnovo
parziale del Comitato, in seguito a cessazione anticipata dalla
carica di uno o due membri, si procede entro sessanta giorni dalla
morte del componente o contestualmente alla presa d'atto delle
dimissioni o alla deliberazione consiliare di decadenza del
componente.
7. Ai fini della nomina del Presidente del Comitato e degli
altri componenti non si applica la legge regionale 10 aprile 1997,
n. 11 (Disciplina delle nomine e delle designazioni di competenza
regionale).".".
Consiglieri presenti: 28
Votanti: 25
Favorevoli: 4
Contrari: 21
Astenuti: 3 (Donzel, Carmela Fontana, Rigo)
Il Consiglio non approva.
Presidente
- La parola al Consigliere Donzel
sull'emendamento n. 1 del PD.
Donzel (PD)
- Questo emendamento ripropone uno...sempre
tre...tanto per capirci, Tibaldi, su tale punto non c'era alcuna
discriminazione, salvo poi nei compensi finali, che per noi sono
più bassi di quelli che proponete voi...si propone sostanzialmente
tre, ma sono eletti contemporaneamente, ossia l'aula elegge i tre
rappresentanti del Co.Re.Com. e successivamente, come avviene nelle
assemblee elettive, elegge il Presidente e il Vicepresidente,
carica che, a nostro avviso, deve rimanere per le ragioni che ho
detto prima, sostenute anche dai rappresentanti del Co.Re.Com. in
audizione.
Presidente
- Pongo in votazione l'emendamento n. 1 del
PD, che recita:
Emendamento
L'articolo 1 è sostituito dal seguente:
"Articolo 1
(Sostituzione dell'articolo 3)
1. L'articolo 3 della legge regionale 4 settembre 2001, n. 26
(Istituzione, organizzazione e funzionamento del Comitato Regionale
per le Comunicazioni (Co.Re.Com.). Abrogazione della legge
regionale 27 dicembre 1991, n. 85), è sostituito dal
seguente:
"Articolo 3
(Composizione e durata in carica)
1. Il Comitato è composto dal Presidente e da altri due
componenti. I tre componenti sono scelti tra persone che diano
garanzia di assoluta indipendenza sia dal sistema politico
istituzionale che dal sistema degli interessi di settore delle
comunicazioni e che possiedano competenza ed esperienza comprovate
nel settore della comunicazione nei suoi aspetti culturali,
giuridici, economici e tecnologici.
2. I tre componenti del Comitato sono eletti dal Consiglio
regionale, a votazione segreta, con voto limitato a un nome. In
caso di parità è eletto il più anziano di età.
3. Il Consiglio regionale elegge il Presidente tra i
componenti del Comitato, a votazione segreta. Successivamente, con
le medesime modalità è eletto il vice-presidente del Comitato, che
deve essere espressione della minoranza consiliare.
4. I componenti del Comitato restano in carica cinque anni a
decorrere dalla data dell'elezione e non sono immediatamente
rieleggibili. Il divieto di immediata rielezione non si applica ai
componenti del Comitato che abbiano svolto la loro funzione per un
periodo di tempo inferiore a due anni e sei mesi. I componenti del
Comitato continuano ad esercitare le loro funzioni fino al giorno
antecedente l'insediamento dei successori, su convocazione del
Presidente del Consiglio regionale.
5. In caso di morte, di dimissioni o di decadenza di un
membro del Comitato, il Consiglio regionale procede all'elezione
del sostituto, che resta in carica fino alla scadenza del Comitato.
Alle elezioni per il rinnovo parziale del Comitato non si applica
il metodo del voto limitato.
6. Alle procedure di rinnovo integrale del Comitato si
provvede entro sessanta giorni dalla scadenza ordinaria. Al rinnovo
parziale del Comitato, in seguito a cessazione anticipata dalla
carica di uno o due membri, si procede entro sessanta giorni dalla
morte del componente o contestualmente alla presa d'atto delle
dimissioni o alla deliberazione consiliare di decadenza del
componente.
7. Ai fini della nomina del Presidente del Comitato e degli
altri componenti non si applica la legge regionale 10 aprile 1997,
11 (Disciplina delle nomine e delle designazioni di competenza
regionale).".".
Consiglieri presenti: 29
Votanti: 25
Favorevoli: 3
Contrari: 22
Astenuti: 4 (Bertin, Giuseppe Cerise, Chatrian, Patrizia
Morelli)
Il Consiglio non approva.
Presidente
- La parola al Consigliere Donzel
sull'emendamento n. 2 del PD.
Donzel (PD)
- L'emendamento n. 2 prevede una variazione:
ci si limita a votare il Presidente e non più il
Vicepresidente.
Presidente
- Pongo in votazione l'emendamento n. 2 del PD
- presentato in subordine a quello del PD appena respinto -, che
recita:
Emendamento
L'articolo 1 è sostituito dal seguente:
"Articolo 1
(Sostituzione dell'articolo 3)
1. L'articolo 3 della legge regionale 4 settembre 2001, n. 26
(Istituzione, organizzazione e funzionamento del Comitato Regionale
per le Comunicazioni (Co.Re.Com.). Abrogazione della legge
regionale 27 dicembre 1991, n. 85), è sostituito dal
seguente:
"Articolo 3
(Composizione e durata in carica)
1. Il Comitato è composto dal Presidente e da altri due
componenti. I tre componenti sono scelti tra persone che diano
garanzia di assoluta indipendenza sia dal sistema politico
istituzionale che dal sistema degli interessi di settore delle
comunicazioni e che possiedano competenza ed esperienza comprovate
nel settore della comunicazione nei suoi aspetti culturali,
giuridici, economici e tecnologici.
2. I tre componenti del Comitato sono eletti dal Consiglio
regionale, a votazione segreta, con voto limitato a un nome. In
caso di parità è eletto il più anziano di età.
3. Il Consiglio regionale elegge il Presidente tra i
componenti del Comitato, a votazione segreta.
4. I componenti del Comitato restano in carica cinque anni a
decorrere dalla data dell'elezione e non sono immediatamente
rieleggibili. Il divieto di immediata rielezione non si applica ai
componenti del Comitato che abbiano svolto la loro funzione per un
periodo di tempo inferiore a due anni e sei mesi. I componenti del
Comitato continuano ad esercitare le loro funzioni fino al giorno
antecedente l'insediamento dei successori, su convocazione del
Presidente del Consiglio regionale.
5. In caso di morte, di dimissioni o di decadenza di un
membro del Comitato, il Consiglio regionale procede all'elezione
del sostituto, che resta in carica fino alla scadenza del Comitato.
Alle elezioni per il rinnovo parziale del Comitato non si applica
il metodo del voto limitato.
6. Alle procedure di rinnovo integrale del Comitato si
provvede entro sessanta giorni dalla scadenza ordinaria. Al rinnovo
parziale del Comitato, in seguito a cessazione anticipata dalla
carica di uno o due membri, si procede entro sessanta giorni dalla
morte del componente o contestualmente alla presa d'atto delle
dimissioni o alla deliberazione consiliare di decadenza del
componente.
7. Ai fini della nomina del Presidente del Comitato e degli
altri componenti non si applica la legge regionale 10 aprile 1997,
11 (Disciplina delle nomine e delle designazioni di competenza
regionale).".".
Consiglieri presenti: 30
Votanti: 26
Favorevoli: 3
Contrari: 23
Astenuti: 4 (Bertin, Giuseppe Cerise, Chatrian, Patrizia
Morelli)
Il Consiglio non approva.
Presidente
- La parola al Consigliere Donzel
sull'emendamento n. 3 del PD in subordine.
Donzel (PD)
- L'emendamento n. 3 è quello che giunge al
fine della votazione della disperazione, nel senso che, quando si
prevede che la maggioranza non accolga nessuna delle proposte di
buon senso, si dice: ma se davvero siete intenzionati a non voler
blindare il Co.Re.Com. come se fosse cosa vostra e ad usarlo come
strumento di pluralismo, perché non mantenere come in precedenza
alla minoranza almeno un componente, espressione della
minoranza...tenendo conto che, per quanto riguarda la proposta del
Partito Democratico, collegata con questi emendamenti, c'è una
riduzione sensibile degli emolumenti. Non si va quindi a rincorrere
una carica, ma semplicemente, come avveniva prima, almeno una
figura di riferimento, che serva a dire: "guardate che questo è un
organismo di pluralismo". Dobbiamo controllare che effettivamente
ci sia la pluralità di sensibilità in un organismo che ha una
funzione particolare, su cui si tende a sorvolare. Se mi consentite
una battuta in replica a chi rideva dei cinque consiglieri con un
dipendente: adesso ne mettiamo tre con un dipendente, quindi non è
che abbiamo trasformato chissà quale cosa! Abbiamo chiesto di
metterne tre e di aggiungere qualche dipendente, perché vorremmo
che certi controlli venissero eseguiti. Non ci sono i soldi per
fare i controlli sull'informazione, per altre cose ci sono, ma per
i controlli sull'informazione non ci sono! È importante che ci sia
questo atteggiamento per un'informazione corretta e plurale. Per
garantire ai cittadini valdostani un'informazione corretta e
plurale, la Valle d'Aosta, la Regione che ha il bilancio tutto in
ordine, tutto a posto - siamo la Regione più sicura dal punto di
vista economico - che ci viene ribadito...per garantire il
pluralismo dell'informazione, la Valle d'Aosta non ha il becco di
un quattrino! Bel messaggio!
Presidente
- La parola al Presidente del Consiglio,
Alberto Cerise.
Cerise A. (UV)
- Sì, qui bisogna assolutamente fare
chiarezza, altrimenti passa il messaggio che non si vuole dare voce
alla minoranza. Leggo testualmente:
"i tre componenti sono
scelti tra persone che diano garanzia di assoluta indipendenza sia
dal sistema politico-istituzionale che dal sistema degli interessi
di settore delle comunicazioni..."
, ora, nel momento in cui uno
rappresenta una minoranza, automaticamente diventa portatore di un
interesse che è contrario al principio del Co.Re.Com., di
conseguenza non sta assolutamente in piedi.
Presidente
- Pongo in votazione l'emendamento n. 3 del PD
- presentato in subordine agli altri due emendamenti di tale gruppo
all'articolo 1 -, che recita:
Emendamento
Al comma 3 dell'articolo 3 della legge regionale 4 settembre
2001, n. 26, come sostituito dall'articolo 1, è aggiunto, in fine,
il seguente periodo: "Almeno un componente deve essere espressione
della minoranza consiliare.".
Consiglieri presenti: 30
Votanti: 26
Favorevoli: 3
Contrari: 23
Astenuti: 4 (Bertin, Giuseppe Cerise, Chatrian, Patrizia
Morelli)
Il Consiglio non approva.
Presidente
- Pongo in votazione l'articolo 1:
Consiglieri presenti: 30
Votanti e favorevoli: 23
Astenuti: 7 (Bertin, Giuseppe Cerise, Chatrian, Donzel, Carmela
Fontana, Patrizia Morelli, Rigo)
Il Consiglio approva.
Presidente
- All'articolo 2 c'è l'emendamento n. 2 del
gruppo ALPE.
La parola al Consigliere Bertin.
Bertin (ALPE)
- Sarò sintetico. L'intento di questo
emendamento è quello di allargare le competenze: si passa da
società a prevalente capitale pubblico a società miste, che sono in
numero maggiore.
Presidente
- Pongo in votazione l'emendamento n. 2
dell'ALPE, che recita:
Emendamento
L'articolo 2 è sostituito dal seguente:
"Articolo 2
(Modificazioni all'articolo 4)
1. Alla lettera e) del comma 1 dell'articolo 4 della 1.r.
26/2001, le parole: "società a prevalente capitale pubblico" sono
sostituite dalle seguenti: "società miste".
2. Dopo il comma 1 dell'articolo 4 della l.r. 26/2001, è
inserito il seguente:
"1bis. La rimozione delle cause di incompatibilità di cui al
comma 1 ha luogo entro venti giorni dalla data di ricevimento della
comunicazione, da parte del Presidente del Consiglio regionale,
dell'elezione, pena la dichiarazione di decadenza del Presidente o
dei componenti del Comitato da parte del Consiglio
regionale.".".
Consiglieri presenti e votanti: 30
Favorevoli: 7
Contrari: 23
Il Consiglio non approva.
Presidente
- Pongo in votazione l'articolo 2:
Consiglieri presenti: 30
Votanti e favorevoli: 23
Astenuti: 7 (Bertin, Giuseppe Cerise, Chatrian, Donzel, Carmela
Fontana, Patrizia Morelli, Rigo)
Il Consiglio approva.
Presidente
- Pongo in votazione l'articolo 3:
Consiglieri presenti: 30
Votanti e favorevoli: 26
Astenuti: 4 (Bertin, Giuseppe Cerise, Chatrian, Patrizia
Morelli)
Il Consiglio approva.
Presidente
- Articolo 4: stesso risultato. All'articolo 5
le Commissioni I e II hanno presentato congiuntamente due
emendamenti, ne do lettura:
Emendamento
Il comma 1 dell'articolo 5 è soppresso.
Emendamento
Il comma 3 dell'articolo 5 è sostituito dal seguente:
"3. Al comma 2 dell'articolo 8 della l.r. 26/2001, le parole:
"dal vice-presidente" sono sostituite dalle seguenti: "da un
componente da lui delegato secondo un criterio di
rotazione".
Considerato che gli emendamenti n. 1 e n. 2 del PD non sono
stati approvati, gli altri emendamenti di tale gruppo, essendo
correlati ai primi, decadono. Do lettura per il verbale
rispettivamente dell'emendamento n. 1bis del PD correlato
all'emendamento n. 1 e dell'emendamento, in subordine, n. 2bis del
PD correlato all'emendamento n. 2:
Emendamento
Il comma 3 dell'articolo 5 è soppresso.
Emendamento
Il comma 3 dell'articolo 5 è sostituito dal seguente:
"3. Al comma 2 dell'articolo 8 della 1.r. 26/2001, le parole:
"dal vice-presidente" sono sostituite dalle seguenti: "da un
componente da lui delegato per un periodo non inferiore a un
anno".".
Pongo in votazione l'articolo 5 nel testo così emendato:
Articolo 5
(Modificazioni all'articolo 8)
1. La lettera c) del comma 1 dell'articolo 8 della l.r.
26/2001 è sostituita dalla seguente:
"c) cura i rapporti con gli organi regionali, con l'Autorità
e con gli organi nazionali di coordinamento.".
2. Al comma 2 dell'articolo 8 della l.r. 26/2001, le parole:
"dal vice-presidente" sono sostituite dalle seguenti: "da un
componente da lui delegato secondo un criterio di
rotazione".
Stesso risultato. Articolo 6: stesso risultato.
Presidente
- All'articolo 7 vi è l'emendamento n. 3
dell'ALPE, che è decaduto; ne do lettura per il verbale:
Emendamento
L'articolo 7 è sostituito dal seguente:
"Articolo 7
(Modificazioni all'articolo 10)
1. Alla lettera a) del comma 1 dell'articolo 10 della l.r.
26/2001, la parola: "quaranta" è sostituita dalla seguente:
"trenta".
2. Alla lettera b) del comma 1 dell'articolo 10 della l.r.
26/2001, la parola: "venticinque" è sostituita dalla seguente:
"quindici".
3. Dopo il comma 3 dell'articolo 10 della l.r. 26/2001, è
aggiunto il seguente:
"3bis. L'Ufficio di Presidenza, sentite le esigenze del
Comitato, stabilisce i criteri e le modalità per l'acquisizione di
beni, servizi e supporti funzionali all'esercizio delle attività
dei componenti del Comitato, nonché per l'attivazione delle
coperture assicurative, in misura comunque non superiore a quanto
previsto per i consiglieri regionali."."
All'articolo 7 vi sono anche gli emendamenti n. 1ter e, in
subordine, n. 2ter del PD, che, essendo correlati rispettivamente
agli emendamenti n. 1 e n. 2 di tale gruppo, sono decaduti; ne do
rispettivamente lettura per il verbale:
Emendamento
L'articolo 7 è sostituito dal seguente:
"Articolo 7
(Modificazioni all'articolo 10)
1. Alla lettera a) del comma 1 dell'articolo 10 della l.r.
26/2001, la parola "quaranta" è sostituita dalla seguente:
"trenta".
2. Alla lettera abis) del comma 1 dell'articolo 10 della l.r.
26/2001, parola: "trenta" è sostituita dalla seguente:
"venti".
3. La lettera b) del comma 1 dell'articolo 10 della l.r.
26/2001 è sostituita dalla seguente: "b) per il restante
componente, venti per cento dell'indennità di carica mensile lorda
spettante ai consiglieri regionali.".
4. Dopo il comma 3 dell'articolo 10 della l.r. 26/2001, è
aggiunto il seguente:
"3bis. L'Ufficio di Presidenza, sentite le esigenze del
Comitato, stabilisce i criteri e le modalità per l'acquisizione di
beni, servizi e supporti funzionali all'esercizio delle attività
dei componenti del Comitato, nonché per l'attivazione delle
coperture assicurative, in misura comunque non superiore a quanto
previsto per i consiglieri regionali."."
Emendamento
L'articolo 7 è sostituito dal seguente:
"Articolo 7
(Modificazioni all'articolo 10)
1. Alla lettera a) del comma 1 dell'articolo 10 della l.r.
26/2001, la parola: "quaranta" è sostituita dalla seguente:
"trenta".
2. La lettera abis) del comma 1 dell'articolo 10 della l.r.
26/2001 è sostituita dalla seguente:
"abis) per il componente delegato ai sensi dell'articolo 8,
comma 2, venti per cento dell'indennità di carica mensile lorda
spettante ai consiglieri regionali;".
3. La lettera b) del comma 1 dell'articolo 10 della l.r.
26/2001 è sostituita dalla seguente:
"b) per il restante componente, venti per cento
dell'indennità di carica mensile lorda spettante ai consiglieri
regionali.".
4. Dopo il comma 3 dell'articolo 10 della l.r. 26/2001, è
aggiunto il seguente:
"3bis. L'Ufficio di Presidenza, sentite le esigenze del
Comitato, stabilisce i criteri e le modalità per l'acquisizione di
beni, servizi e supporti funzionali all'esercizio delle attività
dei componenti del Comitato, nonché per l'attivazione delle
coperture assicurative, in misura comunque non superiore a quanto
previsto per i consiglieri regionali."."
Articolo 7: stesso risultato. Articolo 8: stesso risultato.
All'articolo 9 vi è l'emendamento n. 4 dell'ALPE, l'emendamento n.
1 del Presidente Alberto Cerise e l'emendamento n. 5 dell'ALPE.
La parola al Consigliere Bertin.
Bertin (ALPE)
- Grazie Presidente. Nella sua funzione di
garanzia il Co.Re.Com. deve anche monitorare l'utilizzazione dei
fondi per la pubblicità degli enti pubblici. Il nostro emendamento
tende ad allargare il controllo di garanzia da parte di tale
comitato anche alle società di rilevanza regionale, nonché alle
associazioni, fondazioni ed enti il cui bilancio sia costituito in
misura superiore del 50 percento da finanziamenti pubblici, il che
allarga la platea di enti e imprese, oltre che enti pubblici
assoggettati a questo controllo.
Presidente
- Pongo in votazione l'emendamento n. 4
dell'ALPE, che recita:
Emendamento
Il comma 1 dell'articolo 9 è sostituito dal seguente:
"1. Il numero 4) della lettera a) del comma 1 dell'articolo
12 della l.r. 26/2001 è sostituito dal seguente:
"4) monitorizza l'utilizzazione dei fondi per la pubblicità
degli enti pubblici di cui all'articolo 41 del d.lgs. 177/2005,
delle società controllate da enti pubblici di rilevanza regionale,
nonché delle associazioni, fondazioni ed enti il cui bilancio sia
costituito, in misura superiore al 50 per cento, da finanziamenti
pubblici, presentando rapporti periodici;"."
Consiglieri presenti e votanti: 29
Favorevoli: 7
Contrari: 22
Il Consiglio non approva.
Presidente
- Pongo in votazione l'emendamento n. 1 del
Presidente Alberto Cerise:
Emendamento
Il comma 1 dell'articolo 9 è sostituito dal seguente:
"1. Il numero 4) della lettera a) del comma 1 dell'articolo
12 della l.r. 26/2001 è sostituito dal seguente:
"4) monitorizza l'utilizzazione dei fondi per la pubblicità
degli enti pubblici di cui all'articolo 41 del d.lgs. 177/2005,
presentando rapporti periodici;"."
Consiglieri presenti: 29
Votanti e favorevoli: 25
Astenuti: 4 (Bertin, Giuseppe Cerise, Chatrian, Patrizia
Morelli)
Il Consiglio approva.
Presidente
- La parola al Consigliere Bertin.
Bertin (ALPE)
- L'intento di questo emendamento è quello
di rendere pubblici i risultati del monitoraggio sui media locali
delle forze politiche regionali, da una parte di renderli
pubblici...perché abbiamo visto l'unica volta che è stato fatto un
monitoraggio poi non è stato neanche reso pubblico...pertanto è
importante che i cittadini vengano a conoscenza di queste attività
svolte e che si sappia quali sono i risultati. Inoltre si allarga a
tutte le forze politiche, non solo a quelle presenti in Consiglio,
il monitoraggio. Grazie.
Presidente
- Pongo in votazione l'emendamento n. 5
dell'ALPE, che recita:
Emendamento
Il comma 2 dell'articolo 9 è sostituito dal seguente:
"2. Dopo il numero 6) della lettera a) del comma 1
dell'articolo 12 della l.r. 26/2001, è inserito il
seguente:
"6bis) monitorizza la presenza sui media locali delle forze
politiche regionali, pubblicando semestralmente, sul sito
istituzionale del Consiglio regionale, i dati relativi all'indagine
svolta;"."
Consiglieri presenti e votanti: 30
Favorevoli: 7
Contrari: 23
Il Consiglio non approva.
Presidente
- Pongo in votazione l'articolo 9 nel testo
così emendato:
Articolo 9
(Modificazioni all'articolo 12)
1. Il numero 4) della lettera a) del comma 1 dell'articolo 12
della l.r. 26/2001 è sostituito dal seguente:
"4) monitorizza l'utilizzazione dei fondi per la pubblicità
degli enti pubblici di cui all'articolo 41 del d.lgs. 177/2005,
presentando rapporti periodici;".
2. Dopo il numero 6) della lettera a) del comma 1
dell'articolo 12 della l.r. 26/2001, è inserito il
seguente:
"6bis) monitorizza la presenza sui media locali delle forze
politiche rappresentate in Consiglio regionale, ai sensi
dell'articolo 18 della legge regionale 18 aprile 2008, n. 11 (Nuove
disposizioni in materia di interventi a sostegno dell'informazione
e dell'editoria locale);".
3. Al numero 8) della lettera a) del comma 1 dell'articolo 12
della l.r. 26/2001, dopo la parola: "sviluppare" sono inserite le
seguenti: "la conoscenza,".
4. Il numero 11) della lettera a) del comma 1 dell'articolo
12 della l.r. 26/2001 è sostituito dal seguente:
"11) attua idonee forme di consultazione, sulle materie di
sua competenza, con la sede regionale della concessionaria del
servizio pubblico radiotelevisivo, con le associazioni delle
emittenti private, con l'Ordine dei giornalisti, con l'Associazione
Stampa della Valle d'Aosta, con le associazioni degli utenti e dei
consumatori, con la Commissione regionale per le pari opportunità,
con gli organi dell'amministrazione scolastica e con gli altri
eventuali soggetti collettivi interessati al settore delle
comunicazioni;".
5. Il numero 1) della lettera b) del comma 1 dell'articolo 12
della l.r. 26/2001 è sostituito dal seguente:
"1) collabora con l'Agenzia regionale per la protezione
dell'ambiente (ARPA), mettendo a disposizione le informazioni e i
dati di cui dispone, alla tenuta del catasto delle stazioni
radioelettriche per radiotelecomunicazioni di cui all'articolo 16
della legge regionale 4 novembre 2005, n. 25 (Disciplina per
l'installazione, la localizzazione e l'esercizio di stazioni
radioelettriche e di strutture di radiotelecomunicazioni.
Modificazioni alla legge regionale 6 aprile 1998, n. 11 (Normativa
urbanistica e di pianificazione territoriale della Valle d'Aosta),
e abrogazione della legge regionale 21 agosto 2000, n.
31);".
6. Al numero 1) della lettera c) del comma 1 dell'articolo 12
della l.r. 26/2001, le parole: "Agenzia regionale per la protezione
dell'ambiente (ARPA), istituita dalla legge regionale 4 settembre
1995, n. 41" sono sostituite dalla seguente: "ARPA".
Consiglieri presenti: 30
Votanti e favorevoli: 26
Astenuti: 4 (Bertin, Giuseppe Cerise, Chatrian, Patrizia
Morelli)
Il Consiglio approva.
Presidente
- Articolo 10: stesso risultato. Articolo 11:
stesso risultato. Articolo 12: stesso risultato. Articolo 13:
stesso risultato. All'articolo 14 ci sono due emendamenti: uno
dell'ALPE e uno del PD, ma sono decaduti; do lettura
dell'emendamento n. 6 dell'ALPE per il verbale:
Emendamento
L'articolo 14 è sostituito dal seguente:
"Articolo 14
(Disposizione transitoria)
1. La riduzione dell'indennità mensile di funzione dei
componenti del Comitato disposta dall'articolo 10 della l.r.
26/2001, come modificato dall'articolo 7 della presente legge, si
applica a decorrere dal primo rinnovo integrale del Comitato
successivo alla data di entrata in vigore della medesima
legge.".
Do lettura per il verbale dell'emendamento n. 4 del PD correlato
sia all'emendamento n. 1 che all'emendamento n. 2 di tale
gruppo:
Emendamento
L'articolo 14 è sostituito dal seguente:
"Articolo 14
(Disposizione transitoria)
1. La riduzione del numero dei componenti del Comitato e
dell'indennità mensile di funzione ad essi attribuita, disposta
dagli articoli 3 e 10 della l.r. 26/2001, come sostituiti dagli
articoli 1 e 7 della presente legge, si applica a decorrere dal
primo rinnovo integrale del Comitato successivo alla data di
entrata in vigore della medesima legge.".
Articolo 14: stesso risultato. All'articolo 15 c'è l'emendamento
n. 5 del PD correlato sia all'emendamento n. 1 che all'emendamento
n. 2 di tale gruppo; anche l'emendamento n. 5 è decaduto, ne do
lettura per il verbale:
Emendamento
L'articolo 15 è soppresso.
Articolo 15: stesso risultato.
Pongo in votazione la legge nel suo complesso:
Consiglieri presenti: 30
Votanti e favorevoli: 26
Astenuti: 4 (Bertin, Giuseppe Cerise, Chatrian, Patrizia
Morelli)
Il Consiglio approva.
