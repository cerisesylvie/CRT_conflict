Classificazione
ASSISTENZA SANITARIA E OSPEDALIERA
Igiene e sanità pubblica
LAVORO



Oggetto del Consiglio n. 901 del 6 ottobre 2021 - Resoconto
OGGETTO N. 901/XVI - Interrogazione a risposta immediata:
"Iniziative per garantire la disponibilità di test antigenici ai
lavoratori dopo il 15 ottobre".
Marguerettaz (Presidente) -
Punto n. 5.04. Credo sia il
Presidente della Regione che risponderà, diversamente rispetto a
quanto indicato nell'ordine del giorno.
La parola al collega Perron per la presentazione.
Perron (LEGA VDA) -
Come tutti sanno, a partire dal 15
ottobre sarà richiesto il green pass per accedere a tutti i posti
di lavoro pubblici e privati.
Tra le modalità per ottenerlo, c'è avere il tampone - oltre a
essere vaccinati ed essere guariti dalla malattia - tampone
antigenico rapido che dura 48 ore, quello molecolare di 72.
Da inchiesta giornalistica, in Valle abbiamo visto sono circa
trenta le farmacie che eseguono i tamponi rapidi e la questione
sarà che non riusciranno a far fronte alle esigenze aumentate.
Anche il Presidente di Federfarma Valle d'Aosta ha lanciato
l'allarme su questo tema, riteniamo che ci sia il rischio concreto
di una paralisi di vari settori lavorativi, compresi quelli che
hanno una funzione pubblica, come i trasporti, che potrebbero
generare a catena disagi su altri comparti.
Quindi chiediamo se siano previste iniziative per evitare questa
situazione. Lascio la parola al collega Manfrin.
Presidente -
Collega Manfrin per il completamento della
presentazione, un minuto.
Manfrin (LEGA VDA) -
Su questo, lo abbiamo richiamato nel
testo, vi avevamo già messo in guardia ben due settimane fa che si
sarebbe creata questa situazione e oggi è stato lanciato l'allarme,
quindi c'è una ufficialità, c'è un rischio che tutto il settore,
pubblico e privato, venga paralizzato dalla mancanza di possibilità
di tamponarsi.
Come lei sa, tutti noi Consiglieri abbiamo ricevuto svariate
categorie hanno chiesto di avere la possibilità di essere
sottoposti a tampone - chi gratuitamente chi meno - ma queste
richieste sono ovviamente arrivate, paradossalmente, come lei sa,
soltanto... per esempio, ci sono più di 200 sedi regionali, ma i
controlli saranno impossibili perché quelle presidiate sono poche
decine.
Quindi, Presidente, lei questa mattina ha chiesto e ha fatto un
appello alla responsabilità. Noi facciamo invece un appello alla
responsabilità della Regione: che permetta a tutti di poter
accedere al lavoro secondo le modalità che la legge stabilisce, tra
cui, ovviamente, anche la possibilità di tamponarsi.
Presidente -
Per la risposta il presidente della Regione
Lavevaz.
Lavevaz (UV) -
Questo argomento è stato oggetto di
diverse discussioni, in ultimo... chiedo scusa per il ritardo,
eravamo in una riunione del COSP in cui abbiamo affrontato anche
queste questioni, relativamente all'inizio dell'entrata in vigore
del decreto legge 127 che prevede questo obbligo, così come è stato
giustamente indicato.
Questo decreto legge - che è del 21 settembre, quindi a pochi
giorni dalla sua entrata in vigore - precisa in modo molto chiaro
due aspetti fondamentali: il primo è l'applicazione del prezzo
calmierato dei tamponi di 15 euro per i maggiorenni e di 8 euro per
i minorenni.
L'altro aspetto che viene definito è che la gratuità dei tamponi
possa essere solo ed esclusivamente attuata per quelle fasce o per
quegli utenti che non possono, per diversi motivi, fare il vaccino,
questo è scritto in maniera molto chiara sul decreto. Questo cosa
vuol dire? Che anche volendo - al di là del fatto che io condivido
perfettamente quello che è scritto sul decreto legge, che peraltro
è sottoscritto anche da Giorgetti che è membro del vostro
movimento, io lo condivido completamente - la logica è quella di
non incentivare l'uso di tamponi come alternativa alla
vaccinazione. Su questo il Governo è stato molto chiaro, è stato
molto chiaro Draghi, è stato molto chiaro anche il ministro
Brunetta quando abbiamo fatto un passaggio nella conferenza
Stato-Regioni.
Questo cosa vuol dire? Che ovviamente noi andremo a implementare
e a garantire e a potenziare nella struttura del drive-in la
possibilità di fare i tamponi per chi ha il diritto di fare il
tampone in maniera gratuita, laddove invece il tampone deve essere
pagato, all'interno delle farmacie, il discorso è diverso, ci sono
effettivamente dei problemi che stiamo peraltro risolvendo - credo
che oggi la questione sia stata risolta - di trattamento dei dati,
di DPO eccetera tra Azienda USL e Amministrazione regionale, questo
aspetto è stato chiarito.
Ovviamente il carico di richiesta sulle farmacie è una questione
che sono le farmacie - ne ho parlato anche poco fa con il Sindaco
di Aosta - che dovranno affrontare, implementare il lavoro delle
farmacie non è una competenza della Regione; anche lì c'è una
questione legata al carico di richieste che arrivano sulle singole
farmacie e che non riescono a far fronte alle domande, che saranno
sicuramente importanti. Dall'altro lato noi quello che possiamo
fare è garantire il tampone gratuito a chi ne ha diritto.
Presidente -
Per la replica il collega Perron.
Perron (LEGA VDA) -
Presidente, noi ci atteniamo alla
massima per cui "Prevenire sia molto meglio che curare". Capisco
benissimo il suo discorso, ma in questo caso le ripercussioni poi,
se ci saranno, saranno su comparti pubblici, anche, e privati.
Quindi, se si possono trovare delle soluzioni ai tamponi - non
abbiamo parlato noi di quelli che hanno l'esenzione - in generale,
che si possano avere altre modalità di tamponarsi, anche in
strutture pubbliche, non lo so, giustamente tocca a voi,
segnalandovi questo problema.
"Prevenire è meglio che curare", continuiamo a dirlo, e poi ci
si prenderà le responsabilità quando presumibilmente avremo dei
settori bloccati il 15. Lascio concludere al collega Manfrin.
Presidente -
Collega Manfrin, per venti secondi.
Manfrin (LEGA VDA) -
Presidente, lei risponde alle
interrogazioni o risponde a quello a cui ritiene di voler
rispondere? Perché io leggo l'interrogazione e di gratuità non se
ne parla, leggo l'interrogazione e non c'è scritto che bisogna
avvantaggiare i tamponi rispetto al vaccino. Quindi forse lei non
vuole rispondere.
Allora le chiediamo: vuole o no garantire a coloro che non
possono o legittimamente - secondo quello che prevede la legge -
non vogliono vaccinarsi? Sì o no, prevenendo gli effetti negativi
che il collega Perron ha elencato. Sì o no? Da quello che ci ha
risposto pare proprio di no.
