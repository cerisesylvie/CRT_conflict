Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4454 del 7 aprile 1993 - Resoconto
OGGETTO N. 4454/IX Disegno di legge: "Disciplina delle
sponsorizzazioni nel settore dello sport".
Presidente
La parola al Consigliere Marcoz.
Marcoz (UV)
Il disegno di legge ha lo scopo di
disciplinare gli interventi di sponsorizzazione nei confronti di
atleti valdostani che si sono affermati nelle varie discipline
sportive, riconoscendo negli stessi un veicolo di promozione
dell'immagine turistica e sportiva della regione. Tali interventi,
della durata di un anno hanno carattere individuale e sono attuati,
in accordo con le Federazioni nazionali di appartenenza, in armonia
con le vigenti disposizioni regolamentari federali.
La loro entità è stabilita in relazione all'importanza dei
risultati conseguiti dall'atleta e alla rilevanza sotto il profilo
professionale dell'attività agonistica dallo stesso svolta. Il
contratto conferisce alla Regione la facoltà di utilizzare ai fini
promozionali l'immagine sportiva dell'atleta, mediante
l'applicazione di scritte o marchi sull'abbigliamento di gara o di
allenamento. Le determinazioni concernenti l'assunzione delle
suddette iniziative di sponsorizzazione sono demandate alla Giunta;
la sottoscrizione del relativo contratto è invece affidata
all'Assessore al turismo, sport e beni culturali.
Gli oneri posti a carico dell'esercizio 1993 ammontano a lire
200.000.000 alla cui copertura si provvede mediante utilizzo, per
pari importo delle somme iscritte al capitolo 69020. A decorrere
dal 1994 l'ammontare delle spese previste per l'applicazione della
legge sarà determinato con legge di bilancio.
Presidente
La parola al Consigliere Riccarand.
Riccarand (VA)
Vorrei chiedere come mai si è voluto
inserire un limite minimo alla sponsorizzazione, si rischia di
avere degli esborsi per manifestazioni che hanno una scarsa
incidenza.
Presidente
La parola all'Assessore Voyat.
Voyat (UV)
Una limitazione minima, 5 milioni, è dettata
dalle federazioni nazionali. C'è un minimo perché la difficoltà
degli atleti in certe discipline è molta, specialmente in quelle
meno sponsorizzate. La quota minima dà la possibilità di
partecipare ad alti livelli, faccio solo un esempio: il
sollevamento pesi.
Presidente
Passiamo all'esame dell'articolato.
Articolo 1 1. La Valle d'Aosta riconosce negli interventi di
sponsorizzazione sportiva un efficace strumento di diffusione
promozionale dell'immagine regionale.
2. A tale scopo la Giunta è autorizzata ad attuare nei limiti e
con le modalità di cui alla presente legge, specifiche azioni
finalizzate all'utilizzo pubblicitario delle prestazioni sportive
di atleti valdostani affermatisi ai massimi livelli agonistici
nazionali ed internazionali.
Esito della votazione
Presenti, votanti, favorevoli: 24
Il Consiglio approva.
Presidente
Passiamo all'articolo 2.
Articolo 2 1. La sponsorizzazione, della durata di un anno,
ha carattere individuale ed è attuata in accordo con la Federazione
nazionale di appartenenza, in armonia con le disposizioni al
riguardo impartite dai regolamenti federali vigenti a livello
nazionale ed internazionale.
2. L'entità della sponsorizzazione, determinata in relazione
alla efficacia promozionale dell'intervento, è stabilita entro i
seguenti importi:
a) Atleta partecipante all'ultima edizione dei Giochi Olimpici o
Campionati Mondiali assoluti: da lire 20.000.000 a lire
60.000.000.
b) Atleta inserito nell'organico della squadra nazionale "A": da
lire 10.000.000 a lire 30.000.000.
c) Campione italiano assoluto in carica: da lire 5.000.000 a
lire 20.000.000
3. Gli interventi di cui al comma due non sono cumulabili a
favore del medesimo atleta.
Esito della votazione
Presenti, votanti, favorevoli: 24
Il Consiglio approva.
Presidente
Passiamo all'articolo 3.
Articolo 3 1. Alla determinazione del contenuto del rapporto
di sponsorizzazione si provvede mediante regolare contratto,
conforme alle determinazioni e agli impegni assunti con
deliberazione della Giunta regionale, sottoscritto dall'Assessore
al turismo, sport e beni culturali e dall'atleta sponsorizzato o,
ove richiesto, dal legale rappresentante della Federazione
nazionale di appartenenza, in armonia con i vigenti regolamenti
federali nazionali ed internazionali.
Esito della votazione
Presenti, votanti, favorevoli: 24
Il Consiglio approva.
Presidente
Articolo 4.
Articolo 4 1. Le spese derivanti dall'applicazione della
presente legge previste ed autorizzate per l'anno 1993 in lire
200.000.000, graveranno sul capitolo 64150, di nuova istituzione e
sul corrispondente capitolo dei futuri bilanci regionali.
2. Alla copertura degli oneri di cui al comma uno si provvede
mediante utilizzo per lire 200.000.000 dallo stanziamento iscritto
al capitolo 69020, a valere sull'accantonamento previsto
all'allegato 8 del bilancio preventivo della Regione per l'anno
1993, concernente "Ristrutturazione di un fabbricato da destinare a
Foyer de montagne in Valgrisenche" Punto D.6.5.8.
3. A decorrere dall'anno 1994, alla determinazione delle spese
previste per l'applicazione della presente legge si provvederà con
legge di bilancio ai sensi dell'articolo 15 della legge regionale
27 dicembre 1989, n. 90 concernente:" Norme in materia di bilancio
e di contabilità generale della Regione Autonoma Valle
d'Aosta".
Esito della votazione
Presenti, votanti, favorevoli: 24
Il Consiglio approva.
Presidente
Articolo 5.
Articolo 5 1. Al bilancio di previsione della Regione per
l'anno finanziario 1993 sono apportate le seguenti variazioni, in
termini sia di competenza sia di cassa:
Parte spesa
a) in diminuzione: cap 69020 "Fondo globale per il finanziamento
di spese di investimento" lire 200.000.000
b) in aumento: programma regionale 2.2.2.12
codificazione 2.1.1.4.2.2.10.24.09.
Cap. 64150 di nuova istituzione "Finanziamento delle
sponsorizzazioni del settore sportivo". Legge regionale n. ".
lire 200.000.000
Presidente
Passiamo alla votazione della legge nel suo
complesso.
Esito della votazione
Presenti, votanti, favorevoli: 25
Il Consiglio approva.
