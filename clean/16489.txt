Classificazione
SPORT E TEMPO LIBERO
Manifestazioni sportive
Sport invernali


Resoconto integrale del dibattito dell'aula
Oggetto del Consiglio n. 2872 del 26 novembre 1997 - Resoconto
SEDUTA POMERIDIANA DEL 26 NOVEMBRE 1997
OGGETTO N. 2872/X Concessione, ai sensi della legge regionale
31/1992, di un contributo di lire 180.000.000 alla Società
Monterosaski S.r.l. di Gressoney-Saint-Jean, nelle spese per
l'organizzazione di due prove di Coppa del mondo di sci maschile
per atleti professionisti, in programma a Champoluc il 13 e 14
dicembre 1997.
Deliberazione Il Consiglio
Premesso che:
La società Monterosaski S.r.l., di Gressoney-Saint-Jean, ha
presentato all'Assessorato regionale del turismo, commercio e
sport, una richiesta tendente ad ottenere, ai sensi della legge
regionale 24 giugno 1992, n. 31, un contributo nelle spese previste
per l'organizzazione e lo svolgimento di due competizioni
sciistiche, valide per la Coppa del mondo maschile per atleti
professionisti, in programma a Champoluc il 13 e 14 dicembre
1997;
Informa che le due competizioni, alle quali prenderanno parte i
migliori professionisti europei e americani, saranno trasmesse in
diretta sui circuiti televisivi europei e americani facenti capo
all'Eurosport e seguite inoltre da un numeroso gruppo di
giornalisti in rappresentanza dei maggiori quotidiani e riviste
specializzate; infine sono in corso contatti con la RAI per
effettuare la trasmissione delle competizioni in differita;
Alla richiesta sopra specificata è stato allegato il preventivo
di spesa che ammonta a complessive Lire 260.000.000, così
dettagliate:
- conferenza stampa di presentazione della manifestazione
Lire 10.000.000
- costo organizzazione (Nathalie Vuillet Organisation)
Lire 133.000.000
- ospitalità giornalisti, ospiti e personale tecnico Lire
31.080.000
- personale esterno Lire 4.800.000
- rifornimenti in pista e servizio bar
presso la tenda dei VIPe sponsors Lire 3.500.000
- serata VIP Lire 7.200.000
- gestione ufficio stampa Lire 6.000.000
- realizzazione di filmato per le TV commerciali Lire
6.000.000
- acquisto di pettorali di gara Lire 4.800.000
- acquisto di pali da slalom Lire 8.400.000
- speaker Lire 2.000.000
- ambulanza e assistenza medica Lire 3.000.000
- omaggi e gadget Lire 5.000.000
- cancelleria Lire 2.500.000
- allestimento linee telefoniche Lire 2.000.000
- spese per preparazione pista di gara Lire 10.000.000
- acquisto di Skipass Lire 15.750.000
- varie ed eventuali Lire 14.970.000
================
TOTALE Lire 260.000.000
Sentito il parere della Direzione Promozione e sviluppo attività
turistiche e sportive espresso ai sensi dell'articolo 3 della legge
regionale 31/1992, propone di riconoscere alla manifestazione il
rilevante interesse turistico promozionale che costituisce il
presupposto di legge per il superamento della percentuale di
contributo massima (50 percento), concedibile in via ordinaria;
Si dà atto che la Direzione Promozione e sviluppo delle attività
turistiche e sportive ritiene che le spese sopra esposte siano
ammissibili a contributo e che l'iniziativa di cui trattasi sia da
considerarsi di interesse turistico promozionale;
Si ritiene pertanto di aderire alla richiesta della società
Monterosaski S.r.l., mediante la concessione di un contributo
massimo di Lire 180.000.000, pari al 69 percento circa delle spese
preventivate per l'organizzazione e lo svolgimento dell'iniziativa
in questione;
Si dà atto che il contributo è riferito al raggiungimento
dell'obiettivo n. 131103 "Programmazione e gestione dei contributi
per l'organizzazione di manifestazioni promozionali " del bilancio
di gestione per l'anno 1997 e triennio 1997/1999;
Vista la legge regionale 24 giugno 1992, n. 31;
Richiamate le deliberazioni della Giunta regionale n. 6162 in
data 30 dicembre 1996, n. 317 in data 3 febbraio 1997 e n. 2436 in
data 7 luglio 1997, concernenti l'approvazione del bilancio di
gestione della Regione per l'anno 1997 e per il triennio 1997/1999,
nonché la circolare applicativa n. 7 del 6 febbraio 1997 (prot. n.
320/SGT);
Visto il parere favorevole di legittimità rilasciato dal
Direttore della Promozione e sviluppo delle attività turistiche e
sportive, in vacanza del Capo servizio attività e formazione
professionale sport ed enti turistici locali, ai sensi
dell'articolo 72 della legge regionale 3/1956, e successive
modificazioni, e del combinato disposto degli articoli 13 - comma 1
- lettera e) e 59 - comma 2 - della legge regionale 45/1995, sulla
presente deliberazione;
Delibera
1) di riconoscere alla manifestazione il rilevante interesse
turistico promozionale che costituisce il presupposto di legge per
il superamento della percentuale di contributo massimo (50
percento), concedibile in via ordinaria;
2) di approvare, ai sensi della legge regionale 24 giugno 1992,
n. 31, la concessione di un contributo fino ad un massimo di Lire
180.000.000 (centottantamilioni) a favore della società
Monterosaski S.r.l., con sede in Gressoney-Saint-Jean, P.I.
00482480076, e comunque in percentuale non superiore al 69 percento
delle spese effettivamente sostenute e regolarmente giustificate
per l'organizzazione e lo svolgimento di due competizioni
sciistiche, valide per la Coppa del mondo maschile per atleti
professionisti, in programma a Champoluc il 13 e 14 dicembre
1997;
3) di approvare e di impegnare la spesa di Lire 180.000.000
(centottantamilioni), con imputazione al cap. 64320 del bilancio
preventivo della Regione per l'anno 1997 ("Contributi e sussidi ad
istituzioni e organismi vari per attività nel settore del turismo e
del tempo libero"), riferimento dettaglio n. 3015, che presenta la
necessaria disponibilità;
4) di stabilire che alla liquidazione si provveda, ai sensi
dell'articolo 58 della legge regionale 27 dicembre 1989, n. 90, su
richiesta del Direttore della Promozione e sviluppo delle attività
turistiche e sportive dell'Assessorato regionale del turismo,
commercio e sport, anche ratealmente e salvo conguaglio a
manifestazione conclusa, previa presentazione del bilancio
consuntivo corredato da idonei giustificativi di spesa;
5) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
Decreto Legislativo 22 aprile 1994, n. 320 e di darne
esecuzione.
Presidente Ha chiesto la parola il Consigliere Tibaldi.
Tibaldi (Ind) Prima di votare una delibera di questo genere,
sarebbe opportuno avere alcune delucidazioni in merito. Si tratta
di affrontare una spesa di 180 milioni, che rappresentano il 69
percento dei 260 preventivati da questa Società. Sarebbe
interessante sapere alcune cose, la prima delle quali è questa. Si
parla di una coppa del mondo maschile per atleti professionisti,
chiederei all'Assessore chi sono questi atleti professionisti
perché questo professionismo sciistico non è da confondere con il
professionismo che normalmente si vede in televisione, cioè con gli
atleti che fanno sci alpino in televisione.
Per quanto riguarda alcune voci di spesa, sarebbe interessante
sapere questi costi di organizzazione gestiti dalla Nathalie
Vuillet Organisation a cosa si riferiscono, che tipologia di
organizzazione svolge questa Società a favore della Monterosaski,
se ci sono già esperienze precedenti che questa Società ha
effettuato per conto di associazioni valdostane. Poi chiedo
delucidazioni in merito all'acquisto degli skipass che ammonta ad
una cifra di quasi 16 milioni per una manifestazione che si svolge
solo in due giorni perché mi sembrano eccessive anche queste
spese.
Osservazioni analoghe le ho fatte quando si è trattato di
passare in Consiglio quella delibera relativa al Trofeo Mezzalama
perché spesso e volentieri in questi casi si trovano voci di spesa
che sembrano spropositate rispetto a quelle che sono le normali
risorse necessarie per far fronte a manifestazioni che hanno una
durata e una portata soprattutto che non è di carattere mondiale
come sembra voler far trasparire questa delibera. Anche perché la
legge 31/92 assegna all'Assessore un notevole potere discrezionale
e in questo caso vediamo come in virtù di questo potere vengano
coperte quasi il 70 percento delle spese, con un emolumento di 180
milioni, mentre abbiamo avuto proprio questa mattina l'ipotesi di
una delibera adottata ai sensi di questa legge, che riguarda il
tennistavolo, dove però non si fa riferimento alla percentuale che
viene coperta. Sarebbe anche opportuno che l'Assessore spiegasse il
perché di questa copertura così estesa per questo tipo di
manifestazione e magari una copertura meno generosa per altri tipi
di manifestazioni, tenuto conto, come ripeto, che la Coppa del
mondo maschile per atleti professionisti non si riferisce a quelle
gare di coppa che normalmente vediamo in televisione e che portano
notorietà e immagine ai luoghi in cui si svolgono.
Presidente Ha chiesto la parola il Consigliere Chiarello.
Chiarello (RC) Volevo già fare io all'Assessore questa domanda,
si vede che queste cose più di una persona in Valle d'Aosta le
pensa perché, forse per colpa nostra o per colpa degli organi di
informazione, non ho quasi mai visto una gara di coppa del mondo
per atleti professionisti, sarà la prima volta che la vediamo
grazie ai fondi regionali.
Mi permetta però, Presidente, di dire una cosa: ho detto stamani
che i Valdostani dovrebbero essere parificati nelle spese di
utilizzo degli impianti sciistici e l'Assessore non mi ha risposto
su questo perché non mi ha detto se gli sconti li fanno gli
impianti, i comuni o cosa. Penso che un'amministrazione almeno in
quel campo lì debba dire: sì, ci impegniamo a fare in modo che i
Valdostani siano tutti uguali oppure no.
Presidente Altri vogliono porre domande? Se nessuno chiede di
intervenire, chiudo la discussione generale. Ha chiesto la parola
l'Assessore al turismo, commercio e sport, Agnesod.
Agnesod (UV) Questo tipo di competizione in programma a
Champoluc il 13 e 14 dicembre rientra come prova valida per la
Coppa del mondo maschile per atleti professionisti. Cosa significa?
È un circuito a livello internazionale molto più conosciuto e
seguito negli Usa, probabilmente perché è molto più spettacolare
che non le gare tradizionali di discesa che siamo abituati a vedere
nel circuito della Coppa del mondo regolata dalla FIS.
Indubbiamente per una gara di coppa del mondo della FIS il costo
alla stazione ospitante, dai dati che sono in nostro possesso, sono
altri: 1,5 miliardi deve pagare una stazione per avere una gara di
coppa del mondo del circuito FIS, questo però non significa
nulla.
I 180 milioni sono indirizzati verso una gara che in Europa
quest'anno avrà tre appuntamenti, a Courchevel, aux Deux Alpes e in
Valle d'Aosta, a Champoluc; per il prossimo anno sono previste 8
gare di questo tipo in Europa. È una gara seguita da un circuito
televisivo a livello internazionale.
Abbiamo previsto l'intervento fino al 69 percento in questo
caso, è l'intervento che prevede la legge, ma che pone dei limiti;
noi possiamo intervenire con discrezionalità, valutando l'efficacia
turistico-promozionale dell'iniziativa fino al 50 percento, dal 50
al 70 occorre anche il supporto di una valutazione tecnica del
servizio competente, che in questo caso è stata positiva.
La valutazione dell'interesse turistico promozionale
indubbiamente è "un po' discrezionale", ma deve esserlo, come
discrezionale è l'intervento sulla pubblicità in generale, la
scelta di un canale piuttosto che un altro, la scelta di fare
pubblicità sulla carta stampata piuttosto che in televisione o
viceversa.
Evidentemente si tratta di valutazioni che poi devono trovare
riscontro nel turismo in generale, nelle comunità che ospitano
queste gare. Lì c'è la possibilità di valutare se le manifestazioni
in generale hanno un riscontro o meno però, quest'aspetto è normato
dalla legge; esistono in altri contesti regionali interventi di
importanza pari alla nostra dal punto di vista della quantità di
finanziamenti che non sono normati da leggi specifiche e che sono
molto più pericolosi. Noi abbiamo una legge che regola questo tipo
di intervento e con questa andiamo a stabilire le iniziative che in
base ad un interesse strategico, ad una promozione basata su un
programma, rivestono maggiore importanza rispetto ad altre.
Per quanto riguarda le spese, sono delle spese che la Società ha
motivato puntualmente ai nostri uffici e che rientrano in questo
tipo di competizioni in quanto sono gare comunque rivolte ad atleti
che devono avere un ingaggio per partecipare, quindi sono atleti
che partecipano ad una gara in quanto professionisti, come dice la
parola stessa.
È prevista la partecipazione di importanti atleti, non solo di
quelli che ora sono i campioni che detengono il titolo a livello
mondiale, soprattutto conosciuti negli Usa e meno in Europa, ma
anche alcuni atleti che in questo momento fanno parte del circuito
della FIS.
La valutazione della ricaduta è, come per qualsiasi iniziativa
promozionale, da vedere a manifestazione conclusa.
Per quanto riguarda il discorso di Chiarello, probabilmente non
è stato capito quello che stamani ho espresso. Come Regione abbiamo
già dal ?94 stabilito questo sconto ai residenti unificato per
tutti coloro che risiedono in Valle d'Aosta: 30 percento per tutti
e 50 percento per i giovani. Abbiamo però una difficoltà, che credo
sia comprensibile, ed è quella di intervenire nei confronti degli
enti locali siano essi comuni o comunità montane che sono degli
enti autonomi che possono fare delle scelte; se queste scelte sono
motivate e portano all'adozione di delibere di consigli, diventa
difficile per l'istituzione Regione disporre delle volontà di enti
che sono e devono rimanere autonomi.
Presidente Ha chiesto la parola per dichiarazione di voto il
Consigliere Collé.
Collé (Aut) Non sono intervenuto prima anche perché Tibaldi ha
fatto le domande che avrei voluto fare io, in modo particolare sul
costo dell'organizzazione, la Nathalie Vuillet Organisation, e con
una cifra di 133 milioni l'Assessore non ci ha dato spiegazioni su
questo. Chiedo se gentilmente può fornirle.
Poi per l'acquisto degli skipass abbiamo un importo di
15.750.000 lire, facendo un conto veloce penso che a Champoluc lo
skipass giornaliero quest'anno sarà intorno alle 40mila lire, anche
meno, quindi siamo sull'ordine dei 4-500 skipass; vorrei capire se
questi skipass corrispondono al numero degli atleti. Mi sembra un
po' eccessivo però, l'Assessore potrà dare delle spiegazioni su
questo.
Un'altra cosa che vorrei chiedere è a che punto sta
l'interessamento, citato in delibera, con la RAI perché l'Assessore
ci ha parlato di reti americane ed europee però, sarebbe bene
capire se anche la RAI è interessata a questo tipo di discorso.
Si parla di sci alpino, ma se ho capito bene non è lo sci alpino
tradizionale, cioè credo che non si tratti di slalom gigante o di
slalom speciale, ma di un'ulteriore specialità. Vorrei capire la
differenza che c'è fra le classiche gare di coppa del mondo che
vediamo tutti i giorni in televisione, campo in cui la Valle
d'Aosta è assente da molto tempo, e questo tipo di iniziativa
perché una differenza ci dovrà pur essere. Qual è?
Presidente Collega Collé, prima di chiudere la discussione
generale, quando hanno parlato i Consiglieri Tibaldi e Chiarello,
lei aveva la possibilità di fare le domande che ha fatto adesso.
Non sono le stesse che ha fatto il Consigliere Tibaldi.
Comunque è facoltà dell'Assessore Agnesod nella sua
dichiarazione di voto eventualmente di rispondere alle sue domande.
Ha chiesto la parola l'Assessore al turismo, commercio e sport,
Agnesod.
Agnesod (UV) La Nathalie Vuillet Organisation è la Società che
organizza ed ha l'esclusiva di queste gare in Europa e la gara che
lo scorso anno si è tenuta in Europa e queste che sono in
previsione quest'anno sono organizzate da questa stessa
Società.
Per quanto riguarda gli skipass, mi riallaccio a quello che ho
detto prima a Tibaldi: è una valutazione che è stata fatta dai
nostri servizi, puntuale su tutte le voci di questo preventivo, e
indubbiamente anche su questo ci sono le motivazioni per cui è
stato ritenuto idoneo.
Presidente Qualcuno chiede la parola? Se nessuno chiede la
parola, pongo in votazione la delibera in oggetto:
Presenti: 30
Votanti e favorevoli: 28
Astenuti: 2 (Chiarello e Tibaldi)
Il Consiglio approva
