Classificazione
STATUTO



Oggetto del Consiglio n. 3910 del 18 settembre 2024 - Resoconto
OGGETTO N. 3910/XVI - Interrogazione: "Informazioni in merito
ai rapporti istituzionali e di collaborazione tra la nostra
Regione, il Governo Centrale e le altre Regioni".
Bertin (Presidente) -
Alla presenza di 30 Consiglieri,
riprendiamo l'analisi dell'ordine del giorno. Punto n. 11. Risponde
il Presidente della Regione, ne ha facoltà.
Testolin (UV) -
Il consigliere Restano interroga se il
Presidente della Regione abbia avviato un dialogo diretto con il
Governo centrale, ed, in caso affermativo, quali tavoli di
confronto abbia avviato e su quali temi di interesse per la nostra
Regione; se, oltre al dialogo diretto con lo Stato, il Presidente
porti avanti in sede di Conferenza della Regioni il rapporto di
leale collaborazione con le altre Regioni e con lo Stato, e quale
sia la sua partecipazione in presenza per le relative riunioni; se
le strutture amministrative della Regione partecipano costantemente
ai tavoli tecnici e agli organismi a partecipazione regionale
organizzati a livello nazionale su temi di interesse condiviso per
la crescita professionale, il confronto e la formazione continua
dei dirigenti e dipendenti dell'Amministrazione regionale; in caso
affermativo, a quali sedi di confronto e formazione partecipano i
tecnici dirigenti e dipendenti della Regione Valle d'Aosta, in
particolare quali siano i dossier sui quali è stata la nostra
Regione a chiedere approfondimenti e condivisione alle altre
Regioni nei settori in cui queste si siano dimostrate più virtuose
in termini di efficacia nell'elaborazione di particolari
policy
e di efficace risposta ai problemi della collettività
di riferimento.
In merito alle questioni che sottopone il collega Restano,
volevo rassicurarlo in merito al fatto che il Governo regionale,
non solo il Presidente della Regione, ha rapporti diretti o
partecipa ai tavoli di lavoro con il Ministero e con le altre
Regioni, così come le strutture regionali partecipano continuamente
alle Commissioni dei gruppi di lavoro tecnici, della Conferenza
delle Regioni e delle Province autonome o ad altre istanze
interregionali - per fare un esempio, l'Autorità del bacino del Po
-, e anche alle diverse strutture di cooperazione transfrontaliera,
come Alcotra, Interreg Italia-Svizzera e Spazio Alpino, in cui
cooperano con le Regioni e Province per lo sviluppo delle comunità
interessate.
Gli argomenti sono molteplici, anche in ragione delle diverse
situazioni che si verificano. Abbiamo lavorato con il ministro
Musumeci, come riportato anche nelle premesse dell'interpellanza,
in occasione della recente alluvione che ha colpito Cogne e
Valtournenche.
Peraltro, sulla scorta delle interlocuzioni costanti e continue
con la Protezione civile a livello nazionale, più di una volta ci
sono stati dei confronti, anche a livello tecnico-politico, per le
iniziative che vengono svolte in ambito di ricerca sui fenomeni
ambientali e glaciologici nel particolare, che sono stati frutto,
anche negli ultimi mesi, di approfondimenti molto interessanti da
parte delle strutture regionali, di quelle nazionali e anche con la
collaborazione della Protezione civile francese.
Ricordo anche il tavolo di lavoro con il ministro Fitto per la
preparazione dell'accordo per la coesione e per il PNRR, e quello
con il Ministro del lavoro per la soluzione della problematica
legata alle nostre fondazioni di origine regionale; così come i
contatti con il ministro Pichetto Fratin, sia per questioni legate
al Parco nazionale del Gran Paradiso, sia in merito alla tematica
energetica.
Ancora, i frequenti contatti con il Viceministro Rixi e i
vertici amministrativi del Ministero per le infrastrutture in
merito alle tematiche di viabilità nazionale e internazionale.
Sicuramente, va ricordato il Tavolo tecnico-politico di
concertazione tra le autonomie speciali e il Dipartimento per gli
affari regionali e le autonomie, per la definizione della bozza di
disegno di legge costituzionale per le modifiche comuni da
apportare agli Statuti speciali, in particolare l'introduzione del
principio dell'intesa nel procedimento di modifica statutaria, per
cui le modifiche dello Stato stesso devono avvenire solo d'intesa
tra il Governo e il Consiglio regionale, oggetto anche di
approfondimenti all'interno della prima Commissione non più tardi
di due mesi fa.
Approfitto di quest'occasione per comunicare che saremo presenti
anche alla terza edizione del Festival delle Regioni, che si terrà
a Bari dal 19 al 22 ottobre prossimi, momento di condivisione, che
più che in altre circostanze consente confronti e intese di più
largo e condiviso respiro.
La recente presenza del Presidente della Repubblica, così come
gli intensi rapporti sviluppati negli ultimi due anni con
importanti personalità della politica d'oltralpe, incentivati e
rafforzati dal Trattato del Quirinale, che proprio il presidente
Mattarella ha promosso, ci pongono in una posizione privilegiata,
nel dialogo con le Istituzioni francesi.
La nostra presenza a Torino lo scorso ottobre per la riunione
internazionale del Trattato ci ha un permesso un confronto aperto e
costruttivo, sia con il vicepremier Tajani, sia con le autorità
francesi presenti al tavolo, tra le quali il Presidente della
Savoia, Gaymard, Ami de la Vallée d'Aoste, con il quale il recente
lancio de la Fête des Alpes, al Piccolo San Bernardo, ha rafforzato
i legami per future cooperazioni transfrontaliere da condividersi
anche con il Piemonte, parimenti presente con un suo Assessore
all'evento.
Ultimo, ma non sicuramente ultimo, voglio citare la consegna lo
scorso dicembre dell'onorificenza di Ami de la Vallée d'Aoste a
Michel Barnier, ora primo Ministro francese, che, assieme ad altre
autorità, quali il Vicepresidente della Commissione europea
Borrell, ha onorato con la sua presenza la prima edizione del
Sommet Grand Continent.
Crediamo che quanto sopra illustrato dia contezza della vitalità
di contatti e di relazioni del Governo regionale nel panorama
politico e amministrativo nazionale e internazionale. L'elenco non
è sicuramente completo, ogni Assessore potrebbe arricchire questo
panorama di contatti con le attività e le collaborazioni frutto di
un lavoro quotidiano, sicuramente attento nei confronti dei
rapporti con le altre Regioni, con i Ministeri e a beneficio dei
bisogni del nostro territorio.
Presidente -
Per la replica, la parola al consigliere
Restano.
Restano (GM) -
Devo fare una premessa alla replica:
questa interrogazione ha preso spunto da quello che è stato
l'invito del ministro Musumeci, quando, rivolgendosi a lei a Cogne,
ebbe a dire: "Ogni tanto potrebbe onorarci della sua presenza a
Roma. Ci farebbe davvero piacere potersi sedere attorno a un tavolo
e condividere insieme quello che bisogna fare"; quindi, volevamo
sapere se il Ministro stesse scherzando o meno. Forse, si era
limitato a fare una battuta.
Certo è che quest'invito del Ministro ha avuto una certa eco
all'interno della comunità valdostana.
Prendo atto di quanto da lei risposto, è evidente che circa un
anno fa eravamo intervenuti sul tema, chiedendole di riferire
costantemente al Consiglio, in apertura di Consiglio, circa quella
che era l'attività dei suoi uffici e del Governo regionale rispetto
agli uffici di Roma, soprattutto a quelli che sono i tavoli avviati
in prima persona dalla nostra Regione e su quali temi di
interesse.
Dobbiamo oggi prendere atto della mancata risposta alla
sollecitazione del collega Aggravi circa il decreto 23.7.24 e
relativa sentenza della Corte costituzionale in merito a quali
rapporti politici avesse avuto la Presidenza della Regione con il
Ministero competente.
Non possiamo nascondere, Presidente, in tutta onestà, che dopo
il richiamo, l'invito del ministro Musumeci, siamo andati a
curiosare la sua attività, l'attività del Governo; abbiamo notato
che la scorsa settimana, insieme al Vicepresidente, è stato in
Spagna a presenziare all'apertura di una mostra, quando a Roma
c'era un'importante riunione della Conferenza delle Regioni e si
parlava di Valle d'Aosta. E questo, malgrado quanto da lei detto,
ci preoccupa, perché non conosciamo, perché lei non ci rende nota
in maniera esplicita quella che è l'attività del Governo.
Oggi ne ha elencato una parte: prendiamo atto di quanto da lei
detto e ci riserviamo, magari, di fare degli accessi agli atti per
capire quali sono le interlocuzioni reali che abbiamo con gli
uffici romani e con le autorità politiche che rappresentano lo
Stato.
