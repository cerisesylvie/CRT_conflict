Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2080 del 23 novembre 2011 - Resoconto
OGGETTO N. 2080/XIII - Interpellanza: "Modalità di
organizzazione del corso, rivolto ai dipendenti regionali, di
formazione online per l'utilizzo del sistema IRIS".
Interpellanza
Preso atto che l'Amministrazione regionale ha predisposto un
programma di formazione online, attraverso una piattaforma
e-learning, sul sistema di rilevazione presenze/assenze IRIS, di
cui alla Circolare n. 41, del 7 novembre 2011, avente per oggetto:
IRIS - programma di formazione online;
Constatato che il corso è obbligatorio e oneroso per
l'Amministrazione;
Constatato altresì il tono perentorio del linguaggio
burocratico;
Rilevato che tale corso può essere svolto in orario di
servizio senza alcun riferimento specifico al limite massimo di
ore, fatto salvo per l'attestato finale a coloro che superano il
corso, che indica in 2 ore per tutti l'attività svolta;
Appurato che né informazione, né concertazione, né alcun tipo
di relazione sindacale sono intercorse prima dell'emanazione della
Circolare;
Appurato altresì che neppure all'interno dell'Amministrazione
vi è stata informazione preventiva;
Atteso che il corso si è reso necessario "poiché tuttora
sussistono numerose inosservanze da parte di molti dipendenti per
quanto riguarda la corretta chiusura dei cartellini", senza che si
siano distinti i comportamenti sanzionabili sul piano disciplinare
da quelli legati a problematiche tecnico-operative;
i sottoscritti Consiglieri regionali
Interpellano
il Presidente della Regione per sapere se intenda rivedere le
modalità e l'organizzazione del Corso di formazione online per il
sistema IRIS; definendo anche i costi previsti per tale
formazione.
F.to: Donzel - Rigo
Presidente
- La parola al Consigliere Donzel.
Donzel (PD)
- Egregio Presidente, cari colleghi, ci siamo
interessati a questo argomento perché siamo fra i più fervidi
sostenitori della formazione del personale, quindi non siamo certo
qui a negare l'importanza della formazione.
Però ci hanno colpito alcune questioni che riguardano un corso
che è obbligatorio per tutti i dipendenti dell'Amministrazione
regionale, quindi ci ha sorpreso l'ampiezza di questo tipo di
intervento e ci siamo chiesti se questa cosa era stata condivisa
con chi segue il mondo dei lavoratori, ad esempio le parti sociali.
Ciò non è risultato così, ed abbiamo appreso che una riunione
successiva è stata fatta con le parti sociali, che ha subito
prodotto una modifica della prima circolare in essere, quindi
ribadiamo quello che diciamo tutte le volte: se le riunioni si
fanno prima, non escono delle circolari che poi devono correggere
la circolare che è stata fatta!
Ciò premesso, che riguarda più una metodologia di lavoro che
vorremmo fosse prassi ordinaria, quella del condividere dei
percorsi, nello specifico sono emerse non poche problematiche
dall'esame di questo tipo di corso. Intanto bellissimo che si
utilizzi la formazione e-learning, direttamente attraverso il
proprio web e nel proprio posto di lavoro, ma la cosa che mi ha
lasciato perplesso è che si fa riferimento in modo esplicito, al
punto 7 della prima circolare, alla motivazione per cui il corso è
reso obbligatorio. Si dice:
"poiché tuttora sussistono numerose
inosservanze da parte di molti dipendenti"
...questa è una cosa
- lo dico chiaramente - che non ho mai tollerato nella mia vita,
cioè che si faccia di ogni erba un fascio!
È possibile che chi ha sottoscritto la circolare, quindi il
Coordinatore dell'Amministrazione, non abbia fatto prima rilevare
in modo puntuale dai singoli dirigenti quali sono le persone che
commetterebbero queste numerose inosservanze? Quindi distinguere
fra quei lavoratori che compilano - mi risulta non siano poi così
pochi - correttamente il loro cartellino...qui non è che tutta
un'amministrazione non è in grado di compilare un
cartellino...perché leggendo questo uno dice: ma è possibile che i
nostri dipendenti regionali non siano in grado di compilare un
cartellino, è così diffusa questa cosa?
Occorre quindi fare prima un'analisi per capire, e naturalmente
il singolo dirigente responsabile di struttura è già subito in
grado di individuare due tipologie almeno di dipendenti che non
compilano il cartellino: una che può essere legata ad una certa
superficialità, ad una ragione di tipo disciplinare (si può essere
richiamati all'ordine perché non si compila il cartellino), ma in
altri casi vi sono dei dipendenti che hanno un'effettiva difficoltà
all'approccio del sistema informatico. E andremo così già ad
individuarne una percentuale molto più limitata, quindi non un
costo operosissimo per l'Amministrazione: tutti i dipendenti
coinvolti, ma andremmo a mirare esattamente a chi può essere
riferito questo corso ed eventualmente, prima di fargli perdere
quattro, cinque, sei, sette ore - perché qui si va all'infinito,
finché non lo compili devi esercitarti - di lavoro, magari
intervenire con un corso specifico a supporto. È infatti inutile
che metta in mano un'automobile ad uno e gli dica: "prova a
guidarla, e finché non hai imparato a guidarla io ti faccio provare
all'infinito"...può essere anche che qualcuno abbia bisogno di
qualcosa in più! Tant'è che la stessa Amministrazione riconosce,
nell'incontro con il sindacato, di avere forse in parte ecceduto in
questo tipo di atteggiamento obbligatorio e sanzionatorio, perché
le gravi sanzioni previste nella prima circolare vengono
ridimensionate e viene attribuito finalmente al singolo dirigente
di struttura la valutazione della tipologia di sanzione da
assegnare...cioè andiamo poi in subordine a verificare quello che
andava fatto prima, ovvero se ci sono dei dipendenti che hanno dei
comportamenti sanzionabili dal punto di vista disciplinare oppure
no!
Nel merito, poi, alcune parti di questo corso risultano
palesemente inutili, perché si fa fare esercizio sulla compilazione
del cartellino per le parti a tempo determinato ai dipendenti che
sono assunti a tempo indeterminato...posso capirlo per quelli a
tempo determinato, far fare loro il corso perché sognano di
diventare "assunti a tempo indeterminato", così lo formi già per il
futuro, ma chi è assunto a tempo indeterminato che si esercita a
compilare il cartellino del tempo determinato...mi sembra uno
sciupio di tempo! Tanto per completare il quadro, visto che questa
è una cosa operosissima per l'Amministrazione perché facciamo fare
a tutti il corso di formazione, ipotizzando in due ore questa cosa,
arriviamo a dire che, se proprio uno ha tanto lavoro nel suo
ufficio da fare, va dal suo dirigente e viene autorizzato a fare il
corso a casa...in questo caso viene retribuito con due ore di
straordinario! Da qui si evince che o abbiamo della gente che non
ha niente da fare in ufficio e quindi se lo compila, oppure si
stramazza di lavoro, si sacrifica per riuscire a fare il corso in
ufficio e poi qualcuno, che ha la faccia tosta di andare dal
dirigente a dirgli che è sommerso di lavoro, si becca due ore di
straordinario? Ma abbiamo l'idea di quanto può venire a costare
questa cosa per l'Amministrazione in tempi in cui non sarebbero da
sciupare le risorse?
Dal nostro punto di vista è emersa una certa frettolosità nel
prendere questo provvedimento, andavano sentite di più le parti
sociali; va assolutamente tenuto in conto che c'è del personale
qualificato che svolge correttamente il suo lavoro, e che non può
essere messo sempre nel mucchio indeterminato per colpa di uno o
due che non fanno il proprio dovere!
Poi voglio ribadire con forza che c'è del personale che
probabilmente non ha compilato questo cartellino per delle
difficoltà che sono di tipo oggettivo, quindi con una sua
difficoltà propria all'approccio del mezzo informatico. Lì
l'atteggiamento è tutt'altro che sanzionatorio dal punto di vista
della sanzione disciplinare, ma è il singolo dirigente di struttura
che deve individuare questo personale e va valutata caso per caso
un'eventuale formazione!
A noi sembra che questo modo di procedere sia quello che porta a
dire alla fine dell'anno: noi abbiamo fatto una formazione per
tutti i dipendenti regionali, il che naturalmente, a livello di
spot per il pubblico, è straordinario...magari farà prendere
qualche premio a qualche dirigente perché ha raggiunto degli
obiettivi e quindi la fatica dei lavoratori si trasforma in premio
per il dirigente di riferimento...ma dal nostro punto di vista non
è questo un esempio di efficienza amministrativa!
Si dà atto che, dalle ore 11,26, assume la presidenza il
Vicepresidente André Lanièce.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Rispetto all'intervento del collega Donzel, devo sottolineare
che il modo con cui si è cercato di venire incontro a chi aveva
delle difficoltà oggettive era di buon senso, per evitare che si
arrivasse a dei provvedimenti, l'unica finalità era quella. Voglio
anche sottolineare che, a fatica, si sta recuperando il tempo perso
per dotare tutti di badge. Vorrei ricordare che all'inizio di
questa legislatura non c'erano controlli automatizzati sulle
presenze e sulle assenze; con difficoltà, ed in accordo con i
sindacati, stiamo estendendo a tutto il personale regionale questo
tipo di procedura, che mi sembra quella più corretta, più
incontestabile, in modo che non ci siano provvedimenti a caso, che
non si vada proprio nella direzione che lei diceva, per non
generalizzare.
Non siamo entrati nel merito di dire: ci sono i bravi e i meno
bravi; semplicemente abbiamo verificato, concordando con i
sindacati...poi, è vero, si poteva fare una riunione in più per
meglio calibrare la circolare, è indubbio, però tutti concordavano
sul fatto di non colpevolizzare chi ha delle difficoltà oggettive.
Poi che la forma sia anche ridondante, cioè quelle ore di
formazione per alcuni non siano necessarie...ma il buon senso
portava a dire che l'obbligatorietà è per dire che tutti quelli che
si sentono nella necessità di fare questo corso, lo devono fare. La
finalità - lo ribadisco - è essenzialmente ed è unicamente quella
di prevenire le inosservanze, quindi sotto questo profilo il
sistema aveva ed ha questa unica finalità.
Questo si è chiamato "corso", ma lei ha visto che nessuno gli ha
dato pubblicità, si è fatta una delibera perché era necessario
farla, ma non si è assolutamente portato a conoscenza questo corso,
se non veniva evidenziata da lei questa interpellanza, giustamente
per avere dei chiarimenti. Quindi non è con questa veste, né per
vantarsi, né per premi, ma è semplicemente un atto con delle
finalità specifiche riferite all'esigenza che si era
riscontrata.
L'Amministrazione rilascerà per tutti i dipendenti un attestato
di partecipazione della durata di due ore, si valuta che in media
ognuno dei due moduli necessiti di circa 20 minuti per essere
espletato, ma si è volutamente fatta una stima più morbida in
considerazione del fatto che ancora potrebbe mancare una specifica
attitudine all'utilizzo dei sistemi che - come ha ricordato - sono
in e-learning. Il progetto di e-learning, i cui costi ammontano a
19.000 euro, prevede una serie di interventi tecnologici e
metodologici, al fine di garantire un costante e funzionale
aggiornamento del materiale informativo, questo in generale non
nello specifico, l'accesso flessibile ad un ambiente di
apprendimento e di formazione, il raggiungimento in modo omogeneo
di tutti gli utenti, evitandone gli spostamenti e la possibilità di
integrare le nuove metodologie con la formazione tradizionale.
È evidente che - pur riconoscendo le difficoltà ed in qualche
modo quello che lei ha detto, lo stupore che c'è per aver generato
l'introduzione di questa nuova metodologia didattica - sono da
tenere in considerazione i risparmi che tale iniziativa ha
originato. Quelli che lo possono adoperare, riconoscono un evidente
risparmio. Inoltre l'uso di tale tecnologia e piattaforma di
formazione ha permesso di testare uno strumento tecnologico
innovativo e le sue potenzialità. Rispetto ad alcune iniziali
difficoltà dal punto di vista tecnologico credo che nell'essenza ci
sia una migliore funzionalità, che premia l'utilizzo di questi
servizi.
Per quanto riguarda le relazioni sindacali, l'argomento era
stato dibattuto ai tavoli della contrattazione il 16 novembre e, in
ogni caso, l'innovazione era stata esplicitata informalmente in
precedenti occasioni. Sicuramente si poteva fare meglio, nel senso
che se era concordata, magari si evitavano approfondimenti
successivi. Quindi ci dispiace di questo inconveniente, ma voglio
ribadire che le finalità erano assolutamente rispondenti
all'interesse dei lavoratori e non certo per fare dei
distinguo
o per attivare dei meccanismi che volessero dire:
"questi sono bravi, questi sono cattivi". Semplicemente c'erano
persone che avevano difficoltà e si è cercato di sopperire per
evitare inconvenienti nell'ambito dell'applicabilità del sistema.
Grazie.
Presidente
- La parola al Consigliere Donzel.
Donzel (PD)
- Prendo atto, Presidente, innanzitutto dal
tono cortese della sua risposta - tutt'altra cosa del tono della
circolare - che l'atteggiamento dell'Amministrazione è diverso e me
ne rallegro. Se anche nei toni della circolare si fosse percepita
una sensibilità formativa nei confronti del personale più in
difficoltà, si evitava tutto questo! Mi fa altresì molto piacere
che riconosca che una riunione in più non avrebbe guastato e di
questo non possiamo che prenderne atto con favore, rilevando che il
metodo di formazione e-learning fornisce dei risparmi. Ma torno a
dire: confidiamo nei nostri dirigenti di settore per capire qual è
quel personale che può avere facilità di accesso; adesso, essendo
spostata la procedura disciplinare in capo ai dirigenti, questa
cosa verrà risolta per altra via, quindi ce ne rallegriamo.
L'unico segnale di allarme che rimane è quello che lei ci ha
fornito; giustamente i costi della procedura sono accettabili, ma
stiamo attenti a questo fenomeno dell'apertura degli
straordinari...che non si generi un'assurda tensione nel personale,
perché in momenti di difficoltà anche due ore di straordinario
possono essere all'origine di non so che tensione! Mi fa piacere
che l'atteggiamento sia rientrato.
Ho capito anche che c'è l'interesse a chiudere una procedura,
perché arriviamo alla fine dell'anno, ma in un'amministrazione,
proprio perché c'è urgenza di fare quella cosa, serve un
atteggiamento in cui tutti camminano assieme e non in cui uno
comincia a pensare che dando ordini si possa fare prima! Si crea
una reazione che addirittura può rallentare. Grazie Presidente.
