Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1043 del 24 ottobre 2019 - Resoconto
OGGETTO N. 1043/XV - Interpellanza: "Individuazione di costi
standard delle prestazioni erogate dall'Azienda USL della Valle
d'Aosta ai fini di una migliore politica strategica".
Rini (Presidente)
- Siamo al punto n. 54. La parola alla
collega Spelgatti.
Spelgatti (LEGA VDA)
- A fronte di risorse sempre più
limitate da investire sulla sanità, l'abbattimento degli sprechi
diventa ancor di più uno dei compiti che l'Azienda sanitaria si
deve porre come priorità. L'analisi, la comparazione e la
valutazione dei costi di tutte le prestazioni erogate sono
assolutamente necessarie per l'elaborazione di scenari strategici,
anche al fine della costruzione di serie politiche allocative delle
scarse risorse in funzione dei reali bisogni dell'azienda,
calibrati sulle esigenze della popolazione valdostana. Come
indicato sul sito della N.I.San., il CSO (Controllo Strategico
Ospedaliero) pone realmente l'assistito al centro dell'attenzione
ed innesca una logica basata sull'etica dei costi, cioè induce gli
operatori a chiedersi se un'attività è realmente utile, se è "fatta
in modo efficiente" oppure sono state sprecate risorse che potevano
essere utilizzate per pazienti più bisognosi. Queste conoscenze e
la loro correlazione, oltre a consentire la determinazione dei
costi standard, si concretizzano in reali strumenti di giustizia
sociale, ridando al termine "efficienza" una giusta valenza morale,
respingendo ogni logica utilitaristica nella gestione di una
organizzazione sanitaria.
Le chiedo pertanto se il Governo condivida la necessità
dell'analisi, comparazione e valutazione dei costi di tutte le
prestazioni erogate dall'USL Valle d'Aosta, ritenendo
l'individuazione dei "costi standard" una priorità al fine della
costruzione di una seria politica strategica dell'Azienda medesima;
nel caso di risposta affermativa, quali strategie e indirizzi il
Governo regionale intenda dare all'USL al fine di arrivare a
realizzare tale obiettivo nel tempo più breve possibile.
Presidente
- La parola all'Assessore Baccega per la
risposta.
Baccega (UV)
- Collega Spelgatti, con la mia esperienza
di otto anni di Assessore alle finanze al Comune di Aosta e avendo
vissuto l'era Cottarelli del Governo Monti, le assicuro che,
rispetto all'utilizzo dei costi standard, ho vissuto momenti
drammatici, però bisogna stare all'interno di quei processi per
poter dare a tutti efficacia ed efficienza il più possibile.
L'utilizzo dei costi standard al fine di lavorare in una maggiore
direzione di qualità ed efficienza del Servizio sanitario nazionale
è certamente uno strumento essenziale per l'individuazione degli
indicatori di qualità, di efficacia, di sostenibilità
economico-finanziaria dei servizi erogati. Per questo l'Azienda USL
della Valle d'Aosta è da anni associata alla rete N.I.San. - lo
dice anche lei nelle premesse dell'interpellanza -, un
network
italiano sanitario per la condivisione dei costi
standard che annovera al suo interno 27 componenti, i quali
gestiscono in condivisione i risultati relativi all'elaborazione
dei costi standard delle attività sanitarie svolte da ciascuno e
questo è uno strumento tecnico omogeneo di elaborazione dei costi
che è basato su un'analisi dei costi,
Activity Based
Costing.
È uno strumento che consente di effettuare il
benchmarking
dei costi e dei servizi erogati ed è tanto più
utile quanto più massivamente alimentato a livello nazionale.
Cosa dire dell'indirizzo del Governo regionale all'Azienda USL?
È certamente quello di valorizzare il più possibile il metodo del
costo standard mantenendo la partecipazione alla rete N.I.San.,
migliorando costantemente le modalità di utilizzo di questo
strumento, al fine di aumentare proprio l'efficienza dell'azienda a
garantire una migliore allocazione delle risorse disponibili. In
previsione dei nuovi indirizzi per il bilancio dell'azienda per il
2020, si daranno indicazioni affinché si arrivi a realizzare i
costi standard anche in prospettiva di un miglioramento dei
servizi, ma soprattutto delle prestazioni erogate. Certamente sarà
un'analisi in corsa che ci permetterà poi di fare un
approfondimento sui costi standard e sulle tipologie. Bisognerà
fare attenzione, perché spesso succede che alcune tipologie di
servizi sono individuate con un valore di un certo tipo e poi, di
fatto, la qualità del servizio all'interno di quel valore
difficilmente diventa un servizio gradito alla popolazione. Spesso
è successo che si sia arrivati a queste problematiche.
Presidente
- La parola alla collega Spelgatti per la
replica.
Spelgatti (LEGA VDA)
- Vede, Assessore, astrattamente la
sua risposta mi potrebbe soddisfare se non conoscessi la realtà
della sanità valdostana. Essere iscritti ad un sito non significa
neanche lontanamente applicare i costi standard. Avere l'intenzione
astratta - e decretarla - di voler applicare l'utilizzo dei costi
standard non significa poi aver mai fatto un passo reale in questa
direzione.
Ad oggi i risultati della sanità valdostana, purtroppo
fallimentari, dimostrano che delle logiche di costi standard non
sono mai state applicate in Valle d'Aosta. D'altronde in Valle
d'Aosta non si è mai voluto cercare dei dati oggettivi di cui
valersi per poter valutare le criticità della sanità, i punti di
forza, le problematiche, perché le logiche che hanno guidato la
sanità valdostana sono state tutte meno che quelle dell'efficienza
e del paziente. Le logiche sono state: i baronati, il dover
soddisfare gli amici e gli amici degli amici, il fare delle
politiche
spot
semplicemente a seconda della convenienza del
barone di turno... "barone" però è un termine troppo elogiativo,
perché per essere un barone o per essere un capo bisogna avere
anche delle qualità. Il problema è quando a comandare
sostanzialmente è chi qualità non ne ha. L'altra volta avevo
portato un'iniziativa sui carichi di lavoro non ottemperando a
quanto richiesto dalla normativa nazionale, e ovviamente siamo
stati noi, unica Regione, a non farlo rimandando tutta questa
analisi, esattamente come per i costi standard laddove partecipiamo
soltanto sulla carta. Le scelte strategiche che sono state fatte
sono state sempre quelle di non portare i dati oggettivi, perché i
dati oggettivi a quel punto smantellano le scelte strategiche della
direzione sanitaria. Siccome tutto questo non deve venire fuori e
non deve emergere, astrattamente le dico che sono soddisfatta della
sua risposta per il fatto di dire: "bene, i costi standard vanno
applicati e li applicheremo", ma dal lato pratico non è mai stato
fatto. Io non posso leggere nel suo pensiero, però, visto e
considerato che so che purtroppo lei in sanità ha poco peso perché
chi si comporta da Assessore è qualcun altro, temo che tutto questo
non verrà applicato. Comunque staremo a vedere.
