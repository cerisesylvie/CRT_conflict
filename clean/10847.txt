Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1840 del 14 febbraio 1991 - Resoconto
OGGETTO N. 1840/IX - Applicazione della legge regionale che
concede agevolazioni agli anziani sui mezzi pubblici di trasporto.
(Interpellanza)
---
Si dà atto che, dalle ore 10,56, presiede il Vicepresidente
Stévenin.
---
Presidente:
Do lettura dell’interpellanza
presentata dal Consigliere Riccarand, iscritta al punto 13
dell’ordine del giorno.
INTERPELLANZA
Ricordato che la legge regionale 49/88 ha previsto che sui mezzi
pubblici di trasporto collettivi della Regione Valle
d’Aosta, possono viaggiare gratuitamente le persone
con più di 65 anni di età e, con uno sconto del 50 per cento, le
persone fra i 60 ed i 65 anni;
Ricordato altresì che le prime domande per usufruire delle
agevolazioni della legge ,sono state presentate nel febbraio 1989 e
che i primi titoli di viaggio sono stati consegnati a partire dalla
metà del mese di giugno 1989:
Evidenziato che, ad un anno e mezzo dall’avvio
dell’applicazione della legge 49/88, è opportuno un
esame dei risultati e l’attivazione di nuove
procedure più snelle e più funzionali;
il sottoscritto consigliere regionale del Gruppo Verde
Alternativo
interpella_
l’assessore regionale ai Trasporti per
sapere:
1) quante domande per i titoli di viaggio gratuiti, di persone
con più di 65 anni sono state presentate nel corso del 1989/1990 e
quante di queste domande sono state evase; quante sono state le
domande per la semigratuità e quante sono state le evase;
2) quante domande di rinnovi dei titoli sono state presentate ed
evase;
3) qual è l’ammontare dei rimborsi versati alle
società concessionarie di trasporti pubblici nel corso del 1989 e
del 1990, in conseguenza dell’applicazione della
legge 49/88;
4) se non si ritiene opportuno ed urgente sostituire
l’attuale sistema dei "titoli di viaggio" con
tesserini di validità annuale (o pluriennale), che semplificherebbe
notevolmente le procedure e che cosa si intende fare in tale
direzione.
Presidente:
Ha chiesto la parola il Consigliere
Riccarand; ne ha facoltà.
Riccarand (VA)
: L’interpellanza intende
fare il punto sull’applicazione della legge
regionale n. 49 del 1988, che ha previsto la gratuità dei trasporti
sui mezzi pubblici collettivi in Valle d’Aosta per
le persone oltre i 65 anni d’età ed uno sconto del
50 per cento per gli anziani fra i 60 ed i 65 anni.
Questa legge ha avuto dei problemi di avvio nella sua prima fase
di applicazione, tant’è che è stato necessario
sollecitarne più volte la messa a regime, per farla partire e
procedere concretamente. Adesso, dopo un periodo di sperimentazione
durato ormai un anno e mezzo, siamo in grado di mettere un primo
punto fermo sui risultati applicativi, sul numero delle domande e
sul tipo di utenza.
Noi crediamo che alla luce di questa esperienza, sia possibile
prevedere ulteriori miglioramenti nell’applicazione
concreta della legge, per coglierne tutte le potenzialità.
Con l’interpellanza chiediamo, quindi, che ci
venga fornito un quadro della situazione, che ci consenta di sapere
quante domande per titoli di viaggio gratuiti, quindi per persone
con più di 65 anni, sono state presentate fino alla fine del 1990 e
quante ne sono state evase, cioè se esistono ancora delle domande
in attesa di esame e di rilascio dei titoli, oppure se tutte le
domande hanno avuto una regolare evasione. Allo stesso modo
chiediamo analoghi dati relativi alla fascia d’età
fra i 60 ed i 65 anni, che per ora beneficia di uno sconto del 50
per cento.
Ci interessa inoltre conoscere l’ammontare delle
somme rimborsate alle società concessionarie nel corso del 1989 e
del 1990, in conseguenza dell’applicazione della
legge, per avere un quadro di insieme dei costi di applicazione
della stessa e per prefigurare gli interventi, di cui si era già
parlato in passato, che a nostro avviso bisogna riuscire a
concretizzare; di sostituzione progressiva del sistema dei titoli
di viaggio individuali, che è molto dispersivo e macchinoso, con
quello di una tessera annuale, biennale o poliennale, che quanto
prima abbia validità sul territorio di Aosta.
Di tutto ciò si era già parlato, ma noi riteniamo che, proprio
sulla base dei dati finora acquisiti, sia possibile predisporre un
tesserino che valga su tutti i mezzi di trasporto e prevedere un
rimborso forfettario per le società concessionarie. Per noi è
importante avere un quadro di insieme che ci consenta di ragionare
ulteriormente, in consiglio o in commissione, per apportare nuovi
affinamenti nell’applicazione della legge.
Presidente:
Ha chiesto la parola
l’Assessore all’Industria, Commercio,
Artigianato e Trasporti, Fosson; ne ha facoltà.
Fosson (DC)
: Risponderò in modo puntuale alle domande del
Consigliere Riccarand.
Cominciamo dalla prima. Le domande per la gratuità completamente
evase sono 7951. Il perfezionamento delle rimanenti, che ammontano
a circa 3000; sommando i due dati si ha l’ammontare
delle domande presentate, non dipende dall’ufficio,
ma dagli interessati, a causa dell’incompletezza
della documentazione oppure per altre ragioni. Le domande per la
semigratuità - quelle per persone di età compresa fra i 60 ed i 65
anni - sono 1169 e sono state tutte evase.
E’ ovvio che, con il progettato passaggio alla
gratuità delle classi di età comprese fra i 60 ed i 65 anni,
aumenterà l’interesse degli aventi diritto a
presentare le domande. Voglio dire in proposito che la bozza di
legge preparata per far scendere la gratuità a 60 anni, che
contiene anche altre norme sul trasporto degli studenti e quello a
tariffa agevolata degli studenti universitari, ha completato
l’iter dei pareri e dovrebbe arrivare quanto prima
alle Commissioni consiliari.
In merito alla seconda domanda posso dire che abbiamo
disponibili solo i dati relativi al 1990: sono 3342 le persone che
hanno chiesto il rinnovo dei buoni per la gratuità e 772 quelle che
l’hanno chiesto per la semigratuità. Ogni operazione
comporta il rilascio fino a quattro blocchetti di cinquanta buoni
l’uno, per un totale di duecento buoni. Abbiamo
disponibili solo i dati del 1990 per motivi di inserimento nei
calcolatori; per l’anno precedente sarebbe
estremamente più difficile, anche se non impossibile, calcolare i
dati.
Rispondendo alla terza domanda preciso che
l’ammontare dei rimborsi versati nel 1989 è stato
pari a lire 440.287.842, mentre quello complessivo del 1990 è stato
pari a lire 1.216.908.396.
Veniamo ora alla quarta domanda. La proposta di sostituire i
titoli di viaggio con tessere è tuttora allo studio - era già stata
oggetto di altre discussioni in occasione di specifiche
interpellanze ed interrogazioni - poiché per tratte extraurbane,
sono molto difficilmente superabili le complessità di conteggio,
anche perché, cambiando gli itinerari e le società concessionarie,
occorre uno studio difficoltoso e complessivo di non facile
soluzione.
Per quanto riguarda invece il sistema urbano e suburbano, si sta
definendo con la società concessionaria un ammontare forfettario,
dopodiché si potrà rilasciare una speciale tessera pluriennale
sostitutiva dei buoni di viaggio. Questo è possibile perché la
tariffa su ogni tratta urbana e suburbana è identica.
Poiché, come dicevo, è in fase di approvazione la legge che farà
scendere la gratuità dai 65 anni ai 60, si aspetta
l’approvazione di questa legge per far partire le
tessere pluriennali, per evitare di doverne fare una parte con la
gratuità completa e l’altra con la semigratuità.
Presidente:
Ha chiesto la parola il Consigliere
Riccarand; ne ha facoltà.
Riccarand (VA)
: Ringrazio l’Assessore per
la risposta, che mi sembra finalmente delineare un quadro
soddisfacente dell’applicazione della legge,
caratterizzata da un’estesa utilizzazione dei suoi
benefici.
Alla luce di questi dati, ci sembra possibile prefigurare il
passaggio ad una seconda fase, quella dei tesserini, non solo per
la città di Aosta, ma per tutto il territorio regionale.
E’ vero che nel territorio regionale operano diverse
società, contrariamente ad Aosta dove c’è solo la
Svap che pratica un unico biglietto, però c’è anche
il comune interesse dell’Amministrazione e delle
società, di semplificare le procedure, ricorrendo a dei rimborsi
forfettari che a questo punto possono essere individuati, sulla
base della concreta esperienza maturata in oltre un anno di
applicazione della legge. Disaggregando i dati, è infatti possibile
quantificare il rimborso ottenuto da ogni singola società e
prevedere un tesserino che consenta un rimborso forfettario.
E’ ovvio che, estendendo la gratuità dei
trasporti fino ai 60 anni, si dovrà prevedere un ulteriore
incremento delle utenze e quindi un incremento di questo forfait,
però noi riteniamo che ci siano le condizioni per tendere ad una
semplificazione del sistema ed all’entrata in vigore
a pieno regime della legge.
Ci riserviamo il diritto di ritornare su questo argomento in
sede di commissione, quando l’estensione della
gratuità ai 60 anni sarà stata definita in via legislativa, per
giungere in tempi brevi alla sostituzione degli attuali titoli di
viaggio, macchinosi e scomodi per gli utenti, con i tesserini,
molto più razionali e, secondo noi, più vantaggiosi anche per la
stessa pubblica amministrazione.
***
