Classificazione
NOMINE E INCARICHI DI CONSULENZA E SPECIALI
Nomine


Resoconto integrale del dibattito dell'aula
Oggetto del Consiglio n. 2435 del 5 marzo 1997 - Resoconto
SEDUTA ANTIMERIDIANA DEL 5 MARZO 1997
OGGETTO N. 2435/X Disegno di legge: "Disciplina delle nomine e
delle designazioni di competenza regionale".
Capo I Ambito di applicazione, competenza e requisiti
Articolo 1 (Principi generali)
1. La presente legge disciplina i criteri e le procedure per le
nomine e le designazioni di competenza della Regione per incarichi
in società, enti, istituti, fondazioni e associazioni, nonché in
altri organismi pubblici e privati, in base a leggi, regolamenti,
statuti e convenzioni.
2. La Regione provvede alle nomine e designazioni di cui al
comma 1, secondo modalità atte a garantire la pubblicità e la
possibilità di partecipazione ed a consentire il controllo della
comunità regionale.
3. Le nomine e le designazioni di cui ai commi 1 e 2 sono
effettuate nel rispetto dei requisiti di esperienza e
professionalità, rapportati alla specificità dell'attività svolta
dall'organo o dall'organismo cui esse si riferiscono e secondo i
criteri dell'avvicendamento e della limitazione degli
incarichi.
Articolo 2 (Ambito di applicazione)
1. Le disposizioni della presente legge non si applicano:
a) quando per la nomina o designazione è esplicitamente
richiesto il requisito di consigliere regionale;
b) nei casi di rappresentanza di diritto in relazione a cariche
già rivestite;
c) quando la persona da nominare o designare sia direttamente ed
immediatamente individuabile in base a leggi, regolamenti, statuti
e convenzioni.
Articolo 3 (Competenza in materia di nomine e designazioni)
1. Ai sensi dell'articolo 26 della legge costituzionale 26
febbraio 1948, n. 4 (Statuto speciale per la Valle d'Aosta), il
Consiglio regionale è competente a deliberare le nomine e
designazioni di cui all'allegato A attribuite alla Regione in base
a norme statali o regionali, salva diversa disposizione delle
stesse, e le nomine non attribuite alla competenza della Giunta
regionale.
2. Spetta alla Giunta regionale deliberare le nomine e
designazioni in società ed enti strumentali.
3. Sono delegate agli enti locali della Valle d'Aosta le nomine
e le designazioni di competenza regionale di rappresentanti
pubblici in seno ad organismi diversi, di cui all'allegato B, nel
rispetto delle modalità e delle procedure previste dalla presente
legge.
4. Per le nomine e designazioni ad essa spettanti, la Giunta
regionale può procedere ad integrare, con propria deliberazione,
l'allegato B di cui al comma 3.
Articolo 4 (Requisiti dei candidati)
1. I candidati in seno agli organi di controllo delle società,
enti, associazioni ed altri organismi pubblici e privati devono
essere in possesso dei seguenti requisiti:
a) i sindaci ed il presidente del collegio dei sindaci delle
società, enti ed organismi pubblici e privati, per i quali ciò è
previsto a norma di legge o di statuto, devono essere iscritti nel
registro dei revisori contabili, istituito con il decreto
legislativo 27 gennaio 1992, n. 88 (Attuazione della direttiva n.
84/253/CEE, relativa all'abilitazione delle persone incaricate del
controllo di legge dei documenti contabili) ed il decreto del
Presidente della Repubblica 20 novembre 1992, n. 474 (Regolamento
recante disciplina delle modalità di iscrizione nel registro dei
revisori contabili, in attuazione degli articoli 11 e 12 del
decreto legislativo 27 gennaio 1992, n. 88);
b) i sindaci ed il presidente del collegio dei sindaci delle
altre società, per le quali non sussiste l'obbligo di cui alla
lett. a), devono essere iscritti agli ordini professionali dei
dottori commercialisti o dei ragionieri collegiati;
c) in tutti gli altri organismi, enti ed associazioni non
contemplati alle lett. a) e b), i candidati sindaci o revisori dei
conti devono essere in possesso di diploma di scuola secondaria
superiore, ovvero avere acquisito esperienza almeno triennale
maturata in attività amministrativa e/o di controllo in organismi
pubblici o privati.
2. I candidati in seno agli organi collegiali dei diversi
organismi devono essere in possesso di diploma di scuola secondaria
superiore, ovvero di esperienza almeno triennale maturata in almeno
uno dei seguenti settori:
a) attività professionale autonoma nel settore cui si riferisce
la nomina o la designazione;
b) attività dipendente, con funzioni di responsabilità
gestionale, in enti, società o altri organismi pubblici o privati
di dimensione economica o strutturale assimilabile a quella
dell'organismo in seno al quale è previsto l'incarico;
c) attività in seno ad organi di amministrazione o di controllo
di società, enti, istituti, fondazioni, associazioni o di altri
organismi pubblici o privati;
d) qualità di consigliere o amministratore in seno
all'Amministrazione regionale, o di amministratore in seno ad un
Comune o ad una Comunità montana della regione.
3. Il presidente, il vicepresidente, l'amministratore delegato
di società, istituti, fondazioni, associazioni, enti ed altri
organismi pubblici e privati devono essere in possesso di diploma
di laurea, ovvero di esperienza almeno quinquennale maturata in
almeno uno dei seguenti settori:
a) attività professionale autonoma nel settore cui si riferisce
la nomina o la designazione;
b) attività di tipo dirigenziale o di presidente o di
amministratore delegato maturata in enti, società, fondazioni,
associazioni o altri organismi pubblici o privati di dimensione
economica o strutturale assimilabile a quella dell'organismo in
seno al quale è previsto l'incarico;
c) qualità di consigliere o amministratore in seno
all'Amministrazione regionale, o di Sindaco di un Comune o di
Presidente di una Comunità montana della regione.
4. Ulteriori requisiti possono essere previsti da leggi o
regolamenti specifici o dagli ordinamenti degli enti
interessati.
Articolo 5 (Cause di esclusione)
1. Non possono essere candidati, né ricoprire gli incarichi di
cui alla presente legge coloro che:
a) si trovino in stato di interdizione legale o di interdizione
dagli uffici direttivi delle persone giuridiche e delle
imprese;
b) si trovino nelle condizioni di cui all'articolo 15 della
legge 19 marzo 1990, n. 55 (Nuove disposizioni per la prevenzione
della delinquenza di tipo mafioso e di altre gravi forme di
manifestazione di pericolosità sociale), come modificato
dall'articolo 1 della legge 18 gennaio 1992, n. 16 (Norme in
materia di elezioni e nomine presso le regioni e gli enti locali) e
dalla legge 12 gennaio 1994, n. 30 (Disposizioni modificative della
legge 19 marzo 1990, n. 55, in materia di elezioni e nomine presso
le regioni e gli enti locali, e della legge 17 febbraio 1968, n.
108, in materia di elezioni dei consigli regionali delle regioni a
statuto ordinario);
c) siano stati condannati con sentenza definitiva a pena
detentiva per uno dei reati previsti dal regio decreto-legge 12
marzo 1936, n. 375 (Disposizioni per la difesa del risparmio e per
la disciplina della funzione creditizia), e successive
modificazioni, ovvero per uno dei delitti previsti nel libro V,
titolo XI del codice civile o dal regio decreto 16 marzo 1942, n.
267 (Disciplina del fallimento, del concordato preventivo,
dell'amministrazione controllata e della liquidazione coatta
amministrativa), e successive modificazioni.
2. Chi ha ricoperto il medesimo incarico per tre mandati
consecutivi, o comunque per dieci anni consecutivi, non può essere
immediatamente nominato o designato per ricoprire lo stesso
incarico.
3. Il sopravvenire di una delle cause di esclusione di cui al
comma 1 nel corso dell'incarico comporta la revoca da parte
dell'organo che ha proceduto alla nomina, salvo il caso di cui al
comma 1, lett. a), che comporta la decadenza immediata
dall'incarico stesso.
Articolo 6 (Incompatibilità)
1. Le persone nominate o designate ai sensi della presente legge
non devono trovarsi nelle situazioni di incompatibilità previste in
ordine alle funzioni da ricoprire.
2. In ogni caso, non possono ricoprire gli incarichi previsti
dalla presente legge:
a) i membri del Parlamento nazionale o europeo, del Consiglio
regionale o della Giunta regionale;
b) i componenti di organi consultivi, di vigilanza e di
controllo, tenuti ad esprimersi sui provvedimenti degli organi ai
quali si riferisce la nomina o la designazione;
c) i magistrati ordinari, amministrativi, contabili o di altra
giurisdizione speciale o onoraria;
d) gli avvocati e procuratori presso l'Avvocatura dello
Stato;
e) gli appartenenti alle forze armate o alla Polizia di Stato in
servizio permanente effettivo;
f) coloro che si trovino in conflitto di interesse con
riferimento ai relativi incarichi;
g) coloro che abbiano una lite pendente, penale, civile o
amministrativa nei confronti della Regione o dell'organismo
interessato alla nomina.
3. La nomina o la designazione è revocata se il nominato o
designato, al momento dell'accettazione, non abbia fatto cessare
formalmente le eventuali situazioni d'incompatibilità.
4. Entro sessanta giorni dall'entrata in vigore della presente
legge, la Giunta regionale individua, ai sensi dell'articolo 8
della legge regionale 23 ottobre 1995, n. 45 (Riforma
dell'organizzazione dell'Amministrazione regionale della Valle
d'Aosta e revisione della disciplina del personale) la struttura
regionale responsabile dell'attivazione e della tenuta dell'albo di
cui all'articolo 7.
5. Il dirigente della struttura di cui al comma 4, accertata
d'ufficio o su comunicazione ai sensi dell'articolo 12, comma 4, la
sussistenza di situazioni d'incompatibilità sopravvenuta invita
l'interessato a rimuoverle formalmente entro il termine di venti
giorni dal ricevimento della relativa comunicazione. Trascorso
inutilmente tale termine, l'organo competente procede ai sensi
degli articoli 14 e 15.
6. Gli incarichi negli organi di amministrazione di cui alla
presente legge sono tra loro cumulabili, se compatibili, nella
misura massima di tre incarichi retribuiti per ogni persona.
7. Gli incarichi negli organi di controllo e di revisione sono
tra loro cumulabili, se compatibili, nella misura massima di dieci
per ogni persona, di cui quattro remunerati, tre non remunerati e
tre quali sindaci supplenti.
Capo II Procedimento di nomina
Articolo 7 (Albo delle nomine e designazioni)
1. Presso la struttura di cui all'articolo 6, comma 4, è
istituito l'albo delle nomine e designazioni di cui alla presente
legge, di seguito denominato albo. L'albo è articolato in due
sezioni, concernenti rispettivamente, per ogni organismo, le nomine
o designazioni di competenza regionale e la registrazione degli
incarichi attribuiti o cessati.
2. L'albo è predisposto, tenuto e aggiornato dalla struttura di
cui all'articolo 6, comma 4, secondo modalità che assicurino
un'agevole consultazione dello stesso e la possibilità di una
completa conoscenza degli atti di nomina o designazione.
Articolo 8 (Contenuti dell'albo)
1. Nella prima sezione dell'albo, sono indicati i soggetti di
cui all'articolo 1, comma 1, in seno ai quali la Regione deve
provvedere a nominare o designare propri rappresentanti ai sensi
della presente legge.
2. Per ogni nomina o designazione sono indicati:
a) l'organo competente a deliberare la nomina o
designazione;
b) l'organo e la carica cui si riferisce la nomina o
designazione;
c) la normativa di riferimento;
d) i requisiti occorrenti per la nomina o designazione, nonché
le funzioni inerenti alla carica e la sua durata;
e) l'eventuale emolumento ed il suo ammontare;
f) le modalità ed il termine ultimo per la presentazione delle
candidature, che deve essere fissato al quarantacinquesimo giorno
antecedente la scadenza del mandato in corso;
g) le proposte di candidatura presentate ai sensi dell'articolo
10, che vi rimangono iscritte per cinque anni.
3. Nella seconda sezione dell'albo, al fine di garantire la
massima trasparenza, per ciascuna delle nomine o designazioni sono
indicati:
a) le complete generalità delle persone che ricoprono o hanno
ricoperto gli incarichi, corredate dell'indicazione del titolo di
studio, delle cariche pubbliche e degli incarichi svolti nei cinque
anni anteriori alla nomina o designazione, desunti dal curriculum
presentato;
b) gli estremi del provvedimento di nomina o designazione e
della sua pubblicazione sul Bollettino ufficiale;
c) le eventuali cessazioni dagli incarichi, prima della normale
scadenza del mandato;
d) i compensi percepiti, comunque denominati.
4. Al fine della corretta tenuta dell'albo, i provvedimenti di
nomina o designazione e quelli di cessazione dagli incarichi sono
inviati dagli organi deliberanti alla struttura competente di cui
all'articolo 6, comma 4, entro il termine di dieci giorni dalla
loro adozione.
Articolo 9 (Inizio del procedimento e pubblicità)
1. L'albo è pubblico ed è consultabile senza alcuna formalità,
fatto salvo il rispetto delle vigenti disposizioni in materia di
riservatezza dei dati personali, presso l'istituenda struttura
delle relazioni con il pubblico di cui all'articolo 9 della legge
regionale 45/1995 e, fino all'istituzione della medesima, presso la
struttura di cui all'articolo 6, comma 4.
2. Per le cariche in scadenza è dato avviso tramite
pubblicazione sul Bollettino ufficiale, con l'indicazione delle
cariche da ricoprire, del termine per la presentazione delle
candidature e della struttura presso cui è consultabile l'albo; di
tale avviso è data pubblicità attraverso i mezzi di stampa e di
telecomunicazione.
3. L'avviso di cui al comma 2 è pubblicato entro il 30 settembre
di ogni anno, per le cariche in scadenza nel successivo semestre
gennaio/giugno, ed entro il 30 marzo per quelle in scadenza nel
successivo semestre luglio/dicembre.
4. Copia aggiornata dell'albo, su supporto informatico, è
trasmessa mensilmente al Presidente del Consiglio regionale e, su
richiesta, ai comuni della regione; a questi ultimi è trasmessa
annualmente copia dell'albo su carta.
Articolo 10 (Presentazione delle candidature)
1. I singoli cittadini, i gruppi consiliari, i singoli
consiglieri regionali, i singoli membri dell'esecutivo regionale,
gli ordini professionali, le associazioni, gli enti pubblici o
privati possono presentare, in ogni momento, per le cariche
previste nella prima sezione dell'albo, proposte di candidatura per
gli incarichi contemplati dalla presente legge.
2. Il termine ultimo fissato per la presentazione delle
candidature è quello indicato dall'articolo 8, comma 2, lett.
f).
3. Le proposte di candidatura possono essere riferite a più
incarichi, sono presentate al dirigente della struttura competente
di cui all'articolo 6, comma 4, e contengono le seguenti
indicazioni:
a) dati anagrafici completi e residenza del candidato;
b) titolo di studio;
c) curriculum dettagliato da cui siano desumibili tutti gli
elementi utili ai fini dell'accertamento dei requisiti di cui
all'articolo 4;
d) dichiarazione di non trovarsi in alcuna delle situazioni di
esclusione o di incompatibilità previste agli articoli 5 e 6,
sottoscritta dal candidato, ai sensi della legge 4 gennaio 1968, n.
15 (Norme sulla documentazione amministrativa e sulla
legalizzazione e autenticazione di firme);
e) disponibilità all'accettazione dell'incarico, sottoscritta
dal candidato.
4. È consentito integrare o perfezionare la documentazione di
cui al comma 3 fino al decimo giorno successivo alla scadenza del
termine ultimo per la presentazione della candidatura. Decorso tale
termine le candidature incomplete o imperfette non sono prese in
considerazione ai fini dell'inserimento nell'albo.
5. La struttura di cui all'articolo 6, comma 4, esamina le
candidature in ordine ai requisiti previsti all'articolo 4 e alle
cause di esclusione o di incompatibilità ai sensi degli articoli 5
e 6 e, entro il termine di quindici giorni dalla presentazione
delle candidature medesime, dispone l'inserimento, o il motivato
non inserimento, dei nominativi nella sezione prima dell'albo.
6. Avverso la decisione della struttura di cui all'articolo 6,
comma 4, di non inserire il nominativo del candidato nella sezione
prima dell'albo, il soggetto proponente la candidatura può
ricorrere alla Giunta regionale o all'Ufficio di Presidenza del
Consiglio regionale, a seconda che la nomina o la designazione
competa alla Giunta regionale o al Consiglio regionale.
Articolo 11 (Nomine e designazioni di competenza regionale)
1. L'organo regionale competente esaminata la documentazione
presentata, provvede alle nomine o designazioni almeno tre giorni
prima della scadenza del mandato. Per gli incarichi resisi vacanti
prima della normale scadenza, l'organo regionale competente vi
provvede entro il trentesimo giorno successivo al verificarsi della
vacanza.
2. Qualora il Consiglio o la Giunta non provvedano a quanto di
competenza nei termini di cui al comma 1, alla nomina o
designazione provvedono, nei tre giorni successivi,
rispettivamente, il Presidente del Consiglio o il Presidente della
Giunta.
3. Qualora non vi siano candidature valide presentate, l'organo
competente può provvedere a nominare o designare persone che, pur
non essendo iscritte all'albo, possiedano i requisiti richiesti in
relazione all'incarico da conferire.
Articolo 12 (Accettazione della nomina o designazione)
1. La struttura di cui all'articolo 6, comma 4, dà notizia della
nomina o designazione all'interessato che, entro dieci giorni dalla
ricezione dell'avviso, deve comunicare per iscritto al presidente
dell'organo che ne ha deliberato la nomina o la designazione:
a) di non trovarsi in alcuna delle situazioni di esclusione o di
incompatibilità previste agli articoli 5 e 6;
b) l'intervenuta dichiarazione di tutti i redditi ai fini
fiscali, corredata di fotocopia dell'ultima dichiarazione dei
redditi presentata.
2. La mancanza o l'infedeltà delle dichiarazioni di cui al comma
1 comporta la revoca della nomina o designazione, salva ogni
eventuale ulteriore azione in sede penale o civile.
3. Ai fini dell'accertamento della non sussistenza delle
condizioni di cui all'articolo 5 l'Amministrazione regionale
acquisisce d'ufficio il certificato generale del casellario
giudiziale ed il certificato dei carichi pendenti.
4. Qualora, successivamente alla nomina o alla designazione,
l'interessato venga a trovarsi in una delle situazioni previste
agli articoli 5 e 6, il medesimo è tenuto, a pena di decadenza
dall'incarico, a darne immediata comunicazione al presidente
dell'organo che ne ha deliberato la nomina o la designazione e al
dirigente della struttura di cui all'articolo 6, comma 4.
5. Le dichiarazioni di cui al comma 1, lett. b), devono essere
presentate nel mese di giugno di ogni anno, compreso quello
successivo alla cessazione dall'incarico.
6. I provvedimenti di nomina e designazione sono pubblicati sul
Bollettino ufficiale entro trenta giorni dalla loro emanazione.
Capo III Incarichi
Articolo 13 (Doveri inerenti al mandato)
1. Coloro che sono stati nominati o designati ai sensi della
presente legge sono tenuti ad inviare annualmente, o quando sia
loro altrimenti richiesto, una relazione sull'attività svolta al
Presidente del Consiglio regionale o al Presidente della
Giunta.
2. Le relazioni di cui al comma 1 sono in seguito trasmesse, per
informazione, alla Commissione consiliare competente per
materia.
3. Coloro che sono stati incaricati ai sensi della presente
legge devono, nell'espletamento del loro mandato, conformarsi
all'indirizzo politico-amministrativo della Regione e, per quanto
concerne le nomine o designazioni effettuate dalla Giunta
regionale, alle indicazioni di cui al comma 4, compatibilmente con
gli ordinamenti dei singoli organismi in cui sono chiamati ad
operare.
4. Ai fini di cui al comma 3, i soggetti incaricati dalla Giunta
regionale sono tenuti, oltre a quanto previsto al comma 1, a
trasmettere al Presidente della Giunta l'ordine del giorno delle
sedute, in tempo utile affinché la Giunta medesima possa fornire
indicazioni sulla linea programmatica da seguire nel corso delle
stesse.
Articolo 14 (Revoca)
1. L'inosservanza degli obblighi di cui all'articolo 13 può
comportare la revoca della nomina o designazione.
2. Nei casi di revoca sono fatti salvi gli atti compiuti
nell'esercizio del mandato e il provvedimento è comunicato al
dirigente della struttura di cui all'articolo 6, comma 4.
Articolo 15 (Sostituzioni)
1. Nel caso in cui una persona nominata o designata cessi
dall'incarico, per qualsiasi motivo, si provvede alla sua
sostituzione secondo le procedure previste dalla presente
legge.
2. L'incarico del soggetto subentrante cessa comunque alla
scadenza del mandato dell'organismo di cui è chiamato a far
parte.
Articolo 16 (Determinazione della scadenza)
1. Gli incarichi attribuiti ai sensi della presente legge
scadono con la ricostituzione o la decadenza, nei termini di legge,
dell'organo per il quale sono stati conferiti.
Articolo 17 (Disposizioni finali e transitorie)
1. La struttura di cui all'articolo 6, comma 4, provvede, entro
sessanta giorni dalla sua individuazione, a tutti gli adempimenti
necessari all'istituzione e all'attivazione dell'albo delle nomine
e designazioni.
2. Alle nomine o designazioni di competenza regionale relative
al primo semestre del 1997 si applica, per quanto riguarda il
procedimento e le incompatibilità, la legge regionale 27 marzo
1991, n. 12 (Criteri per le nomine e le designazioni di competenza
regionale), con esclusione dei casi di sostituzione di cui
all'articolo 15 della presente legge.
3. Per le nomine o designazioni già effettuate e relative a
semestri antecedenti a quello di cui al comma 2 si applica la
disciplina delle incompatibilità vigente al momento della loro
effettuazione, con esclusione dei casi di sostituzione di cui
all'articolo 15 della presente legge.
4. In sede di prima applicazione, l'avviso di cui all'articolo
9, comma 2, per le cariche in scadenza nel successivo semestre, è
pubblicato entro trenta giorni dall'entrata in vigore della
presente legge.
Articolo 18 (Abrogazione e modificazioni)
1. La legge regionale 12/1991 è abrogata, fatto salvo quanto
previsto all'articolo 17, commi 2 e 3.
2. Fatto salvo quanto previsto all'articolo 2 e all'articolo 4,
comma 4, la presente legge deve essere osservata anche in presenza
di disposizioni diverse contenute in norme di settore.
3. Per le nomine o designazioni di competenza del Consiglio
regionale, laddove norme di settore prevedano una rappresentanza
della minoranza consiliare, la maggioranza e la minoranza
consiliari individuano i rispettivi candidati scegliendoli tra
quelli iscritti nella prima sezione dell'albo, o nel rispetto di
quanto previsto all'articolo 11, comma 3. In carenza delle predette
individuazioni, il Consiglio regionale o il suo Presidente
provvedono comunque alla nomina o designazione ai sensi della
presente legge.
Articolo 19 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Allegati
(...Omissis...)
Presidente Ha chiesto la parola il relatore, Consigliere
Borre.
Borre (UV) Con il disegno di legge in discussione, concernente
la disciplina delle nomine e delle designazioni di competenza
regionale, si intende ridefinire la normativa regionale vigente in
materia, in specie la legge regionale n. 12 del 1991, al fine di
semplificare la procedura, garantire l'Amministrazione regionale
con nomine di persone esperte e professionalmente capaci, garantire
la trasparenza con la creazione di un sistema - albo delle nomine o
designazione - che permetta la pubblicità dei procedimenti di
nomina e una verifica dell'azione condotta dai nominati.
Mi sembra opportuno presentare alcuni punti cardine della
proposta normativa, mettendo l'accento sugli elementi che
maggiormente la caratterizzano in quanto momento innovativo e
razionalizzatore della materia.
L'articolo 3 del disegno di legge regionale individua i soggetti
componenti per le nomine o designazioni attribuite alla Regione: il
Consiglio regionale, per gli incarichi di rappresentanza di natura
politica individuati all'allegato A; la Giunta regionale per gli
incarichi in enti strumentali e società, cioè per gli incarichi in
seno ad organismi la cui attività sia strettamente connessa alla
realizzazione dell'indirizzo politico-amministrativo della
Regione.
Non si è ritenuto opportuno esplicitare gli organismi in seno ai
quali i rappresentanti regionali sono nominati o designati dalla
Giunta per due motivi: in primo luogo perché società ed enti
strumentali sono immediatamente individuabili in quanto definiti
dalla legge; in secondo luogo per evitare di dover continuamente
intervenire con procedimento legislativo per modificare un
eventuale allegato, soggetto per sua natura ad essere mutevole.
Innovativa è poi la possibilità per gli enti locali di essere
delegati (commi 3 e 4 dell'articolo 3) allo scopo di procedere
direttamente alle nomine o designazioni di rappresentanti regionali
in seno ad organismi individuati e che operano principalmente in
ambito locale. In fase di prima applicazione la delega in questione
è attribuita per gli organismi espressamente citati nell'allegato B
al disegno di legge regionale, allegato che potrà essere
successivamente integrato in una logica di delegificazione con
semplice deliberazione della Giunta per le competenze in materia di
nomine o designazioni spettanti all'Esecutivo.
L'articolo in esame vuole rispondere all'aspirazione di
attribuire il momento della nomina o della designazione al soggetto
che maggiormente garantisce la rappresentatività di quegli
interessi regionali da rappresentare in seno ai diversi organismi.
Il ruolo politico del Consiglio regionale è garantito, così come è
valorizzato il ruolo della Giunta, organo responsabile
dell'applicazione dell'indirizzo politico e amministrativo della
maggioranza, e sono tenute in debito conto le capacità ed
esperienze degli enti locali.
Non vi è svuotamento delle competenze del Consiglio, che vedrà
trasferite alcune sue attuali attribuzioni alla Giunta, la quale -
occorre ricordarlo - è comunque espressione della maggioranza
consiliare, quindi un sistema di democrazia rappresentativa
pienamente legittimata ad essere depositaria di proprie
competenze.
Non vi è rischio che la minoranza consiliare perda ogni
significativo controllo sugli incarichi attribuiti alla Regione,
sia per la pubblicità e la trasparenza che saranno garantite dal
costituendo albo e dalle disposizioni in materia di procedimenti di
nomina o designazione, sia per le competenze specifiche di verifica
dell'azione condotta dai nominati affidata alla II Commissione e
per le modalità di convocazione della stessa - che fanno parte
dell'emendamento che presenterò in seguito - sia infine perché
l'articolo 18, comma 3, garantisce che sia mantenuta la
rappresentanza della minoranza consiliare - laddove prevista - per
le nomine di competenza del Consiglio.
Requisiti dei candidati. L'articolo 4 affronta l'aspetto dei
requisiti minimi richiesti ai candidati per poter ricoprire un
determinato incarico, facendo comunque salvi quei requisiti
eventualmente previsti da leggi o regolamenti specifici o dagli
ordinamenti degli enti interessati. Per quanto disposto
dall'articolo 4 è importante sottolineare che, a parte il caso dei
revisori dei conti, esiste una certa equipollenza fra titolo di
studio ed esperienza maturata dal candidato anche come
amministratore pubblico.
Cumulo o successione dei mandati. Si è ritenuto opportuno
prevedere la possibilità di cumulo dei mandati: per gli organi
dell'Amministrazione nella misura massima di tre incarichi
retribuiti e compatibili per ogni persona, per gli organi di
controllo nella misura massima di 10 incarichi per ogni persona, di
cui 4 remunerati, 3 non remunerati e 3 quali sindaci supplenti.
Quanto sopra, sia per far fronte alla potenziale carenza di
candidature conseguenti alle ristrette dimensioni umane della
Regione, sia per non disperdere l'esperienza accumulata dai
nominati o designati, sia infine per favorire la copertura di
incarichi per cui non è prevista alcuna retribuzione, o per i quali
la retribuzione è irrilevante. Nella stessa logica è stata prevista
la possibilità per ogni designato o nominato di ricoprire lo stesso
incarico per tre mandati consecutivi o comunque per 12 anni
consecutivi.
Albo delle nomine e designazione. La creazione di un albo, che
potrebbe essere definito delle candidature o delle nomine o
designazioni, è uno degli aspetti rilevanti del disegno di legge e
concorre alla definizione di un sistema che vuole garantire il
massimo della trasparenza e della pubblicità attraverso l'albo
medesimo, nonché attraverso la pubblicazione sul bollettino
ufficiale di cui agli articoli 9, commi 2 e 3, e 12, comma 6,
assicurando all'Amministrazione nel contempo di poter disporre in
ogni momento di un congruo numero di candidature per i diversi
incarichi da ricoprire.
L'albo sarà gestito da un'apposita struttura individuata dalla
Giunta regionale, articolo 6, comma 4, e conterrà ogni utile
indicazione in materia di nomine e designazioni, fra cui il
richiamo ai provvedimenti di proposta di candidatura e a quelli di
attribuzione e di cessazione degli incarichi (vedi l'articolo 8).
Esso sarà aggiornato costantemente, sarà consultabile senza
particolari formalità presso la struttura e successivamente presso
la struttura per la relazione con il pubblico. Al fine di evitare
il verificarsi di situazioni di carenze di candidature, è invece
doveroso evidenziare che le medesime potranno essere presentate in
ogni momento ed essere riferite a più incarichi e iscritte
all'albo.
Vi rimarranno validamente per 5 anni. Gli unici termini per la
presentazione di candidature valide sono espressi all'articolo 10,
comma 2, e all'articolo 8, comma 2, lett. f), rispettivamente in 30
giorni a decorrere dalla data di pubblicazione dell'avviso sul
Bollettino ufficiale per le cariche resesi vacanti prima della
scadenza del mandato e in 45 giorni dalla scadenza del mandato per
le cariche soggette a normale scadenza.
Ogni soggetto potrà quindi candidarsi per più incarichi
contestualmente, se avrà i requisiti richiesti, in quanto tale
possibilità è espressamente prevista.
Non v'è il rischio che, sulla base di una candidatura multipla,
un soggetto possa trovarsi a ricoprire illegittimamente uno o più
incarichi in quanto da un lato l'albo permette di avere una
fotografia immediata e completa della situazione di ogni candidato
per cui la situazione problematica potrà essere vanificata a priori
o comunque risolta, e dall'altro la nomina o designazione sarà
formalmente efficace solo se a seguito dell'avvenuta dichiarazione
da parte del nominato o designato di non essere in alcuna delle
situazioni di esclusione e incompatibilità.
Come da accordo in Commissione, si era chiesto alla Giunta di
presentarci un emendamento che permettesse un controllo
dell'operato di chi viene nominato; mi è stato consegnato dal
Presidente l'emendamento che rispecchia quanto chiesto dalla
Commissione, che leggo:
Emendamenti
Articolo 13
Al comma 2, le parole "[...] alla Commissione consiliare
competente per materia." sono sostituite con le parole "[...] alle
Commissioni consiliari competenti per materia."
Dopo il comma 4, è aggiunto il seguente comma 5:
"5. La II Commissione consiliare permanente "Affari Generali" è
competente a svolgere funzioni di verifica e di valutazione
politica, relativamente all'attività degli enti, delle società o
degli altri organismi pubblici o privati in seno ai quali la
Regione nomina o designa propri rappresentanti ai sensi della
presente legge. A tal fine, su richiesta di almeno due commissari,
la Commissione può procedere all'audizione dei rappresentanti degli
organismi predetti o provvedere ad acquisire direttamente ogni
utile notizia richiedendo ai medesimi anche tramite i
rappresentanti regionali, di relazionare in merito all'attività
svolta dall'organo o dall'organismo di appartenenza".
Presidente È aperta la discussione generale. Ha chiesto la
parola il Consigliere Florio.
Florio (VA) La questione della disciplina delle nomine è un
problema che ha accompagnato questa legislatura sino ad oggi con
alterne vicende. Il risultato finale della discussione che a più
riprese è stata avviata, condotta avanti e adesso portata a
termine, è un risultato che non ci vede per nulla soddisfatti e
rispetto al quale diamo un giudizio sostanziale di controriforma
rispetto alla normativa oggi in vigore rappresentata dalla legge n.
12 del 1991.
Credo che sia opportuno fare un brevissimo rappel sulla storia
di questo disegno di legge e ancor prima della legge n. 12 del
1991.
Prima dell'entrata in vigore della legge n. 12 conosciamo tutti,
senza che si facciano qui riassunti, quale fosse il sistema che
veniva usato per individuare designazioni e nomine all'interno dei
diversi organismi con i quali la Regione ha comunque dei
riferimenti. Si trattava di nomine slegate da qualsiasi criterio di
logicità, di competenza, di specificità, e il più delle volte
legate invece a collegamenti di tipo ben diverso.
Con quel disegno di legge prima e con la legge poi si tentò di
mettere ordine, cercando di dare corpo a due punti fermi: il primo
era la pubblicità della nomina e della designazione, e il secondo
era la ricerca della competenza specifica per quella norma e per
quella designazione.
Il disegno di legge era nato con una sua ratio, la sua gestione
tentò immediatamente di bloccarne la consistenza e le finalità. Su
di un punto soprattutto non si trovò mai accordo concreto e
specifico, e fu quello della competenza della cosiddetta
Commissione per le nomine che, secondo noi, non doveva soltanto
valutare la legittimità della domanda presentata, la correttezza
della documentazione e quindi la formalità della domanda stessa, ma
doveva soprattutto esprimersi in ordine e in rapporto alla
competenza specifica richiesta per occupare quel posto per aderire
a quella designazione. Questa competenza è sempre stata contestata;
io ricordo che sin dalla prima riunione della Commissione nomine di
questa legislatura tentai ancora una volta di far passare questa
logica, questo criterio, questa ratio, cosa che venne assolutamente
sempre contestata. Per cui è successo che, pur salvaguardando la
pubblicità delle nomine e delle designazioni, veniva parzialmente
meno quel rigore che era previsto nella logica della legge n. 12 di
rapporto specifico fra competenza, nomina e designazione. Questo
ovviamente senza nascondere che comunque la necessità di
confrontarsi con l'insieme delle candidature presentate, con le
rispettive competenze, rendeva necessario ed anche possibile
mantenere, quando si tentava di scavalcare la stretta correlazione
fra competenze e designazioni da fare, una certa linea di
razionalità.
Ma si è sempre detto che questo sistema, questa procedura era
lunga e macchinosa e che non consentiva sempre di far fronte ai
problemi connessi con la competenza e più volte, da più parti, si è
sempre sostenuto che si dovesse andare ad una riforma.
Ebbene, siamo arrivati alla controriforma con un disegno di
legge che, diversamente da quanto ha appena finito di dire il
Consigliere Borre, non semplifica per nulla la normativa di cui
alla legge n. 12, anzi questo disegno di legge n. 226 è ben più
complicato nella sua formulazione, nella correlazione fra i diversi
articoli, nelle competenze specifiche che vengono assegnate ai
diversi servizi, è ben più complicato, complesso e di difficile
lettura e, secondo noi, di ancor più difficile realizzazione, di
quanto non sia stata la realizzazione della legge n. 12. Basti
pensare al numero degli articoli, ad esempio: certo, è un primo
livello di confronto molto semplice, ma già il numero degli
articoli è notevolmente aumentato. E poi la complessità dei
rapporti fra i diversi articoli, fra le indicazioni contenute in
più capi eccetera, farà sì che il risultato finale sarà quello di
una complessità ulteriore.
Neppure sul versante della trasparenza però riteniamo che ci sia
un miglioramento; si tratta, è vero, di una trasparenza che deriva
dalla pubblicità, che non ha potuto essere completamente
cancellata, delle nomine e delle designazioni che dovranno essere
fatte, ma si tratta di una trasparenza che avviene in un momento
molto isolato, direi in un momento singolo rispetto alla durata
della candidatura accettata, che è di 5 anni. C'è una sorta di albo
che, pur essendo formalmente pubblico, nel suo utilizzo giornaliero
e annuale finirà per diventare una sorta di albo chiuso, ignorato
dalla pubblicità, cosa che invece oggi avviene con esplicitazione
decisamente maggiore.
Un altro problema, sempre nei confronti della trasparenza,
deriva dal fatto che grandissima parte delle designazioni viene
spostata direttamente e con un colpo di spugna dalle competenze di
questo Consiglio alle competenze della Giunta. Qui non riesco a
capire la contentezza del Consigliere Borre, in quanto si tratta di
uno svuotamento delle competenze di questo Consiglio; a favore di
una pretesa razionalità e velocità di intervento viene tutto
affidato alla Giunta con una possibilità di controllo e di gestione
autonoma da parte di questo Consiglio fortemente diminuita.
Per quanto riguarda poi il problema degli esperti, anche qui c'è
un rilievo che deve essere fatto. C'è la creazione di un albo che
ha valenza quinquennale rispetto al quale, ha detto il Consigliere
Borre, c'è una riserva di nomina molto più ampia di quanto non ci
sia oggi. Questo ci fa pensare che potrebbe essere questo il
sistema che è stato studiato perché si riesca a non rimanere mai
parzialmente scoperti come è successo nei confronti di alcune
nomine, per le quali si è stati costretti a indicare nomine e
designazioni che forse non erano gradite ad alcune forze politiche
presenti in quest'aula, ma che pure si è stati costretti a nominare
essendo il numero di candidature molto limitato. La presenza invece
di un bacino di candidature molto ampie consente di far rientrare
dalla finestra ciò che prima si era tentato di far uscire dalla
porta.
Noi diamo quindi un giudizio fortemente negativo di questo
disegno di legge. È un disegno di legge rispetto al quale voteremo
contro proprio perché c'è il tentativo di tornare indietro rispetto
a quello che pure con sforzo e con contraddizioni si era riusciti a
fare con la legge n. 12.
C'è infine un problema connesso con la rappresentanza della
minoranza e sarà, ritengo, un problema di non facile soluzione. È
vero che la partecipazione ad organismi deve rappresentare la lunga
mano degli obiettivi della maggioranza e dell'Esecutivo, ma è anche
vero che la presenza dell'opposizione è garanzia di controllo
all'interno di questi organismi. E pur rivendicando questa garanzia
di controllo, è chiaro che l'eventuale rappresentante
dell'opposizione si deve adeguare all'interno di quegli organismi
alle indicazioni proprie dell'Esecutivo, tuttavia la presenza
dell'opposizione in quegli organismi è fondamentale per le
operazioni di controllo e di rapporto democratico fra opposizione e
maggioranza. Ebbene, questo sarà molto, molto complicato. Come fare
ad esempio per quegli organismi nei quali è prevista la presenza
dell'opposizione, le cui nomine diventano di competenza della
Giunta? Questo non è chiaro, e ritengo che sia un altro dei punti
fortemente deboli di questo disegno di legge.
Certo è che controlleremo con attenzione ciò che accadrà nel
prosieguo di questa vicenda; certo è che su tutto aleggia una
sensazione per quanto ci riguarda di impotenza. Abbiamo detto fin
dall'inizio e da subito che questo disegno di legge non ci andava
bene, abbiamo tentato di far capire perché, abbiamo tentato di far
capire che eravamo anche disponibili a rivedere la legge n. 12
nelle parti in cui forse era opportuno intervenire; non si è voluto
proseguire nella logica della legge n. 12, si è voluto ricompattare
il problema facendo un pericolosissimo passo indietro.
Presidente Ha chiesto la parola il Consigliere Tibaldi.
Tibaldi (Ind) Per alcune brevi considerazioni su questa legge.
Pur con notevoli limitazioni e contraddizioni la legge n. 12 del
1991 aveva dei meriti - meriti che sono stati poc'anzi ricordati
dal collega Florio, che ci ha preceduti - e conteneva determinate
forme di garanzia.
Questa nuova proposta di legge, che oggi siamo chiamati a
discutere e ad approvare, invece ha due elementi devastanti.
Il primo elemento è la notevolissima concentrazione di poteri
che si verificherà nell'ambito della Giunta regionale e il
conseguente svuotamento dei relativi poteri in capo a quest'organo,
che è l'organo rappresentativo per eccellenza, l'organo
politico.
In qualsiasi sistema democratico che si rispetti comunque
all'organo rappresentativo viene garantita la possibilità di
designare le persone che saranno coloro che dovranno espletare
compiti strumentali dell'Amministrazione regionale o del Consiglio
nel corso di un determinato periodo di tempo.
La stessa cosa si verifica e si sta verificando per paradosso
anche a livello nazionale, dove abbiamo una legge di elezione
dell'Assemblea, che è di tipo maggioritario. Qui fino a prova
contraria sappiamo che il sistema elettorale è di tipo
proporzionale e quindi privilegia il cosiddetto principio di
rappresentatività. In un sistema elettorale maggioritario -
sappiamo che è anche l'oggetto della discussione della Commissione
bicamerale - viene sempre garantito il cosiddetto Statuto delle
opposizioni, affinché le opposizioni abbiano la possibilità di
controllare e di garantire il controllo nell'ambito di enti o
società di designazione di quell'organismo. Ebbene, qui è stato
cancellato tutto. Associo quest'atto di grave svuotamento,
quest'atto devastante anche al fatto che questo Consiglio non abbia
mai voluto piegarsi sull'articolo 116 del Regolamento
dell'Assemblea, articolo che sappiamo quanto inibisce la potestà
dei consiglieri regionali di poter verificare l'andamento della
gestione e l'espletamento dell'attività nell'ambito di determinati
organismi.
La mancanza di revisione dell'articolo 116 e l'accentramento di
poteri nella Giunta a questo livello sulle designazioni e sulle
nomine di competenza regionale ha letteralmente svuotato di
significato il compito di quest'Assemblea e di conseguenza anche la
potestà di controllo e di garanzia da parte dell'opposizione.
Questo modello di legge non si addice nemmeno ad un modello
elettorale di tipo maggioritario; possiamo dire che invece si
addice ad un modello di Stato tipo la Satrapia orientale, di tipo
prettamente autoritario. E questo è il primo grosso danno che
procura questa legge.
Il secondo è quello che riguarda la perpetuazione delle cariche
nei rispettivi organi, una perpetuazione che se prima era un dato
di fatto, adesso viene addirittura codificata perché il limite dei
tre mandati che è stabilito dall'articolo 5, comma 2, non impedisce
questa reiterazione della nomina nel corso degli anni e quindi il
consolidamento di veri e propri potentati da parte dei soggetti che
sono più graditi all'Amministrazione regionale.
Esprimo quindi anch'io il mio forte rammarico per la
presentazione di una legge di questo tipo, che assolutamente non
gratifica né promuove quella che è o quella che vorrebbe essere la
democrazia esistente e reale all'interno della regione, anzi la
mortifica in una maniera impressionante, ed è proprio l'espressione
di quello strano connubio fra l'integralismo unionista da una parte
e il veterocomunismo dall'altra, che il relatore, il Consigliere
Borre, ha rappresentato degnamente. Il mio voto sarà contrario.
Presidente Ha chiesto la parola il Consigliere Parisi.
Parisi (RV) Prima di entrare nel merito del disegno di legge,
dichiaro che a differenza di chi mi ha preceduto noi esprimiamo la
nostra piena soddisfazione, perché finalmente abbiamo la
possibilità di discutere e di confrontarci su un argomento che
faceva parte del programma di questa maggioranza e del quale più
volte noi avevamo sollecitato la Giunta a presentare una proposta.
Noi quindi, a differenza degli altri, come dicevo, siamo
soddisfatti per questo.
Dobbiamo aggiungere che noi già fin dal 1994 avevamo presentato
una nostra proposta di legge, che raccoglieva in sé lo spirito del
disegno di legge oggi in discussione.
Secondo noi la motivazione politica che sta alla base di questo
disegno di legge è legata al fatto che secondo il nostro parere la
legge n. 12 del 1991 non solo ha fallito gli obiettivi che erano
alla base della sua approvazione, ma ha di fatto reso più lunga e
contorta la procedura relativa alla nomina dei rappresentanti della
Regione nei vari organismi nei quali essa è prevista.
D'altro lato tutte le disposizioni vigenti in materia di nomine
risentono di quel clima di assemblearismo e consociativismo proprio
di un periodo storico che è finito, mentre oggi è universalmente
riconosciuta e sentita l'esigenza di distinguere in modo chiaro il
diverso ruolo dell'esecutivo e del legislativo del Governo e
dell'opposizione.
In relazione a quanto detto, si è passati nel tempo da un
eccesso all'altro. Fino a qualche anno fa prevaleva il criterio
puramente partitico, che privilegiava la militanza partitica senza
tenere in alcun conto la formazione culturale e tecnica della
persona da designare. Recentemente invece si è affermato - forse
per reazione - il criterio opposto, quello esclusivamente tecnico,
dimenticando che tali rappresentanti hanno anche un ruolo politico
da svolgere in stretto raccordo con il Governo regionale e portando
in alcuni casi a restringere la rosa dei candidabili a pochissimi
super esperti, impedendo di fatto ogni rinnovamento nel tempo,
checché ne dica chi mi ha preceduto. La legge n. 12 del 1991 non ha
fatto altro che restringere l'accesso ai vari organismi a
pochissimi super esperti e basta andare a sfogliare gli elenchi dei
nostri rappresentanti in questi organismi. Smentisco quindi in
maniera ferma quello che è stato detto, che invece la legge n. 12
del 1991 è stata una legge trasparente e mi fermo qui perché potrei
fare altre considerazioni.
Invece questo disegno di legge tenta di compendiare le due
opposte tendenze, andando a distinguere fra gli organismi che
prevedono una partecipazione finanziaria della Regione e tutti gli
altri organismi. Per i primi è apparso giusto proporre un'esclusiva
competenza della Giunta regionale, trattandosi di organismi che
devono essere funzionali agli obiettivi di politica economica che
un Governo intende perseguire. Per tutti gli altri organismi che
hanno una funzione di pura rappresentanza istituzionale rimane la
competenza del Consiglio regionale, ma svincolata dalla lunga ed
inutile procedura della legge n. 12 del 1991.
Altro aspetto che riteniamo importante e che viene posto in
evidenza è quello della formazione culturale e quindi del titolo di
studio, che è fissato nel diploma di scuola secondaria superiore
per i semplici membri del Consiglio di amministrazione e nella
laurea per le cariche di Presidente o di Amministratore
delegato.
A tale proposito riteniamo opportuno inserire fra gli altri
requisiti quello dell'esperienza di amministrazione di un ente
pubblico proprio perché tale esperienza consente quella visione
"politica" della direzione o del controllo da svolgere nei vari
organismi, che spesso è preminente sull'aspetto puramente tecnico.
Non siamo infatti d'accordo con coloro che fin qui hanno sostenuto
che i rappresentanti dovevano essere solo tecnici e che chi aveva
avuto un'esperienza politica doveva essere messo al bando perché
considerato non degno di essere rappresentante nei vari organismi.
Riteniamo che anche chi ha avuto esperienza politica nei vari
organi istituzionali debba avere pari dignità di coloro che sono
considerati tecnici. Abbiamo avuto anche l'esempio che non sempre i
tecnici si sono dimostrati all'altezza del compito loro assegnato e
basterebbe andare a vedere alcuni esempi che non sono lontani nel
tempo, per verificare qual è stata l'azione di qualche tecnico nei
vari organismi, azione di cui nessuno poi ha potuto rispondere.
Siamo quindi fermamente convinti che, nel momento in cui ci sarà un
rappresentante eletto dall'Esecutivo, questo rappresenterà
l'Esecutivo e nel contempo risponderà della sua azione, ma
politicamente risponderà all'Esecutivo per il suo impegno e per
l'attività svolta all'interno di questi organismi.
Un altro aspetto positivo è legato alla creazione dell'albo
regionale, al quale tutti i cittadini che sono in possesso dei
requisiti possono far domanda di iscrizione e con il quale si evita
di presentare una pletora di domande. Qui ogni qualvolta un
cittadino voleva fare... lasciami finire, Squarzino Dina, poi
parlerai anche tu, sappiamo come la pensi; d'altra parte la legge
n. 12 del 1991 è figlia dell'Assessore Riccarand, fatta a fine
legislatura, per cui è comprensibile anche sotto certi aspetti che
non possiate essere d'accordo su quello che viene proposto oggi. Ci
piacerebbe però che una volta tanto su un oggetto politico
presentato da questa maggioranza voi trovaste l'accordo perché da
quando faccio parte di questa maggioranza in quattro anni purtroppo
non ho avuto ancora il piacere una volta di vedere i Verdi
d'accordo con una proposta fatta da questa maggioranza.
Florio (fuori microfono) Ma pensa te!
Parisi (RV) Ma penso io.... per carità, è una considerazione
politica del tutto personale, la dico ad alta voce perché mi deve
essere consentito anche di fare queste piccole osservazioni, poi
posso essere anche smentito dai fatti, però i fatti sono negli atti
del Consiglio e chiunque può andare a verificare se quanto dico è
fuori luogo.
Ritornando all'oggetto in argomento, ho detto che ogni qualvolta
un cittadino voleva partecipare ai vari bandi che venivano
pubblicati, doveva presentare altrettante domande, e questo si
ripeteva continuamente anche con impegni di carattere economico
perché per fare la domanda veniva richiesta la presentazione di
documenti in carta da bollo. Ora, con l'albo regionale, il
cittadino che ha i requisiti previsti dalla legge non è più
obbligato a far questo perché viene inserito nell'apposito elenco e
può partecipare a qualunque nomina e a qualunque bando in
scadenza.
In conclusione riteniamo che, pur non essendo questa legge uno
strumento perfetto, ha il pregio di eliminare quella parvenza di
trasparenza e di ipocrisia che esisteva nella legge n. 12 del 1991
e qui basta andare a verificare quello che avveniva al momento
delle nomine nei vari organismi, dove per quelli più appetibili vi
erano 50-80 domande, mentre per quelli non molto appetibili non si
raggiungeva neanche il numero per fare le designazioni.
Termino dicendo che se non altro questo disegno di legge
individua il soggetto politico responsabile delle nomine: se questa
legge verrà approvata sapremo finalmente a chi muovere le accuse di
eventuali deficienze o di eventuali incompetenze di nostri
rappresentanti che vengono designati nei futuri organismi di cui la
Regione è parte interessata o per partecipazione azionaria o per
partecipazione diretta.
Nel dichiarare il nostro voto favorevole al disegno di legge,
prendiamo atto anche dell'emendamento presentato dalla Giunta, che
accoglie una richiesta che avevamo fatto per assicurare alla
minoranza e all'opposizione la possibilità di controllo e di
verifica dell'attività di questi rappresentanti all'interno di
questi organismi. Ribadisco il nostro voto favorevole a questo
disegno di legge.
Presidente Ha chiesto la parola il Consigliere Chiarello.
Chiarello (RC) La legge n. 12, secondo me, era una buona legge;
l'unica cosa che ho sempre contestato e per la quale mi sono
astenuto finora in quasi tutte - per non dire in tutte - le
votazioni sulle nomine era la Commissione nomine che non
funzionava, che non tirava alla fine i nomi di quelli che dovevano
essere nominati, ma che lasciava alla maggioranza la possibilità di
decidere, né più né meno di quello che dice questa legge. Con
questa legge si è voluto istituzionalizzare questa procedura.
Il Consigliere Borre ci ha voluto rassicurare ripetendo più
volte che con questa legge non viene tolto potere al Consiglio, per
quanto mi riguarda, se non lo avesse detto forse ci avrei creduto,
ma di solito quando uno ha paura che una cosa succeda, la nega
ripetutamente per essere credibile.
In questa maniera effettivamente, secondo me già da prima, mio
caro Parisi, si sapeva chi faceva le nomine, di chi era la
responsabilità delle nomine, chi erano i professionisti nominati; è
anche vero che ci sono dei tecnici incompetenti però, ci sono anche
dei politici incompetenti, sicché non guardiamo sempre nel campo
dell'altro.
Quello che mi stupisce è che più del 50 percento - per non
andare oltre, adesso non ho qui lo schema - delle persone che erano
state nominate e che a fine anno dovevano produrre una relazione
sul lavoro fatto, su come ha funzionato l'ente nel quale erano
stati nominati, non ha presentato questa relazione. Chi li ha
nominati, ovvero la maggioranza nella maggior parte dei casi, aveva
l'obbligo di richiamarli al loro dovere, ricordando loro che così
come li aveva nominati, li poteva sostituire con altre persone più
diligenti. È così che si rendono responsabili le persone.
La possibilità di ripetersi nell'incarico è un'altra delle cose
che secondo me è più grave perché uno che per un incarico di quel
tipo sta lì 15 anni..., mi sembra veramente di istituzionalizzare
quella persona. Stiamo cercando di dire che la politica non deve
avere un sottogoverno che governa più del politico perché di fatto
poi succede questo e si va dal funzionario o dall'eletto nei vari
enti per ottenere quelli che si dicono dei favori che in certi casi
invece sono dei diritti che una persona ha. Vengono fatti passare
come dei favori perché in quella sedia da 10 anni c'è quella
persona che ormai viene vista come l'uomo-macchina del potere. Non
voglio dire che una persona che è stata eletta una volta, non debba
essere rieletta, ma la rotazione nei vari enti potrebbe dare
maggiore credibilità all'Amministrazione e anche alla politica.
La responsabilità in questo caso è della Giunta e viene
veramente svuotato il ruolo del Consiglio. Non so più cosa potranno
dire i giornalisti di questa minoranza; quando dovremo chiedere
qualcosa, ci verrà detto che in quella società non ci si può
mettere il naso, non c'è un rappresentante della minoranza; Parisi
ha detto che se il rappresentante sbaglierà, ne risponderà la
maggioranza, ma quando ha sbagliato cosa succede? Chi lo saprà? Lo
sapremo dopo cinque anni, quando è scaduto il mandato? Lo sapremo
mai se è stato sbagliato qualcosa? O lo sapremo dalla
Magistratura?
Presidente Lei ci lascia con un grosso interrogativo. Ha chiesto
la parola il Consigliere Lanièce.
Lanièce (GA) Una revisione della legge sulle nomine era
senz'altro necessaria, considerando che ogni qualvolta in sede di
Consiglio vengono riproposte le designazioni di nuovi incarichi,
viene contemporaneamente a crearsi il famoso scoglio delle nomine,
fenomeno che necessariamente porta sempre soddisfazione per
qualcuno, rammarico e qualche volta rancore per qualcun altro. Per
evitare quindi che le nomine di membri di consigli di
amministrazione, di comitati, di fondazioni e quant'altro, creino
situazioni talvolta imbarazzanti e perfino attriti tra i membri del
Consiglio, per garantire al massimo chiarezza e trasparenza, la
legge sulle nomine doveva poter offrire pari opportunità a
maggioranza e opposizione, cioè doveva possedere fondamentali
requisiti di democrazia nella valutazione dei nominativi prescelti,
sia di quelli indicati dai membri della Giunta, sia di quelli
indicati dai consiglieri. La Commissione delle nomine doveva essere
lo strumento che designava l'uomo giusto al posto giusto,
equidistante dalle scelte politiche e personalistiche.
Ora devo dire che questo documento, lungi dall'eliminare lo
scoglio, non sembra rispondere per nulla a questi requisiti; vi si
legge in realtà un aumento del potere decisionale della Giunta
regionale sulle scelte e sui criteri di valutazione dei nominativi.
Poco o nulla resta invece alla minoranza, la cui facoltà
decisionale è relegata a quegli organi e a quelle cariche che
potremmo dire di rappresentanza o comunque poco influenti
nell'assetto sociale, economico e (perché no?) politico della Valle
d'Aosta.
Questa legge ha il sapore di un contentino dato a qualcuno, non
l'affermazione di un diritto equanime per tutti i consiglieri, ma
piuttosto il permesso concesso benevolmente di proporre ciò che si
vuole, tanto poi le scelte le fa sempre qualcun altro cioè in
questo caso la Giunta regionale.
Tutto questo si può tradurre con una sola parola, una parola
temibile, preoccupante: lottizzazione. Lottizzazione fatta alla
romana, quella di cui gli stessi esponenti nazionali del PDS
avevano accusato il Governo Berlusconi, invece a quanto pare gli
esponenti locali del PDS appoggiano decisamente questa
lottizzazione regionale.
Quasi tutte le nomine più importanti diventano di competenza del
Governo regionale, le garanzie di controllo e di partecipazione
degli esponenti di minoranza vengono meno.
Se la revisione delle nomine passa per questa strada, io - ma
spero che anche altri la pensino come me - non mi sento di
condividerla. Non voglio aggiungere altro perché mi sembra di aver
espresso il mio pensiero.
Invito perciò tutti a riflettere sulla reale efficacia di questa
legge che, così come è stata formulata, ripropone ostacoli e
scogli, che invece prometteva di eliminare, venendo meno così al
suo scopo principale, quello di ridare fiducia sulla trasparenza
che è sinonimo di democrazia sulle scelte operate da questo
Consesso. Presenterò un emendamento che riguarda il cumulo dei
mandati.
Presidente Ha chiesto la parola il Consigliere Collé.
Collé (PpVA) La prima osservazione che volevo fare me l'ha in
parte rubata il Consigliere Parisi. Di fatto questa maggioranza è
caratterizzata più che da una maggioranza omogenea, da una
maggioranza, come va di moda a Roma, variabile; è difficile, quando
in quest'aula si parla di disegni di legge importanti o comunque di
temi importanti che tutta la maggioranza si uniformi e si presenti
in quest'aula compatta.
Oggi siamo qui a discutere di una legge di regime, una vera e
propria legge di regime; normalmente quando uno mette mano ad una
legge è per migliorarla e noi siamo stati fra quelli che abbiamo
sempre detto che la legge del 1991 effettivamente non aveva quei
requisiti necessari per dare le rispondenze giuste alle attese per
questo problema specifico. Invece qui abbiamo messo mano ad una
legge e l'abbiamo notevolmente peggiorata, ma non ci stupiamo più
di tanto perché la tendenza di questa maggioranza l'avevamo già
verificata nel 1994, quando si trattò di nominare i presidenti
delle commissioni, e già allora ci fu la prima impostazione che
andava in una precisa direzione, quella cioè di arraffare tutto.
Così come arraffò tutto il Governo Berlusconi, il quale non solo in
campo nazionale in modo particolare dalla Sinistra, ma anche in
Valle d'Aosta dall'Union Valdôtaine fu contestato per questo
metodo. Noi allora lo contestammo, lo contestiamo anche oggi perché
anche su questo riteniamo di essere coerenti e questa legge segue
pedissequamente, come diceva Ferraris per quanto riguardava il
Casinò, quanto all'epoca fece Berlusconi.
Poi si scrive sui giornali che la minoranza non esiste e qui c'è
un atto della maggioranza che ancora una volta fa non esistere la
minoranza, Consigliere Perrin. E proprio parlando di Perrin,
laddove dichiara che c'è un'assenza di dibattito politico in
quest'aula, così è virgolettato - noi leggiamo, poi lei
rettificherà - dove dice che l'Union Valdôtaine dovrebbe tornare
all'opposizione affinché un dibattito nuovo si instauri e ci sia
finalmente di nuovo la politica.
Chiedo al Consigliere Perrin così come chiedo all'Union
Valdôtaine, cosa avrebbe fatto, se fosse stata in minoranza, di
fronte ad una legge di questo tipo. Lo chiedo con estrema serietà e
affinché si faccia una riflessione perché è troppo facile cambiare
atteggiamenti nel momento in cui si è da una parte rispetto
all'altra.
E poi mi permetta, Consigliere Perrin, di fare un'ulteriore
riflessione a proposito del suo movimento. L'Union Valdôtaine è
sempre stata riconosciuta - ed io l'ho sempre riconosciuta - come
un movimento che ha difeso - oggi però deve dire più a parole - nei
suoi anni di vita le esigenze delle minoranze, che ha sempre
portato avanti questo discorso. Anche qui chiedo agli amici dell'UV
di fare una riflessione se questa legge va in quella direzione.
Allora, come ha detto stamani qualcuno, mi chiedo dove va a
finire il ruolo di controllo che ad una minoranza spetta di diritto
perlomeno da quando in questo Paese c'è la democrazia. Credo però
che questa legge, più che al periodo democratico della storia del
nostro paese, ben si addice al periodo precedente.
Naturalmente per poter giustificare questo tipo di legge abbiamo
sentito stamani parlare di trasparenza. Credo che questo sia il
modo più falso per nascondere quella che è la reale necessità di
portare avanti questa legge perché non ci dimentichiamo di alcuni
fatti che si sono verificati in quest'aula laddove determinate
candidature sono state presentate ed altri nominativi sono stati
eletti e messi nei vari consigli di amministrazione. E questo
perché crediamo giusto esista la sovranità del Consiglio, mentre
qui si tende ad avere l'interlocutore politico unico che darà le
risposte politiche ai vari gruppi di maggioranza e così si
eviteranno dei disguidi di percorso.
Così come non è possibile gridare alla novità quando si parla
dei tre mandati, perché se è vero che questi sono stati inseriti
nella legge, è altrettanto vero che io candidato posso svolgere tre
mandati presso una società e continuare il quarto mandato in
un'altra società. Evitiamo quindi di dirci anche queste cose e
diciamo piuttosto che tutto è possibile, che tutto è all'insegna
della politica e di come la politica deciderà di fare.
Sono queste le motivazioni che ci hanno fatto riflettere e
decidere di non entrare nel merito di questa legge contro cui
voteremo, questa legge che conferma una posizione accentratrice e
antidemocratica di questa Giunta.
Presidente Ha chiesto la parola il Consigliere Ferraris.
Ferraris (GV-PDS-SV) Non so se interverrò a nome dei
controriformatori, dei satrapi o dei veterocomunisti, decidete voi
alla fine del mio intervento.
Credo che non esista una legge sulle nomine che trovi un
consenso generale di un qualunque consesso istituzionale proprio
perché all'interno di questo esiste il dato di fondo che comunque
una parte del Consiglio eserciterà un principio di discrezionalità,
legato al fatto che obiettivamente non c'è la nomina oggettiva,
quella che ha i migliori requisiti in termini di professionalità,
di capacità eccetera, anche se questo comunque è un obiettivo che
deve essere realizzato.
Tutti dicono che la legge n. 12 era la migliore legge sulle
nomine che avevamo, salvo poi fare le critiche più sperticate
rispetto a questa legge. Io vorrei dire che forse questa legge non
era l'optimum che si è voluto descrivere per il fatto che questa è
una legge che aveva tutti i vizi della I Repubblica: era una legge
largamente consociativa che riusciva a mettere i rappresentanti
della maggioranza, della minoranza in un Consiglio di
amministrazione nella PVA come nella Finaosta e mi pare che
trasportare logiche di un consesso elettivo all'interno di un
Consiglio di amministrazione sia fare un'operazione che sicuramente
non va nella direzione della democrazia, della trasparenza, della
chiarezza e di tutte le cose che sono state invocate.
Molti si sono dimenticati che il potere di discrezionalità che
la Commissione nomine poteva esercitare è stato smantellato da una
sentenza del TAR, che nel 1995 aveva dichiarato che la Commissione
nomine non poteva neanche decidere sull'ammissibilità o meno di un
candidato. E voi qua venite a dire che la Commissione nomine a quel
punto poteva scegliere il migliore? Direi che ci troviamo in una
situazione in cui di fatto questo tipo di legge era stato minato
alle sue fondamenta. Questa legge sicuramente non è la migliore
legge del mondo, tuttavia è una legge che anzitutto stabilisce un
principio di responsabilità: c'è chi decide, opera delle scelte e
non è detto che se si individua - soprattutto per quanto riguarda
gli organi strumentali della Regione - la Giunta, questa debba
essere una Giunta che opera solo in termini di lottizzazione a
scapito delle capacità e della professionalità di chi designa.
Credo anzi che sia vero l'inverso perché, nel momento in cui si
individua un soggetto che deve operare delle scelte, questo è
naturalmente impegnato ad operare le scelte migliori anche perché
deve rispondere in prima persona delle scelte che fa. C'è quindi un
principio di responsabilità che viene affermato.
Ma nella legge n. 12 del 1991 non esisteva un principio di
controllo per cui la minoranza poteva sì nominare un proprio
rappresentante e poi anche qui non nascondiamoci dietro un dito,
non era il rappresentante di una minoranza, era il rappresentante
di un partito della minoranza nominato all'interno di un qualche
organismo.
Questa legge stabilisce un principio: che c'è la possibilità
data a due soli consiglieri all'interno della II Commissione di
chiedere una verifica, di sapere cosa succede all'interno degli
organismi in cui sono state fatte delle nomine, quindi di avere
delle informazioni. È un passo avanti rispetto ad oggi perché
sapete benissimo che con i numeri che ci sono all'interno di una
Commissione, se la maggioranza non vuole convocare o fare l'esame
di una situazione legata alla società A piuttosto che alla società
B, si vota che il determinato presidente, amministratore delegato,
o quello che è, della società, non viene convocato. Stabilendo che
bastano due consiglieri per fare questo tipo di operazione, credo
che ci siano ulteriori garanzie. Non abbiamo risolto tutti i
problemi della democrazia in Valle d'Aosta e in Italia, ne sono
assolutamente convinto, però credo che, dal punto di vista delle
possibilità di controllo da parte della minoranza, ci sia un passo
avanti in questa direzione. Credo che i requisiti di pubblicità
esistano; credo che il fatto che ci sia un albo, il fatto che ci
sia maggiore possibilità di scelta, vada sicuramente a vantaggio
del tipo di scelta e della qualificazione della scelta che verrà
fatta e non a suo detrimento.
Vorrei dire anche qui che al Consiglio non vengono sottratte le
nomine, ma vengono lasciate le nomine di garanzia perché questo è
il compito del Consiglio. Noi siamo qui a rivendicare un maggiore
compito del Consiglio, poi oggi abbiamo scoperto che il problema è
che il Consiglio deve fare le nomine, ma io credo che il Consiglio
abbia qualcos'altro e di più nobile da fare, nel senso che i
compiti di un Consiglio come questo risiedono in altri ambiti, che
non sono tanto quello di intervenire nella gestione di singoli
enti, di creare un'ulteriore propaggine fra Consiglio ed enti
strumentali, ma sia quello di svolgere un proprio ruolo
istituzionale.
Questo intendevo dire per cui io credo che non sia sicuramente
una legge stravolgente, è sicuramente una legge perfettibile, ma
sono convinto che questa è una materia molto controversa e trovare
la soluzione migliore è molto difficile. Credo che quello che viene
presentato sia un equilibrio che tiene conto di un'esperienza
passata e tiene conto della necessità di individuare un
responsabile della scelta. È chiaro che è anche una sfida perché se
le scelte poi saranno le peggiori, le meno qualificate eccetera,
comunque sarà un problema di chi ha fatto queste scelte che dovrà
risponderne.
Questa legge sicuramente non rappresenta un passo indietro, non
stiamo andando verso la controriforma; credo che da questo punto di
vista tutti possano stare tranquilli.
Si dà atto che, dalle ore 12,31 alle ore 12,36, presiede il
Vicepresidente Viérin Marco.
Presidente Ha chiesto la parola il Consigliere Piccolo.
Piccolo (ADP-PRI-Ind) Non si può che concordare che questo
disegno di legge è migliorativo rispetto a quello proposto dalla
legge n. 12. È chiaro che diventa anche difficile poter dire che
questa legge - riprendo alcune considerazioni fatte dai colleghi di
minoranza - è lesiva nei confronti dell'opposizione. Non credo,
perché le nomine che erano di competenza del Consiglio regionale
vengono mantenute e il Consiglio regionale ha le sue componenti sia
di maggioranza sia di opposizione; quelle della Giunta invece sono
state individuate per quelle che avevano carattere ed indirizzo
politico amministrativo. Nella legge che oggi viene proposta al
Consiglio c'è un'innovazione: quella di dare la possibilità agli
enti locali di nominare i rappresentanti direttamente fra coloro
che operano principalmente in ambito locale. Credo che questo sia
uno dei punti qualificanti della legge che oggi viene messa in
discussione.
Un'ultima considerazione va fatta relativamente alla
pubblicazione dell'albo. Credo che questo sia un requisito di
trasparenza e di correttezza da parte dell'Amministrazione
regionale nei confronti di coloro che propongono la loro
candidatura pertanto, esprimiamo parere favorevole al disegno di
legge.
Presidente Ha chiesto la parola il Consigliere Lanièce.
Lanièce (GA) Solo per annunciare la presentazione di emendamenti
al disegno di legge.
Presidente Se non ci sono altri interventi, dichiaro chiusa la
discussione generale. Ha chiesto la parola il Presidente della
Giunta, Viérin Dino.
Viérin D. (UV) Permettez-moi quelques considérations finales
quant au projet de loi qui est soumis à votre attention.
Tout d'abord, pour souligner qu'il s'agissait d'une priorité
programmatique, d'un engagement qui avait été pris au mois d'avril
1994, où l'on avait, en tant que forces de majorité, concerté la
modification de la loi régionale sur les nominations. C'est ce que
la majorité a fait au cours de ces derniers mois, dont le résultat
est représenté par le texte aujourd'hui en discussion.
Il s'agit évidemment d'une modification de la loi 12/1991, là je
ne peux que partager les observations qui ont été formulées quant
aux critiques exprimées jusqu'à aujourd'hui à la loi 12/1991 et par
contre aujourd'hui que des propositions de modification sont
présentées, quant aux jugements favorables.
La volonté a été celle de maintenir tous les aspects positifs de
la loi 12/1991; de ce point de vue il n'y a point de pas en
arrière. Par contre, il y a une prise de conscience nouvelle quant
à la nécessité de mieux répartir les compétences et les rôles pour
éviter qu'il y ait à cet égard de la confusion entre
responsabilités qui reviennent quant aux conséquences des choix de
politique économique non pas à l'Assemblée ou moins encore à
l'opposition, mais directement au Gouvernement.
C'est donc sur la base de cette considération qu'il y a eu une
répartition différente des compétences; il n'y a pas eu élimination
totale de compétences, chacun garde ses compétences, son pouvoir de
nomination, mais on a mis l'accent sur les fonctions plutôt que sur
l'organe, le rôle de contrôle du Conseil a été de ce point de vue
renforcé par rapport à la situation actuelle et donc on assure une
dialectique entre des pouvoirs, des fonctions et des
responsabilités différentes.
De plus on a également considéré la dimension de notre Région,
parce qu'il faut prendre en considération cet aspect, prendre en
compte les compétences qui existent aujourd'hui à l'intérieur de
notre région et donc s'il est vrai qu'il faut introduire des
critères et des principes qui visent à favoriser la limitation des
mandats et la rotation des fonctions et des charges de
responsabilité, d'autre part nous estimons qu'il est également
nécessaire de ne pas pousser à l'extrême ces principes. Dans le cas
contraire nous nous trouverions dans l'obligation de recourir par
la suite à des compétences externes et de répondre ici au Conseil
aux interpellations de ceux qui, aujourd'hui, proposent des
amendements, qui nous pousseraient dans cette direction.
C'est donc sur la base de ces principes, et non pas sur la base
des principes d'ordre général qui ont été évoqués, que la majorité
a présenté ce projet de loi, avec la finalité de mieux atteindre
l'objectif de gestion efficace des affaires publiques.
Presidente Si passa all'esame dell'articolato secondo il testo
licenziato dalla II Commissione.
Pongo in votazione l'articolo 1:
Presenti e votanti: 27
Favorevoli: 19
Contrari: 8
Presidente Pongo in votazione l'articolo 2:
Presenti e votanti: 30
Favorevoli: 20
Contrari: 10
Presidente Pongo in votazione l'articolo 3:
Presenti e votanti: 30
Favorevoli: 20
Contrari: 10
Presidente Pongo in votazione l'articolo 4:
Presenti e votanti: 30
Favorevoli: 20
Contrari: 10
Presidente All'articolo 5 c'è l'emendamento presentato dal
Consigliere Lanièce, di cui do lettura:
Emendamento Articolo 5 comma 2 sostituirlo così:
Chi ha ricoperto un incarico per tre mandati consecutivi, o
comunque per dieci anni consecutivi, non può essere immediatamente
nominato o designato per ricoprire un ulteriore incarico.
Presidente Ha chiesto la parola il Consigliere Lanièce.
Lanièce (GA) Quest'emendamento, che è stato sottoscritto anche
da altri consiglieri, serve solo per evitare una situazione poco
trasparente, cioè che ci siano delle persone che ricoprano gli
incarichi maggiori per diversi anni. Nell'articolo 5 si dice che
chi ha ricoperto il medesimo incarico per tre mandati consecutivi,
quindi per dieci anni consecutivi, non può essere immediatamente
nominato in quello stesso incarico. Vuol dire che una persona che è
stata nominata per ben tre volte Presidente della RAV o della SAV,
dopo 10 anni consecutivi non può più fare il Presidente della RAV o
della SAV, però lo può fare della Finaosta. Mi sembra una cosa
assurda, altrimenti avremmo sempre i notabili per le nomine
importanti. Sarebbe più opportuno, come ho segnato in
quest'emendamento, che chi ha ricoperto l'incarico per tre mandati
consecutivi, quindi per dieci anni consecutivi, una volta finito
questo suo mandato non possa essere immediatamente nominato in un
altro incarico. Altrimenti, si finisce che c'è una persona che una
volta fa il Presidente della RAV per tre anni, poi fa il Presidente
della Finaosta, successivamente torna di nuovo alla RAV. Si rischia
di designare delle persone che fanno come mestiere il Presidente
del Consiglio di amministrazione. Mi sembra che questo sia un atto
necessario se si vuole dare trasparenza a questa legge.
Presidente Pongo in votazione l'emendamento del Consigliere
Lanièce:
Presenti: 31
Votanti e favorevoli: 7
Astenuti: 24 (Agnesod, Aloisi, Bavastro, Bionaz, Borre, Chenuil,
Ferraris, Florio, Lavoyer, Louvin, Mafrica, Mostacchi, Parisi,
Perrin C., Perrin G.C., Perron, Piccolo, Riccarand, Rini, Squarzino
Secondina, Stévenin, Vallet, Vicquéry e Viérin D.)
Il Consiglio non approva
Presidente Pongo in votazione l'articolo 5:
Presenti e votanti: 30
Favorevoli: 21
Contrari: 9
Presidente All'articolo 6 c'è l'emendamento del Consigliere
Lanièce che recita:
Emendamenti Articolo 6, comma 6:
sostituire ".... tre incarichi retribuiti per ogni persona" con
"... due incarichi retribuiti per ogni persona".
Articolo 6, comma 7:
sostituire "... di cui quattro remunerati, tre non remunerati e
tre quali sindaci supplenti" con "... di cui tre remunerati, tre
non remunerati e quattro quali sindaci supplenti".
Presidente Ha chiesto la parola il Consigliere Lanièce.
Lanièce (GA) Anche qui più o meno il concetto è quello che ho
espresso precedentemente, cioè quello di limitare al massimo il
fatto che ci siano delle persone che ricoprono il maggior numero di
incarichi nei consigli di amministrazione. Ho pensato insieme agli
altri colleghi di diminuire il numero di incarichi retribuiti per
persona, che una persona può avere contemporaneamente. Propongo
quindi, per quanto riguarda gli incarichi del Consiglio di
amministrazione, di passare da tre a due e, per quanto riguarda gli
organi di controllo, di passare dai quattro remunerati ai tre
remunerati, sempre nell'ottica anzitutto di evitare che ci siano
delle persone che vivono degli incarichi affidati dalla Giunta
regionale e poi perché penso che sia una questione di rotazione, di
maggior democrazia, di far crescere anche comunque una certa
preparazione, soprattutto per quanto riguarda i revisori dei conti.
Infatti questa, come ben sappiamo, è una funzione professionale,
quindi sarebbe giusto permettere a più persone, che sono iscritte
nell'albo dei revisori, di esercitare questo compito avendone la
possibilità e, diminuendo il numero di incarichi che uno può avere
contemporaneamente, si va in questa direzione.
Presidente Se il Consiglio non ha nulla in contrario, pongo in
votazione gli emendamenti presentati all'articolo 6,
rispettivamente ai commi 6 e 7:
Presenti: 31
Votanti e favorevoli: 10
Astenuti: 21 (Agnesod, Aloisi, Bavastro, Bionaz, Borre, Chenuil,
Ferraris, Lavoyer, Louvin, Mafrica, Mostacchi, Parisi, Perrin C.,
Perrin G.C., Perron, Piccolo, Rini, Stévenin, Vallet, Vicquéry e
Viérin D. )
Il Consiglio non approva
Presidente Pongo in votazione l'articolo 6:
Presenti e votanti: 30
Favorevoli: 21
Contrari: 9
Presidente Pongo in votazione l'articolo 7:
Presenti e votanti: 30
Favorevoli: 21
Contrari: 9
Presidente Pongo in votazione l'articolo 8:
Presenti e votanti: 30
Favorevoli: 21
Contrari: 9
Presidente Pongo in votazione l'articolo 9:
Presenti e votanti: 30
Favorevoli: 21
Contrari: 9
Presidente Pongo in votazione l'articolo 10:
Presenti e votanti: 30
Favorevoli: 21
Contrari: 9
Presidente Pongo in votazione l'articolo 11:
Presenti e votanti: 30
Favorevoli: 21
Contrari: 9
Presidente Pongo in votazione l'articolo 12:
Presenti e votanti: 30
Favorevoli: 21
Contrari: 9
Presidente All'articolo 13 c'è l'emendamento presentato dal
Consigliere Borre. Ha chiesto la parola il Consigliere Florio.
Florio (VA) Il tanto vantato diritto della II Commissione di
svolgere una funzione di verifica e di valutazione politica,
secondo il testo presentato, è affidato alla votazione all'interno
della Commissione perché l'emendamento dice che la Commissione può
procedere all'audizione, quindi non è detto che la commissione
possa audire, convocare per svolgere funzioni di verifica e di
valutazione politica. Se la maggioranza della Commissione vota per
il no, questo non avviene.
Presidente Ha chiesto la parola il Consigliere Marguerettaz.
Marguerettaz (PpVA) Solo per reiterare la causa, nel senso che
spesso nei dispositivi di legge poi vengono contestate queste
formule in cui appare "può", sono di un'ambiguità notevole nel
senso che lasciano ampia discrezionalità. Il significato politico
che vuole avere quest'emendamento va nella direzione... proprio
perché dà la facoltà a solo due consiglieri di poter avere delle
audizioni, credo sia automatico sostituire il "può procedere" con
il "procede".
Dal momento che ho la parola approfitto per chiedere, visto che
di questa cosa se n'è accennato in Commissione ma non è stata
approfondita più di tanto, se proprio per dimostrare una valenza
politica significativa a quest'emendamento, sarebbe possibile
prevedere la Presidenza della II Commissione all'opposizione. Non
so se il Consigliere Borre è d'accordo. Per dimostrare una volontà
politica reale di dare un potere di controllo alla Commissione,
chiedevo se è prevedibile pensare di dare la Presidenza di questa
Commissione all'opposizione.
Presidente Ci rifletterà.... Ha chiesto la parola il Presidente
della Giunta, Viérin Dino.
Viérin D. (UV) Le sens de cet amendement est de tenir compte des
exigences manifestées par la Commission: la requête de deux
conseillers seulement avait pour but d'éviter que l'on ne procède à
un vote et donc pour dépasser un blocage à l'intérieur de la
Commission, compte tenu des rapports entre majorité et
opposition.
De ce point de vue, si l'on peut imaginer que cette formulation
se prête à des interprétations différentes, je partage les
propositions qui ont été formulées d'enlever le mot "può" et donc
"la Commissione procede". Il faut également ensuite substituer le
mot "provvedere" par "provvede". Et ce pour mieux respecter
l'indication qui avait été formulée par la Commission.
Presidente Pongo in votazione l'emendamento relativo al comma
2:
Presenti: 31
Votanti e favorevoli: 24
Astenuti: 7 (Chiarello, Collé, Lanièce, Linty, Marguerettaz,
Tibaldi e Viérin M.)
Il Consiglio approva
Presidente Se il Consiglio non ha nulla in contrario, pongo in
votazione il secondo emendamento con le correzioni presentate dal
Consigliere Marguerettaz e dal Presidente della Giunta:
Emendamento Dopo il comma 4, è aggiunto il seguente comma 5:
"5. La II Commissione consiliare permanente "Affari Generali" è
competente a svolgere funzioni di verifica e di valutazione
politica, relativamente all'attività degli enti, delle società o
degli altri organismi pubblici o privati in seno ai quali la
Regione nomina o designa propri rappresentanti ai sensi della
presente legge. A tal fine, su richiesta di almeno due commissari,
la commissione procede all'audizione dei rappresentanti degli
organismi predetti o provvede ad acquisire direttamente ogni utile
notizia richiedendo ai medesimi anche tramite i rappresentanti
regionali, di relazionare in merito all'attività svolta dall'organo
o dall'organismo di appartenenza".
Presenti, votanti e favorevoli: 31
Il Consiglio approva
Presidente Pongo in votazione l'articolo 13 nel testo così
emendato:
Articolo 13 (Doveri inerenti al mandato)
1. Coloro che sono stati nominati o designati ai sensi della
presente legge sono tenuti ad inviare annualmente, o quando sia
loro altrimenti richiesto, una relazione sull'attività svolta al
Presidente del Consiglio regionale o al Presidente della
Giunta.
2. Le relazioni di cui al comma 1 sono in seguito trasmesse, per
informazione, alle Commissioni consiliari competenti per
materia.
3. Coloro che sono stati incaricati ai sensi della presente
legge devono, nell'espletamento del loro mandato, conformarsi
all'indirizzo politico-amministrativo della Regione e, per quanto
concerne le nomine o designazioni effettuate dalla Giunta
regionale, alle indicazioni di cui al comma 4, compatibilmente con
gli ordinamenti dei singoli organismi in cui sono chiamati ad
operare.
4. Ai fini di cui al comma 3, i soggetti incaricati dalla Giunta
regionale sono tenuti, oltre a quanto previsto al comma 1, a
trasmettere al Presidente della Giunta l'ordine del giorno delle
sedute, in tempo utile affinché la Giunta medesima possa fornire
indicazioni sulla linea programmatica da seguire nel corso delle
stesse.
5. La II^ Commissione consiliare permanente "Affari generali" è
competente a svolgere funzioni di verifica e di valutazione
politica, relativamente all'attività degli enti, delle società o
degli altri organismi pubblici o privati in seno ai quali la
Regione nomina o designa propri rappresentanti ai sensi della
presente legge. A tal fine, su richiesta di almeno due commissari,
la Commissione procede all'audizione dei rappresentanti degli
organismi predetti o provvede ad acquisire direttamente ogni utile
notizia richiedendo ai medesimi, anche tramite i rappresentanti
regionali, di relazionare in merito all'attività svolta dall'organo
o dall'organismo di appartenenza.
Presenti: 31
Votanti: 25
Favorevoli: 21
Contrari: 4
Astenuti: 6 (Collé, Lanièce, Linty, Marguerettaz, Tibaldi e
Viérin M.)
Il Consiglio approva
Presidente Pongo in votazione l'articolo 14:
Presenti e votanti: 31
Favorevoli: 21
Contrari: 10
Presidente Pongo in votazione l'articolo 15:
Presenti e votanti: 31
Favorevoli: 21
Contrari: 10
Presidente Pongo in votazione l'articolo 16:
Presenti e votanti: 31
Favorevoli: 21
Contrari: 10
Presidente Pongo in votazione l'articolo 17:
Presenti e votanti: 31
Favorevoli: 21
Contrari: 10
Presidente Pongo in votazione l'articolo 18:
Presenti e votanti: 31
Favorevoli: 21
Contrari: 10
Presidente Pongo in votazione l'articolo 19:
Presenti e votanti: 31
Favorevoli: 21
Contrari: 10
Presidente Pongo in votazione l'allegato A:
Presenti e votanti: 31
Favorevoli: 21
Contrari: 10
Presidente Pongo in votazione l'allegato B:
Presenti e votanti: 31
Favorevoli: 21
Contrari: 10
Presidente Pongo in votazione la legge nel suo complesso:
Presenti e votanti: 31
Favorevoli: 21
Contrari: 10
Il Consiglio approva
Presidente Con quest'atto terminano i lavori della seduta
mattutina, i lavori vengono riaggiornati alle ore 16,00.
La seduta è tolta.
La seduta termina alle ore 13,04.
