Classificazione
FORMAZIONE PROFESSIONALE


Resoconto integrale del dibattito dell'aula
Oggetto del Consiglio n. 2190 del 19 settembre 2001 - Resoconto
OGGETTO N. 2190/XI Corsi di formazione del personale della
"Olivetti I Jet" di Arnad. (Interrogazione)
Interrogazione Premesso:
- che la Olivetti I Jet di Arnad ha deciso di avviare una serie
di corsi di formazione per 150 dipendenti;
- che l’azienda sta subendo pesantemente la crisi
del mercato;
- che le maestranze occupate presso lo stabilimento sono
comprensibilmente preoccupate per il loro futuro lavorativo e per
la continuità produttiva dell’insediamento;
i sottoscritti Consiglieri regionali
Interrogano
l’Assessore delegato per conoscere:
a) i dettagli di questo massiccio intervento formativo, con
particolare riferimento alle tipologie e modalità degli
aggiornamenti professionali adottati nonché ai futuri sbocchi
produttivi dell’azienda;
b) la data di inizio e la durata dei corsi;
c) i costi dell’operazione, sia di parte privata
che di parte pubblica;
d) se risulta che l’azienda intenda ricorrere
successivamente ad ammortizzatori sociali.
F.to: Tibaldi - Lattanzi
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Relativamente alle questioni poste
nell'interrogazione sulla situazione riguardante la "Olivetti I
Jet" di Arnad, questa situazione non coinvolge solo lo stabilimento
di Arnad, ma ha carattere più generale, ed investe il settore della
"information et communication technology". I corsi di formazione,
conseguenti ad una situazione di rallentamento del mercato, vengono
fatti nei confronti di un gruppo di lavoratori dello stabilimento
di Arnad e inizieranno il prossimo 24 settembre per terminare
orientativamente a ridosso delle festività natalizie: riguardano,
quindi, il prossimo trimestre. Saranno coinvolti 140 lavoratori
rispetto ai 400 addetti all'unità produttiva di Arnad. Le finalità
dei corsi sono di tipo tecnico professionale, con
l’obiettivo di adeguare le competenze degli addetti
all'evoluzione della tecnologia "Ink-Jet". Una particolare
attenzione verrà posta ai problemi della qualità poiché il ciclo di
produzione, in larga parte allocato in camere bianche, richiede
comportamenti specifici da parte di tutti gli operatori. Queste e
altre iniziative sono finalizzate ad evitare il ricorso ad
"ammortizzatori sociali", perché si confida in una ripresa del
mercato che attualmente è in crisi.
I corsi, e questo è un dato da sottolineare, verranno
interamente finanziati con risorse interne, quindi con risorse
dell’azienda, senza ricorso a finanziamenti pubblici
agevolati. Non esiste pertanto alcuna richiesta
all’Amministrazione regionale di finanziare questi
costi.
Va evidenziato come in un periodo di rallentamento della
produzione, la risposta dell’azienda a questa
situazione, volta a migliorare la formazione del personale, non
possa che essere intesa come un segnale positivo per affrontare una
situazione contingente di crisi.
L’Assessorato, in ogni caso, segue con
particolare attenzione gli sviluppi della situazione, tenuto conto
anche del fatto - che è a tutti noto ed è nelle cronache di questi
giorni - che si è verificato un cambiamento nella compagine
azionaria del gruppo Olivetti con il subentro di un nuovo
azionista. Noi seguiamo con particolare attenzione
l’evolversi della situazione.
Ultima notazione a margine: qualora dovessero persistere degli
elementi di pessimismo rispetto alla situazione economica più
generale e alle situazioni specifiche delle aziende, mi sia
consentito ricordare che nel sito Web di Forza Italia sono
riportate delle rassicuranti dichiarazioni del Ministro Tremonti,
il quale esplicitamente dice:
"Siamo fortemente convinti che ci
possa essere un secondo miracolo economico".
Affermazioni peraltro rafforzate da Fazio e che oggi tutti i
giornali riportano con titoli come:
"Fazio sceglie
l’ottimismo"
,
"Nessun freno economico per la
ripresa a fine anno".
Se questo avverrà, ne fruiranno tutte le
imprese, comprese quelle ubicate in regioni a statuto speciale e in
regioni non governate dal Polo. Noi siamo fiduciosi.
Président
La parole au Conseiller Tibaldi.
Tibaldi (FI)
Se da un lato è apprezzabile il fatto che
un’azienda come la "Olivetti I Jet" ricorra a questo
massiccio intervento formativo, utilizzando interamente risorse
finanziarie interne anziché ricorrere agli ammortizzatori sociali e
quindi attingere a quelle che sono le risorse pubbliche,
d’altro lato questa interrogazione mirava a capire
quali sono, oltre alle modalità degli aggiornamenti professionali
in base ai quali l’Assessore ci ha dato una risposta
succinta, i futuri sbocchi produttivi dell’azienda.
La "Olivetti I Jet" soffre da un po' di tempo di una situazione che
è piuttosto altalenante. Sappiamo che l’ex "Baltea
Disk" è entrata a far parte della divisione "Olivetti Lexicon" nel
1997 nel settore delle testine a getto di inchiostro, e registrato
alti e bassi, come abbiamo potuto constatare nel corso degli anni,
sia in termini di produttività, sia in termini di occupazione.
Adesso c’è questo intervento massiccio di formazione
che, se è apprezzabile perché è comunque fatto con risorse interne
e volto a qualificare il personale, d’altro canto
pone il quesito a quali sbocchi voglia portare.
Non mi è parso che l’Assessore abbia risposto a
questa domanda in modo esauriente, perché 140 persone vengono
formate per fare un domani un qualcosa. Il settore sta soffrendo di
una crisi: una crisi che sembra congiunturale perché il mercato è
sempre più difficile e competitivo, al miracolo economico crediamo
anche noi, fermo restando che c’è una recessione
che, visti i fatti recenti, può capitare da un momento
all’altro, anzi qualche economista
l’ha già preconizzata e la vede come inevitabile.
Assessore, anche noi come lei monitoreremo la situazione che si va
evolvendo in questa azienda. Ci fa piacere che lei consulti
saltuariamente il sito di Forza Italia, che come avrà avuto modo di
verificare è decisamente più aggiornato di quello
dell’USL valdostana!
