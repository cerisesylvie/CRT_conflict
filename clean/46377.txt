Classificazione
ISTRUZIONE PUBBLICA



Oggetto del Consiglio n. 2834 del 12 ottobre 2023 - Resoconto
OGGETTO N. 2834/XVI - Interpellanza: "Dati relativi alla
richiesta di ripetizioni private da parte delle famiglie degli
studenti valdostani".
Bertin (Presidente) -
Punto n. 33. Per l'illustrazione,
il consigliere Perron ne ha facoltà.
Perron (LEGA VDA) -
Veniamo a un tema ancora scolastico,
parliamo delle ripetizioni ma, in realtà, partirò con un preambolo
generale, con alcune considerazioni su quella che è la scuola
valdostana, in particolare su alcuni problemi che la affliggono;
alcuni problemi sono già nazionali, altri magari più tipicamente
nostri.
Abbiamo ad esempio un'elevata dispersione scolastica, abbiamo il
problema di elevato numero di alunni che si iscrivono ai licei,
spesso non orientati nel modo corretto, questo è un problema anche
italiano, però più del 50% degli alunni oggi s'iscrivono ai licei e
poi assistiamo alle varie bocciature, cambi di scuola eccetera.
Abbiamo purtroppo un ruolo a volte subalterno degli istituti
professionali, e qui guardo chi amministra; adesso questo DEFR
sulla parte specifica non l'ho ancora guardato nel dettaglio ma nei
vecchi DEFR era sempre segnalata la riforma degli istituti
professionali e ancora non mi pare si sia visto niente. A livello
italiano ci si sta muovendo proprio per potenziarli; ricordo che
l'Italia è un paese manifatturiero, quindi abbiamo bisogno di
ragazzi che lavorino o studino su quel settore lì e poi di far
coincidere i due settori.
La mentalità che ha dominato la scuola negli ultimi 60 anni
circa, a partire dal 63, l'epoca del varo della nuova scuola media
unica, quando ci fu l'abolizione dell'avviamento, prima c'erano due
strade da prendere... la mentalità che abbiamo avuto in Italia è
certamente quella progressista, con tutta una serie di visioni. Ad
esempio, abbiamo avuto un'asticella sempre più bassa, i professori
spesso hanno dovuto abbassare l'asticella per favorire quello che
viene chiamato il "Successo formativo", che è un termine già di per
sé a mio avviso assurdo ma ormai entrato nel lessico comune, Non si
può garantire il successo in nulla a nessuno, si possono garantire
le opportunità, poi il successo dipende dagli individui!
L'obbligo scolastico è passato a 16 anni dalla finanziaria del
27 dicembre 2006, anche qui con il ministro Fioroni; io ricordo la
mia generazione ancora, quando alcuni non riuscivano a studiare
bene alle medie, magari facevano qualche anno in più alle medie e
poi alla fine uscivano a 14-15 anni e andavano a lavorare,
entravano subito nel settore produttivo. Oggi invece noi abbiamo
delle classi con dei ragazzi che anni fa non sarebbero stati a
scuola, che non sono magari portati per la scuola, ce li abbiamo,
li mettiamo nelle classi di prima e seconda superiore dove poi
vanno invece con ragazzi più motivati e quindi abbiamo dei problemi
enormi di disciplina, ma non perché siano cambiati i tempi nel dire
che i ragazzi sono peggiori di una volta, probabilmente non è così,
è che abbiamo dei ragazzi che non dovrebbero essere lì.
Poi abbiamo tutta la questione dei metodi innovativi per evitare
la lezione frontale, che viene quasi demonizzata oggi, mentre ha
funzionato per centinaia di anni. Metodi innovativi sulla didattica
digitale... a mio avviso i cari vecchi libri e una matita per
sottolineare vincono ancora. Ci sono nuovi studi al riguardo, anche
i paesi nordici all'avanguardia su questo tipo di tecnologie e
utilizzo nella scuola stanno tornando indietro, ma noi spesso
andiamo dietro a dei dogmi, come succede nel PNRR, ci adeguiamo e
andiamo avanti.
Sull'Università invece ci sono le lauree triennali. Ci fu la
riforma di Berlinguer del 3 novembre 1999, al posto del vecchio
ordinamento, per voler più laureati e far felici anche gli apparati
dell'UE che si nutrono di dati. Quindi dovevamo avere più laureati,
abbiamo spezzettato in crediti, quindi reso gli esami in qualche
modo più abbordabili a tutti ma chiaramente saltare due metri con
il salto in alto è un conto, saltare due volte un metro è un altro
discorso. Anche lì abbiamo abbassato in qualche modo l'asticella e
reso più facile, così abbiamo più laureati ma probabilmente il
livello rispetto alle vecchie lauree che spesso per una tesi di
laurea ci si metteva un anno... quelle triennali sono un'altra
cosa.
È tutta una visione, il mantra progressista del "Tutti possono
fare tutto" è un qualcosa di folle. Oggi almeno le cose stanno
cambiando con questo Governo, quantomeno ci si prova con l'idea
della scuola del merito.
In Valle abbiamo - non so se sia fenomeno anche nazionale, penso
di sì ma forse particolarmente esacerbato qua - l'esplosione delle
certificazioni DSA, dei PEI, BES, che fa parte di una tendenza
della nostra società a voler certificare ogni cosa; 50 anni fa
queste cose non si vedevano e quindi non c'erano. Non è che il
mondo sia peggiorato, si va con il microscopio a vedere le
situazioni che una volta non si vedevano.
Mi dicono molti colleghi che si stanno aggiungendo dei problemi
psicologici diffusi nelle scuole. Mi parlano di attacchi di panico;
io onestamente non ne avevo visti fino a qualche anno fa, ansie
generalizzate, soprattutto negli istituti liceali, non negli
istituti tecnici professionali, soprattutto nei licei. Per
paradosso le classi più abbienti dimostrano un maggior malessere.
Questa è una spia decisamente preoccupante in una società.
Quale ruolo hanno le ripetizioni private in tutto questo?
Generalmente si può dire che fanno sì che le classi più abbienti
mediamente possano portare i figli ad avere buoni risultati anche
quando sbagliano l'indirizzo scolastico, cosa che purtroppo
sappiamo, dato che l'orientamento è difficile, nessuno dice che sia
facile, ma abbiamo dei problemi lì.
Le cifre sulle ripetizioni sono piuttosto impressionanti. Io
sono andato a cercare un po' di dati e l'ultimo che ho trovato è
uno studio della Fondazione Einaudi che nel 2016 parlava di uno
studente su due alle superiori che prendeva delle ripetizioni, le
cifre, considerando circa una media di ? 27 l'ora, arrivano - per
le famiglie che facevano seguire i figli dalle ripetizioni private
- fino a 324 euro mensili.
Il giro di affari superava, sempre nel 2016, gli 800 milioni di
euro l'anno in Italia e gli studenti italiani risultavano tra i più
impegnati al mondo per il tempo extrascolastico, mi pare secondi
solo dopo i russi. Impegniamo i nostri ragazzi molto più tempo
extrascolastico rispetto alle altre nazioni.
Tralasciando l'aspetto fiscale, che non compete direttamente
alla Regione, sempre lo studio citato parlava del 90% che veniva
fatto di queste ripetizioni senza ricevuta fiscale, tralasciando
che ci sono dei professori pronti a inveire contro la piccola
imprenditoria privata che evade quando poi si costituiscono imperi
di ripetizioni, magari dati nella stessa scuola dove c'è il collega
dell'altra sezione che fa lo stesso. Sono storture queste, che
rimangono lì, sotto traccia, sono tabù, ma i tabù vanno anche
sfidati.
Tralasciando questo fattore che non ci coinvolge direttamente,
nel senso che è una questione fiscale che riguarda lo Stato, ci
siamo chiesti:
1) se siano mai stati fatti dei censimenti in Valle, o
questionari da parte dell'ente regionale, su questo tema delle
ripetizioni;
2) se gli interventi di sportello e altre modalità di recupero,
già addotate dalle varie istituzioni scolastiche - ricordo che ci
sono delle forme di questo tipo che io reputo positive di
interventi di questo tipo fatto dai professori della stessa classe
in maniera trasparente a scuola, quindi con risorse interne - siano
sufficienti o possano essere ulteriormente implementati;
3) quali intendimenti si abbiano per avere ulteriori dati sul
tema e se si intenda pensare a delle soluzioni innovative per
rendere più facile ed equo l'accesso di ogni ceto sociale a
eventuali ripetizioni o didattiche specializzate per bisogni
educativi.
È chiaro che se anche qua da noi, come è assai probabile - non
abbiamo degli studi puntuali ma non credo che differiamo tanto dal
livello italiano - vediamo che abbiamo bisogno di dare molte
ripetizioni, cioè di puntellare i ragazzi su varie situazioni,
questo ha un costo molto alto fino ad arrivare a oltre 300 euro al
mese, è chiaro che non tutti se lo possono permettere.
Allora in un'ottica di equità e di opportunità, non di risultato
- poi dopo l'alunno può essere bocciato lo stesso anche se prende
tutte le ripetizioni del mondo se non studia - ma in un'ottica di
uguaglianza di opportunità, se si possa pensare e prevedere un
qualcosa che possa risolvere in parte questo problema o comunque
essere valutato.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie, collega Perron, per
l'introduzione estremamente interessante, anche in un'ottica di
confronto mi piacerebbe ragionare con lei su alcune "Suggestioni"
che ha lanciato oggi e che ha descritto, secondo me, con competenza
anche dovuta al fatto che lei ha esercitato per anni il mestiere
d'insegnante.
Io non sono d'accordo sulla ricostruzione, forse storica, che
punta il dito sempre sull'area progressista come quella che ha
creato i danni di un modello scolastico che oggi viene recuperato,
da quello che ho capito, dalle sue considerazioni legittime e
assolutamente rispettabili che, questo glielo devo dire, mi fanno
anche molto riflettere; io ho un'idea diversa, anche perché essendo
figlio d'insegnante, avendo una moglie insegnante da 35 anni, ho
seguito tutte le riforme che si sono succedute negli anni. Tra
l'altro mia moglie ha fatto proprio una tesi sulle riforme che si
sono succedute negli ultimi 40 anni con riferimento, tra l'altro,
agli esordi e all'origine del cosiddetto "Sistema scolastico
moderno". Credo che tutti abbiano tentato, ogni volta che si sono
insediati, di riformare il sistema scuola, alle volte in maniera
troppo radicale; ciascuno che si è affacciato sul mondo della
scuola - almeno da quello che riferiscono gli operatori, poi magari
lei non ha avuto questa sensazione - ha sempre l'idea che chi
arriva voglia rivoluzionare un sistema che è complesso e che
richiede, secondo me, anche degli elementi di continuità che non
possono essere del tutto abbattuti.
Così come il concetto di merito potrebbe essere corretto se non
fosse - come altri concetti, che lei ha citato all'opposto - un
totem ideologico sul quale poi costruire tutto il modello della
scuola.
Riguardo all'orientamento, visto che lei ha citato questo tema,
ha ragione. Il problema del corretto orientamento è un problema che
stiamo affrontando, tra l'altro, con il collega Bertschy, perché è
un tema che tocca anche le persone nel profondo. Un corretto
orientamento crea motivazione; quando le persone sono malamente
orientate, vuoi perché la famiglia le indirizza con dei
ragionamenti che non sono legati alle predisposizioni della persona
o alla scuola, alle volte interpreta anche la carriera scolastica
precedente come un avvio verso altre carriere che non sono poi
quelle che il ragazzo desidera, delle volte si creano situazioni di
frustrazione, addirittura di fallimento, di abbandono, e poi, come
dice lei, si creano e si costruiscono anche delle situazioni che
richiedono addirittura degli approcci patologici. Noi vediamo anche
solo il centro sui disturbi alimentari, con il quale ci
interfacciamo, vediamo quanti ragazzi cominciano questo calvario
proprio a scuola, magari perché si sentono inadeguati e
l'inadeguatezza poi si sfoga.
È un tema assolutamente interessante sul quale mi trova
d'accordo anche in termini di approfondimento.
Io rispondo puntualmente alle domande che mi ha fatto, che sono
domande, tra l'altro, interessanti e che mi hanno dato anche modo
di approfondire.
La domanda n. 1, "Se siano mai stati fatti censimenti o
questionari da parte dell'ente regionale su questo tema in Valle
d'Aosta": non mi risulta che siano stati fatti censimenti o
questionari da parte dell'Amministrazione sul tema delle
ripetizioni private. Tra l'altro mi sembra che il 15 ottobre venga
in Valle d'Aosta proprio Andrea Cangini, che è il Segretario
generale della Fondazione Luigi Einaudi che parlerà proprio del
tema del digitale, del web, cioè degli eccessi di tecnologia nelle
scuole, con riferimento al recupero della carta e della penna, come
diceva lei, anche come modalità di ritorno a situazioni che oggi
sono effettivamente iper-tecnologizzate. Questo non lo dice lui ma
lo dicono anche tanti insegnanti che probabilmente hanno, come lei,
l'idea di una giusta mediazione tra la tecnologia e probabilmente
il ritorno a modalità più collaudate.
Tengo a sottolineare che, a differenza di quanto segnalato nelle
premesse, ovvero non essendoci nulla di strutturato né di fruibile
a tutti, spesso ci si basa sul passaparola e non vi è la
possibilità di operare in una vera scelta di professionisti. In
realtà tutti gli studenti delle scuole secondarie possono usufruire
di attività di recupero, così come disciplinato dall'ordinanza
ministeriale 92/2007 a firma del ministro Fioroni.
Le suddette attività costituiscono parte ordinaria permanente
del Piano dell'offerta formativa che ogni istituzione scolastica
predispone annualmente. Esse sono programmate e attuate dai
Consigli di classe sulla base di criteri didattico metodologici
definiti dal Collegio docenti e dalle indicazioni organizzative
approvate dal Consiglio d'Istituto.
Nell'attività di recupero rientrano gli interventi di sostegno
che hanno lo scopo fondamentale di prevenire l'insuccesso
scolastico e si realizzano pertanto in ogni periodo dell'anno
scolastico, a cominciare dalle fasi iniziali. Essi sono
tendenzialmente finalizzati alla progressiva riduzione delle
attività di recupero dei debiti e si concentrano sulle discipline e
sulle aree disciplinari per le quali si registri nella scuola un
più elevato numero di valutazioni insufficienti.
Ricordo che le istituzioni scolastiche hanno l'obbligo di
attivare gli interventi di recupero e nell'ambito della propria
autonomia individuano le discipline e le aree disciplinari che
necessitano degli interventi.
Esse determinano altresì le modalità di organizzazione e
realizzazione precisandone tempi, durata, modelli
didattico-metodologici, forme di verifica dei risultati conseguiti
dagli studenti, criteri di valutazione, nonché modalità di
comunicazione alle famiglie.
La domanda 2: le attività di recupero-sostegno, così come intese
nella OM 92/07, interessano tutte le discipline sulle quali i
Consigli di classe accertano carenze; possono svolgersi adottando
una o più tra le seguenti modalità: con studio individuale, svolto
autonomamente, eventualmente guidato con opportune indicazioni dal
docente, contestualmente al normale svolgimento delle lezioni, con
opportuni adattamenti dell'attività didattica, quindi pausa
didattica durante la quale lo svolgimento delle lezioni comprenderà
il ripasso degli argomenti in vista del loro recupero o
approfondimenti per gruppi classe, attraverso corsi e lezioni di
recupero generalmente pomeridiane, attraverso azioni di sostegno
sotto forma di sportelli didattici in corso d'anno ed eventualmente
anche on-line.
Le istituzioni scolastiche organizzano i corsi in argomento,
utilizzando il fondo d'istituto e le risorse finanziarie aggiuntive
specificamente destinate a tale scopo.
A livello regionale, al fine di ottemperare a quanto previsto
dall'ordinanza ministeriale 92/2007, per il pagamento dei corsi di
recupero, di sostegno, non coperti con il fondo d'istituto, la
Regione provvede con un apposito stanziamento di fondi vincolati,
in analogia a quanto avviene a livello nazionale da parte del
Ministero competente.
Il fatto che i fondi concessi per l'attivazione dei corsi
abbiano carattere vincolato sta a significare che non possono
essere utilizzati per altre finalità.
Il finanziamento dal 2008 viene calcolato sulla quota degli
alunni iscritti al biennio (per un importo ad alunno di euro 51,63)
e degli alunni iscritti al triennio (per un importo ad alunno di
euro 11,54), sulla base di una verifica effettuata a livello
nazionale, in relazione alla determinazione del fondo. A livello
regionale emerge, da un'analisi effettuata negli ultimi dieci anni,
che le scuole nel complesso hanno sostenuto una spesa inferiore
rispetto al finanziamento spettante.
Punto 3: "Quali intendimenti si abbiano per avere ulteriori dati
sul tema e se s'intende pensare a soluzioni innovative per rendere
più facile ed equo l'accesso di ogni ceto sociale a eventuali
ripetizioni o didattiche specializzate per bisogni educativi
speciali. A seguito di un confronto con i dirigenti scolastici si
può valutare - si valuta e si è valutato - se effettuare un
monitoraggio presso le famiglie e gli studenti per capire le
eventuali motivazioni che li portano a rivolgersi in alcuni casi a
professionisti privati per le ripetizioni, nonostante le diverse
possibilità di recupero che sono state precedentemente descritte e
che non comportano costi per le famiglie.
Va inoltre sottolineato che a partire dallo scorso anno, le
scuole secondarie, comprese quelle di primo grado, possono
usufruire di ulteriori finanziamenti legati al PNRR per attività di
recupero, sostegno e anche personalizzate, tutoring mentoring,
indirizzati in particolare agli studenti più fragili.
Presidente -
Per la replica, consigliere Perron.
Perron (LEGA VDA) -
Ovviamente su questi temi il
confronto ci mancherebbe che non ci possa essere, il contrasto più
ideologico può certamente in parte venire a meno quando si parla di
soluzioni che riguardano ragazzi e famiglie.
Sul mio preambolo in generale, a questo punto io le consiglierei
il libro da cui ho tratto vari dati che è il "Danno scolastico" di
Luca Ricolfi e della moglie, Paola Mastrocola. Tra l'altro Ricolfi,
sociologo che è di origine di Sinistra, in questo libro dimostra
come una scuola che ha avuto questa matrice progressista - perché
questo è certo, con quest'idea di facilitare - abbia in realtà - e
lui lo dimostra nel libro con dei dati - penalizzato di più
l'ascensore sociale, perché una scuola più selettiva invece
favorisce anche quelli delle classi sociali meno fortunate ma che
hanno capacità.
Io ne ho visti molti a scuola, non è sempre detto che i figli di
quelli che hanno le lauree per forza devono essere... No, se invece
si è più selettivi, l'ascensore sociale si attiva di più perché poi
con le borse di studio e con mille altre opportunità, che
giustamente qualcuno che ha capacità ma ha meno soldi, banalmente,
...potendo accedere lì con una scuola molto meritocratica, chi è
capace riesce a salire.
Questo è un concetto fondamentale perché con una possibilità di
muoversi in società, capisce che quelle sì sono opportunità per
tutti, che spingono le persone a fare meglio, a impegnarsi e che
valorizzano poi gli individui.
Da noi a monte ovviamente c'è questa visione che è più
conservatrice rispetto a quella più progressista, ma nel libro
l'autore dimostra come negli anni questo tipo di mentalità
progressista abbia invece danneggiato coloro che invece si volevano
portare su; si porta più facilmente quando si è più selettivi.
Comunque è un libro che le consiglio, così vedrà anche la critica
da quella parte.
Per il resto, da quello che lei mi dice, il sunto è che le
scuole facciano già abbastanza, che ci sia già abbastanza.
Io qualche approfondimento in più lo farei, perché sul tema
delle ripetizioni sappiamo che comunque vengono fatte anche in
Valle d'Aosta. Ce ne sono e va bene, non è quello il problema,
però, probabilmente, se fossero già sufficienti quelle che vengono
fatte a scuola, non ci sarebbero queste altre ripetizioni. Io
onestamente un'altra riflessione su questo tema lo farei.
Per adesso prendo per buona la sua risposta, poi me l'ascolto
meglio in dettaglio.
Si dice che ci sono fondi, anche fondi ulteriori del PNRR - a
quel punto ben spesi - per il recupero o eventuale potenziamento,
perché anche lì c'è l'altra parte; se lei mi dice così, poi
prenderò ulteriori approfondimenti ma per adesso grazie.
