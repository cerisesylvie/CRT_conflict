Classificazione
EDILIZIA
Edilizia pubblica



Oggetto del Consiglio n. 2727 del 28 luglio 2023 - Resoconto
OGGETTO N. 2727/XVI - Interrogazione: "Prospettive per i
dipendenti assunti dall'ARER a seguito della sentenza della Corte
Costituzionale n. 140/23".
Bertin (Presidente) -
Punto n. 21. Risponde l'assessore
Marzi.
Marzi (SA) -
La legge regionale 8/2022 ha inteso dare
sostegno all'ARER (Azienda Regionale Edilizia Residenziale) in
riferimento all'importante riqualificazione del patrimonio di
edilizia residenziale pubblica, tenuto conto dei numerosi
investimenti da porre in essere a valere sui diversi programmi,
PINQuA (Programma Innovativo Nazionale per la Qualità dell'Abitare)
e 110% in particolare.
La legge ha quindi previsto per la gestione degli interventi di
riqualificazione una struttura di progetto di secondo livello da
istituire con deliberazione del Consiglio di amministrazione
dell'ARER, al fine di consentire ad ARER di poter portare avanti
gli investimenti in modo adeguato e nel rispetto dei tempi
previsti, appunto, dalla legge regionale sopra citata, prevedendo
che ARER, limitatamente al 2022, potesse procedere, in tempi
compatibili con l'avvio degli interventi e in via straordinaria e
d'urgenza, al reclutamento di due unità di personale a tempo
determinato, necessarie per il funzionamento della struttura di
progetto.
Il reclutamento ha una durata di 36 mesi, mediante apposite
procedure selettive, con modalità semplificata di svolgimento delle
prove.
È assicurato comunque il profilo comparativo per titoli e prove
orali, in cui è accertato anche il possesso di conoscenze
informatiche, digitali e fermo restando l'accertamento della lingua
francese ed italiano.
I bandi delle procedure selettive sono stati pubblicati entro 31
dicembre 2022 per quindici giorni consecutivi.
La Presidenza del Consiglio aveva impugnato avanti alla Corte
Costituzionale, per diversi, profili il citato articolo 3, comma 2,
in particolare in quanto lo stesso, non prevedendo lo svolgimento
di una prova scritta, si sarebbe posto in contrasto con il decreto
legislativo 165/2001 che invece contempla tale prova.
Inoltre, secondo la Presidenza del Consiglio dei Ministri, la
pubblicazione dei bandi, avvenuta esclusivamente nell'albo
notiziario e nel sito istituzionale dell'ente, si sarebbe
discostata dal decreto legislativo 165/2001 che prevede che i bandi
debbano rispettare il principio dell'adeguata pubblicità.
In sintesi, con la sentenza 140 dello scorso 11 luglio, la Corte
Costituzionale ha ritenuto le modalità semplificate di svolgimento
delle prove selettive per l'assunzione del personale coerenti con
il dettato costituzionale, confermando così i precedenti
orientamenti della giurisprudenza della Corte che hanno
riconosciuto la competenza regionale in materia di procedure
selettive per l'assunzione del personale.
Ciò anche in considerazione del fatto che - sottolinea la Corte
nella sentenza - "la norma in esame non irragionevolmente contempla
le esigenze di celerità del reclutamento, sotteso al carattere
temporaneo dei progetti alla cui attuazione sono preordinate le
assunzioni in discorso, con l'obiettivo di selezionare soggetti in
possesso della necessaria qualificazione professionale". Termino,
quindi, così, di citare la Corte.
La Corte ha invece dichiarata fondata la questione di
legittimità costituzionale riguardo alla pubblicazione del bando di
selezione per l'assunzione di personale nell'albo notiziario nel
sito istituzionale del medesimo ente.
Da un punto di vista sostanziale, la norma impugnata ha superato
il vaglio di legittimità della Corte Costituzionale, risultando
invece contestata unicamente laddove non è stata prevista la
pubblicazione anche sul Bollettino ufficiale della Regione.
Ci viene chiesto quali prospettive si configurano per i due
dipendenti assunti dall'ARER anche nell'ottica di garantire il
servizio di sostegno alle iniziative legate agli importanti
investimenti in essere. La sentenza della Corte Costituzionale
arriva oltre un anno dopo l'approvazione della legge regionale
8/2022 e a circa un anno dall'assunzione del personale in
questione, avvenuta il primo agosto del 2022.
Alla procedura selettiva, per la quale ARER ha dato pubblicità,
oltre che nel proprio albo notiziario e nel proprio sito
istituzionale, anche attraverso comunicazione agli Ordini
professionali interessati e agli Atenei, avevano risposto infatti
sette candidati di cui cinque di Aosta, uno di Como e uno di
Torino. Nonostante la mancata pubblicazione sul BUR, quindi,
diverse persone si sono candidate alla procedura selettiva che
riguardava assunzioni a tempo determinato per un massimo di 36
mesi.
Emerge quindi una considerazione di ordine generale che vede
porre sul piano della bilancia due sostanziali interessi pubblici:
da un lato gli investimenti messi in campo dall'ARER con il
sostegno fornito dalla Regione attraverso la legge regionale
8/2022, che devono essere portati a termine in tempi definiti anche
per evitare di perdere i finanziamenti statali vitali per la
realizzazione degli interventi stessi - ma lei ha da sempre
dimostrato attenzione a queste cose, quindi lo sa almeno quanto noi
-; dall'altro l'interesse pubblico diretto alla correttezza e al
buon andamento dell'azione amministrativa.
Rispetto a tale situazione, assume carattere di interesse
pubblico prevalente il superiore interesse della realizzazione
degli investimenti nei tempi stabiliti.
Quindi, tra i due interessi pubblici, tenuto conto di quanto
detto, ovvero che da un punto di vista sostanziale la sentenza
della Corte ha ritenuto aderente alla Costituzione la norma
giudicando regolare la procedura selettiva e ha censurato solamente
una parte della stessa, è ragionevole intendere che possa risultare
prevalente l'interesse pubblico alla realizzazione degli
investimenti nei tempi stabiliti, tempi che - diversamente - non
verrebbero rispettati qualora si dovesse nuovamente ripetere la
procedura selettiva.
Presidente -
Per la replica, Consigliere Baccega, ha
facoltà di parola.
Baccega (FI) -
In realtà, l'interrogazione era nata
proprio all'uscita della sentenza; poi, è pervenuta la nota del
Presidente della Regione che aveva fatto chiarezza rispetto alla
sentenza stessa e ai percorsi. Ci preoccupava, appunto, questa
dichiarazione di fondatezza della violazione degli articoli 3 e 97
della legge regionale 8/2022. C'è una prevalenza di interesse
pubblico in quel senso, quindi era questa la nostra preoccupazione:
avere due dipendenti che avevano lavorato un anno, con il rischio
di non dover più proseguire la loro operatività in un percorso che
è quello del PNRR (Piano Nazionale di Ripresa e Resilienza); un
percorso che li vede impegnati direi in modo significativo,
altrimenti non avrebbe avuto nessun senso la loro assunzione.
Siamo lieti che il percorso prosegua e l'auspicio è che proprio
i progetti e le realizzazioni vadano a buon fine.
