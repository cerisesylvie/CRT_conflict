Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1898 del 19 marzo 1986 - Resoconto
OGGETTO N. 1898/VIII - CELEBRAZIONE DELL'ANNO INTERNAZIONALE
DELLA PACE. (Approvazione di ordine del giorno).
PRESIDENTE
: Con l'ordine del giorno è pervenuto un ordine
del giorno (scusate il bisticcio di parole) in relazione alla
celebrazione dell'anno internazionale della pace che è stato voluto
dall'O.N.U.
La Conferenza dei Capigruppo ha approvato questo ordine del
giorno che porto alla vostra approvazione, se il Consiglio ritiene
che sia approvabile in relazione al fatto poi che a seguito di
questo ordine del giorno la Presidenza della Giunta e la Presidenza
del Consiglio provvederanno a fare delle altre attività, onde
celebrare degnamente questo grande avvenimento.
Do lettura dell'ordine del giorno:
ORDINE DEL GIORNO
Il 1986 è stato dedicato dalle Nazioni Unite alla Pace. Per
riaffermare i valori fondamentali della cultura e della pace, la
Federazione Mondiale delle Città Unite ha organizzato nei giorni
scorsi, a Sheffield (Regno Unito), sotto l'alto patrocinio
dell'ONU, una conferenza internazionale sul tema "La città e la
pace", cui hanno aderito rappresentanti di enti locali di 28 paesi
e che ha registrato la partecipazione di una delegazione del
Consiglio regionale della Valle d'Aosta.
Nel corso dell'incontro, è stata approvata una risoluzione in
cui si sottolineano le enormi possibilità a disposizione degli enti
locali, dal più piccolo al più grande, per costruire una pace
genuina fra i popoli e sono formulate concrete proposte per
promuovere significative azioni volte a creare nel mondo un clima
di maggiore comprensione
, di dialogo più stretto, per superare
lo stato di tensione che purtroppo serpeggia ancora in tante parti
del globo, ove sono ancora in corso fratricide guerre locali e
molte volte sono calpestati i più elementari diritti dell'uomo.
Oggi, infatti, a quarant'anni dal termine del conflitto
mondiale, nonostante il generoso impegno profuso dalle Nazioni
Unite, la pace non è ancora un bene del tutto acquisito.
Troppe nubi si addensano sul nostro futuro, a causa soprattutto
della sfrenata corsa al riarmo nucleare che continua, nonostante le
speranze accese dalla ripresa del dialogo Est-Ovest, di cui sono
state gettare le basi nel recente summit di Ginevra tra i massimi
rappresentanti delle due super-potenze.
Occorre pertanto continuare nello spirito degli accordi di
Ginevra, affinchè si possa addivenire al più presto ad una
riduzione degli armamenti, per assicurare al mondo intero
stabilità, nel rispetto di più elementari diritti alla coesistenza
pacifica per tutti i popoli della terra.
Il Consiglio regionale della Valle d'Aosta
fa propri i voti espressi nel corso della terza conferenza
internazionale sulla pace ed esprime la convinzione che attraverso
più stretti contatti tra i popoli del mondo, si possano superare
gli ostacoli che ancora si frappongono alla realizzazione di una
pace duratura.
Tornano alla mente le profetiche parole pronunciate da un grande
apostolo di pace, il Prof. Giorgio La Pira, che anni fa, in
occasione della giornata mondiale delle Città Unite, ebbe ad
affermare: "Città di tutto il mondo unitevi! Circondiamo il pianeta
di città solidali fra loro. Siano le mille torri delle mura della
pace".
È compito dunque delle comunità locali operare perchè si
realizzino pienamente le aspirazioni dell'umanità alla pace, alla
libertà ed alla giustizia.
PRESIDENTE
: Ha chiesto di parlare il Vice Presidente
Dolchi, ne ha facoltà.
DOLCHI (P.C.I.):
Signor Presidente, Signori Consiglieri,
nel corso di una grande manifestazione per la pace, una
manifestazione unitaria e popolare, mi ha colpito uno striscione
che diceva: "Contro la guerra ognuno può fare qualche cosa". Penso
che la proposta del Presidente del Consiglio che già ha trovato il
consenso dei Capigruppo, sia da sottolineare positivamente, poichè
richiama il Consiglio a prendere una posizione, cioè come diceva
quello striscione, a fare qualche cosa.
Non è molto, forse, votare un ordine del giorno, ma migliaia di
ordini del giorno, milioni di cittadini che si riuniscono, una
presa di coscienza sempre più universale contro la guerra, sono la
risposta e la sostanza delle celebrazioni dell'anno internazionale
della pace voluto dall'ONU.
Anche la Valle d'Aosta, quindi, con il voto di oggi si pronuncia
e si unisce a tutti quei pronunciamenti provenienti da scienziati e
politici, uomini e donne di ogni continente, esponenti di tutte le
chiese e di tutte le religioni, pronunciamenti che sono ormai
universalmente noti contro la guerra, contro la corsa agli
armamenti, contro le spese folli per continuare a riempire arsenali
atomici.
Non voglio riprendere qui - il mio intervento sarà brevissimo -
argomentazioni ed idee che hanno caratterizzato innumerevoli
incontri e convegni; vorrei solo attirare l'attenzione del
Consiglio regionale su un problema che ricorre sovente nell'azione
degli enti locali per l'amicizia fra i popoli e la pace, cioè
quella efficace azione cosiddetta alla base che va oltre la
politica degli Stati e che ritrovo con soddisfazione nel documento,
sintetizzata nelle parole del Prof. La Pira.
Una cosa, oltre alle annunciate iniziative della Giunta e della
Presidenza del Consiglio, che possono fare a mio avviso i Comuni,
le Province, le Regioni, è di incrementare l'educazione alla pace,
una coscienza di pace, come più volte è stato detto, scritto ed
affermato. Ritengo che iniziative in tal senso potrebbero partire
soprattutto dalla scuola, sotto lo stimolo della Giunta e
dell'Assessore proposto. Altre Regioni (mi limito solo a questo
esempio) hanno preso iniziative per concorsi nelle varie classi per
sensibilizzare il pensiero degli alunni su questo grande problema,
per coinvolgerli nell'azione in difesa dei diritti civili, dei
diritti umani, della pace ed anche contro la fame nel mondo, che è
uno degli elementi maggiori dei pericoli di guerra.
Questi concorsi, e termino, riguardano non solamente il solito
tema fatto nelle diverse classi e quindi con differenti valutazioni
sulla capacità di esprimere concetti in favore della difesa della
pace; sono anche concorsi fotografici e grafici, questi ultimi
disegni ed interpretazioni di quelli che possono essere i
sentimenti dell'alunno sulla validità di fare qualcosa (ritorno al
concetto che ho espresso all'inizio) per la pace.
Mi sembra che possano essere delle iniziative concrete che ci
aiutino a realizzare quella coscienza di pace indispensabile per
garantire questo bene supremo all'umanità.
PRESIDENTE
: Metto in votazione l'ordine del giorno che vi
è stato distribuito:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità
