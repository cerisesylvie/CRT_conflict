Classificazione
CASA DA GIOCO



Oggetto del Consiglio n. 1249 del 9 giugno 2010 - Resoconto
OGGETTO N. 1249/XIII - Inizio dell'esame della Relazione
annuale al Consiglio regionale sull'andamento della gestione della
"Casino de la Vallée S.p.A.", ai sensi dell'art. 8 della legge
regionale 30 novembre 2001, n. 36, recante "Costituzione di una
società per azioni per la gestione della Casa da gioco di
Saint-Vincent".
Président
- On reprend suivant l'ordre du jour, nous
sommes au point 20 à l'ordre du jour.
La parole au Président de la Région, Rollandin.
Rollandin (UV)
- Grazie, Presidente. Come è stato detto,
in ossequio a quanto previsto dall'articolo 8 della legge n.
30/2001, presentiamo questo rapporto al Consiglio che tiene conto
di una rivisitazione dell'andamento a livello della casa da
gioco.
Prenderò in esame solo gli aspetti più significativi, sulla base
della relazione allegata, che contiene un'analisi dei dati
statistici, economici e gestionali che hanno caratterizzato
l'esercizio che ha visto conseguire un risultato economico positivo
pari a 6.569.000 euro, con un miglioramento di oltre 23.000.000 di
euro rispetto all'esercizio 2008, che aveva chiuso con una perdita
di 16.631.000 euro. Il raggiungimento del risultato positivo è
dovuto a diversi fattori; fra questi, in particolare, la
modificazione della quota di riparto dei proventi fra Regione e
Casino approvata dal Consiglio il 24 giugno scorso, con effetto dal
1° gennaio 1999. Occorre evidenziare che i fattori interni
straordinari hanno contribuito a ridurre l'impatto positivo
sull'utile finale; fra questi il più significativo è stata la
procedura di mobilità avviata ai sensi della "223", che ha
comportato l'uscita di 60 unità con un costo comunque di 1.550.000
euro. Un altro fattore che ha avuto un impatto positivo è stata la
continua e costante attenzione volta al generalizzato contenimento
dei costi, pur in presenza di specifici interventi indirizzati al
potenziamento delle attività produttive (clientela, eccetera). Per
quanto riguarda i fattori esterni che hanno condizionato il
risultato di esercizio, continuano a persistere le criticità
connesse alla normativa antifumo, che penalizza sicuramente queste
strutture, e la crisi di cui ho già parlato.
La crisi economica tuttora in atto ha vanificato le previsioni
di introito a suo tempo formulate nel piano industriale 2009-2011 e
ha trovato conferma nella flessione generalizzata degli introiti
delle case da gioco italiane, anche di quelle che sembravano già
avere invertito la tendenza e la contrazione degli introiti. Nel
passato, i periodi seguiti alla crisi economica sono sempre stati
momenti di intensa attività per la casa da gioco; quando il
risparmio permette di raggiungere obiettivi personali o familiari,
aumenta, negli individui, la propensione al rischio e alla ricerca
di vincite importanti. Questa propensione al gioco trova conferma
anche nella fase attuale, ma i giocatori rivolgono principalmente
il proprio interesse verso il gioco pubblico.
Al fine di contrastare gli effetti della situazione di crisi in
atto, la Casino ha predisposto ed effettuato gli investimenti
organizzativi, commerciali, strutturali ed infrastrutturali volti a
riportare la Casa da gioco di Saint-Vincent a livelli degni della
tradizione degli anni che ricordiamo, e questo è contemplato nel
piano per il triennio 2009-2011. Teniamo conto del piano di
sviluppo che questo Consiglio ha approvato e che sta dando i primi
frutti.
Nella relazione della gestione allegata al bilancio, un apposito
prospetto evidenzia lo stato di avanzamento delle attività
individuate nel piano industriale, che hanno raggiunto un livello
di completamento, a conferma della precisione dell'analisi e della
correttezza delle scelte individuate nel piano stesso. Va
evidenziato come i primi segnali di inversione di tendenza si siano
registrati nel secondo semestre 2009. Fra le attività di
particolare importanza - completate o in via di completamento - si
segnala l'introduzione dell'impianto audiovisivo di controllo dei
tavoli e delle sale, l'introduzione del sistema di gestione
on-line, la sostituzione dei gettoni fisici con il ticket, il
rinnovo totale del parco macchine slot e ampliamento dell'offerta,
definizione dell'offerta gioco per il poker e il consolidamento di
un'offerta continuativa di Texas Hold'em, recupero presenza grandi
clienti, piano di incentivazione all'esodo, procedura di mobilità,
programma di contenimento dei costi, investimenti di manutenzione
straordinaria, fra cui i lavori di sistemazione del soffitto della
hall, sostituzione di altre infrastrutture. Per quanto riguarda il
marketing, l'attività si incentra soprattutto sul recupero dei
grandi clienti e sull'attività di promozione; sono state analizzate
le principali criticità per le aree geografiche a maggior
sofferenza, al fine di dare attuazione ad un piano volto al
contratto recupero della clientela di fascia medio-alta. Per quanto
riguarda le attività promozionali quali spettacoli, eventi gioco
tipo incremento degli incontri chemin de fer, tornei di poker Texas
Hold'em, grandi eventi, sono state privilegiate quelle che
permettono di monitorare i ritorni.
A fine aprile è stato ufficialmente inaugurato il nuovo software
per la gestione e lo sviluppo del progetto fedeltà che, con
ulteriori implementazioni, permetterà entro fine 2010 la perfetta
integrazione con le aree già gestite da STV tramite l'utilizzo di
computer palmari. La strategia commerciale messa in atto, oltre a
vedere la completa riorganizzazione della struttura di
accounting
sulla clientela di alto profilo, ha operato su
diverse fasce della clientela, ottenendo, dopo i primi mesi, i
primi risultati tangibili in questo avvio di anno. Inoltre, al fine
di inserire il casinò nel mercato del gioco online, è stata avviata
la scelta del partner tecnologico del settore. Ad oggi siamo nella
fase di definizione delle tempistiche di approdo. Indicativamente
il Casino de la Vallée sarà operativo per le prime attività nel
periodo estivo. Le attività di marketing continueranno anche
nell'anno in corso a seguire l'evolversi degli interventi
riorganizzativi e strutturali, dando grande risalto e permettendo
al casinò di riconquistare terreno in termini di immagine e di
notorietà.
Per quanto concerne il piano di sviluppo, le tempistiche sono
coerenti con quelle previste nel documento approvato dal Consiglio
il 15 aprile 2009, in particolare i lavori di sistemazione della
sala multiuso sono avanzati e probabilmente per l'estate sarà
aperta. Per i lavori di restauro delle sale da gioco è stato
avviato un importante studio di architettura e di progettazione
preliminare che permetterà di iniziare i lavori, ed è prevedibile,
che la delicata fase di ristrutturazione sia entro il prossimo
inverno. L'adeguamento e la sistemazione degli impianti tecnologici
sta andando avanti come da previsione.
Per quanto riguarda le condizioni operative di sviluppo
dell'attività della casa da gioco, in termini di andamento di
ingressi dei preventivi lordi di gioco e dei settori di gioco,
anche in paragone con le altre case da gioco italiane, nel 2009 gli
introiti lordi si sono attestati a quota 94.471.000 euro,
evidenziando un calo pari al 7,61 percento, meno 7.786.000 euro.
Bisogna segnalare, peraltro, che detto calo è da imputare quasi
interamente al primo semestre dell'anno; infatti, per quanto
riguarda il secondo semestre dell'anno, si evidenzia una tenuta
degli introiti stessi. Nel periodo 1° gennaio-30 giugno 2009 gli
introiti sono stati di 45.571.000 euro, con un calo dell'11,8
percento rispetto allo stesso periodo del 2008. Nel periodo 1°
luglio-31 dicembre 2009, invece, gli introiti sono stati di
48.899.000 euro, con un calo del 3,2 rispetto allo stesso periodo.
È invece positivo il dato degli ingressi che, dopo il trend
negativo che aveva segnato l'apice nel 2008, nel secondo semestre
2009 ha ottenuto un discreto miglioramento portando un incremento
delle presenze su base annua pari a 27.474 unità. Il confronto con
le altre case da gioco evidenzia come il dato degli ingressi sia
positivo solo per Saint-Vincent, più 4,9, Venezia più 2,2, mentre è
negativo per Sanremo e Campione (meno 2,5 e meno 4,9). I proventi
lordi da gioco - come già detto - evidenziano un decremento
complessivo del 7,61 passando da 102.257.000 del 2008 a 94.471.000
al 31 dicembre 2009. Per quanto riguarda gli introiti da gioco, a
conferma della crisi strutturale che interessa il mercato del gioco
d'azzardo, tutte le case da gioco hanno registrato risultati
negativi: Campione meno 2,6, Sanremo meno 5,7, Venezia meno 11,6,
per una media generale dell'8 percento circa, simile a quella dei
casinò europei.
Per quanto riguarda i singoli settori di gioco della Casa da
gioco di Saint-Vincent, la flessione ha interessato purtroppo tutte
le linee di prodotto. I giochi francesi registrano una diminuzione
degli introiti dell'11,30 con risultati positivi solo per il poker
Texas Hold'em. I giochi americani registrano una flessione di 2,94.
Registrano una diminuzione anche i giochi misti e i giochi
elettronici, settore, questo, condizionato dalla costante crescita
degli esercizi pubblici; per quanto riguarda le slot, nel secondo
semestre 2009 il calo dei proventi non solo si è arrestato, ma ha
fatto registrare una positiva inversione di tendenza.
Sulla base di questa situazione il 12 aprile 2010 l'assemblea ha
deliberato di approvare il bilancio di esercizio al 31 dicembre
2009 come segue: copertura delle perdite di esercizio 2008
riportate a nuovo pari a 11.655.000, mediante integrale utilizzo
dell'utile di esercizio di 6.659.000 euro e della riserva legale
che era già prevista e di rinviare in sede straordinaria l'adozione
dei necessari interventi sul capitale per procedere ad integrale
copertura delle altre perdite. L'assemblea straordinaria ha inoltre
deliberato di ridurre, a copertura delle perdite residuali
dell'esercizio 2008, il capitale sociale da euro 14.000.000 a euro
9.000.000, come già previsto. L'aumento del capitale sociale da
euro 9.000.000 a euro 94.000.000, invece, offrendo al socio Valle
d'Aosta la sottoscrizione per il conferimento dei beni; atto
sottoscritto integralmente mediante conferimento della Casino
S.p.A.. L'operazione di conferimento deliberata prevista dalla
legge regionale, porterà alla fusione delle due società interessate
con incorporazione di STV e di Casino. L'operazione, nel rispetto
dei tempi previsti, si concluderà entro il mese di luglio.
L'integrazione fra il complesso alberghiero Grand Hôtel Billia e
Casino de la Vallée risponde ad esigenze di tipo strategico,
connesse fondamentalmente alla complementarietà delle attività, e
costituisce il punto di partenza per sviluppare una regia di
rilancio del "sistema casinò" nel contesto del turismo nazionale e
internazionale. In effetti la casa da gioco necessita di una
struttura alberghiera aggregata per poter esprimere le sue
potenzialità; d'altra parte, l'attuale struttura alberghiera ha -
nel fabbisogno espresso dalla casa da gioco - una condizione che è
indifferibile. Inoltre l'integrazione consente di migliorare la
gestione degli
assets
patrimoniali in parte condivisi ed
integrati, la gestione delle relazioni contrattuali oggi esistenti
fra le due aziende, la razionalizzazione e il miglior coordinamento
di reciproci piani di attività. Già fin d'ora si sono create le
condizioni operative per consentire le massime sinergie fra i due;
peraltro, l'attività del Grand Hôtel Billia registra, nel corso del
primo quadrimestre 2010, segnali di ripresa sia in termini di
presenze che di coperti relativi alle attività alberghiere. Infatti
le presenze passano da 7.779 nel 2009 a 11.984 nel 1010, con un
incremento pari a 4.200 unità, più 54 percento; i coperti
dell'Hôtel passano da 9.000 a 12.000, pari a più 2.728 unità (più
28 percento). Resta invariata l'attività del Grand Hôtel Billia
legata al casinò. Questi incrementi sono sicuramente confortanti,
ma sono ancora lontani dai livelli che si spera di poter
raggiungere con una serie di operazioni che si andranno a fare.
Un piccolo spaccato del 2010, giusto per dire che, fra l'altro,
siamo in attesa di presentare in Consiglio anche i progetti che
saranno ultimati a breve per quanto riguarda il piano di sviluppo
del Grand Hôtel Billia coordinato con il casinò. Come sapete, era
il piano che aveva come previsione i tempi che stiamo mantenendo. I
primi cinque mesi dell'anno in corso cominciano a manifestare i
primi segnali di ripresa, anche se non può essere considerata
terminata l'attuale situazione di crisi. All'orizzonte, inoltre, si
affaccia un'ulteriore criticità, legata all'ampliamento e alla
diversificazione dell'offerta del gioco con l'introduzione del VLT,
quello che era stato introdotto per L'Aquila e che sembra sia stato
allargato a tutti. A questo riguardo abbiamo già avuto modo di
informare il Consiglio sulla chiusura del capitolo "4Games" a
seguito della vendita delle due sale di Torino e Quart e della
messa in liquidazione della società. Tuttavia, per la casa da gioco
è ormai una necessità strategica l'insediamento nel settore del
gioco pubblico, al fine di dare una piena attuazione a quanto già
previsto dal piano industriale triennale. Nel corso dell'anno
faranno il loro ingresso sul mercato, prima, il poker in modalità
cash e, successivamente, i giochi a quota fissa, casinò games; se
sarà vantaggioso saremo pronti a commercializzare questi nuovi
giochi insieme ad altri operatori. Questo consentirà al Casinò di
Saint-Vincent di ritagliarsi una propria quota di mercato in fase
di rilancio del nuovo business, evitando di investire ingenti
capitali in promozione per recuperare terreno sugli altri
operatori.
I proventi lordi di gioco nei primi cinque mesi del 2010 segnano
un più 5 percento, che rappresenta un segnale di quell'inversione
di tendenza che si auspica possa concretizzarsi nei prossimi mesi
dell'anno. Il dato positivo e ancora più importante sarà affrontato
con quello delle altre case da gioco: infatti, alla data del 31
maggio 2010, solo Saint-Vincent presenta un risultato positivo,
mentre registrano risultati negativi Sanremo (meno 4,8), Venezia
(meno 5,1), Campione (meno 10,5).
Per quanto riguarda le presenze, invece, segnaliamo due dati
positivi, sia a Saint-Vincent (più 5,3) che a Sanremo (più 1,4);
gli altri perdono ancora. I primi cinque mesi del 2010 hanno visto
un aumento di tutte le fasce di clientela, sia in termini di
presenza globale che in termini di clienti individuali. La
riorganizzazione della formazione dell'ufficio commerciale dedicato
alle fasce di alto profilo ha fatto registrare buoni risultati sia
in termini di maggiore frequentazione dei clienti, sia nel contatto
e fidelizzazione della nuova clientela. Nello specifico, nel
periodo gennaio-maggio 2010 abbiamo un aumento totale delle fasce
di clientela VIP del 4,5 percento, per arrivare ad un 15 percento
se si analizzano solo le due categorie più importanti. Per quanto
riguarda l'analisi del risultato positivo nei cinque mesi del 2010
si evidenzia intanto come la massa monetaria giocata sia cresciuta
del 4,7 percento, gli aumenti sono distribuiti fra i giochi
francesi e chemin de fer; la riuscita delle iniziative dello chemin
de fer è testimoniata dalle variazioni percentuali a questo gioco
dalle altre case da gioco che, a fronte di un più 62 di
Saint-Vincent, registrano un meno 8,4 a Campione, meno 28,9 a
Sanremo, meno 32 a Venezia. I giochi americani manifestano in
generale un segnale di flessione invece pari a meno 7 percento,
suffragato dalla diminuzione pressoché analoga rispetto ai tavoli.
Questo dato è la dimostrazione di come la crisi economica in atto
continui a pesare negativamente, in particolare, sulla propensione
al gioco della clientela della casa da gioco di medio e basso
livello, che trova, nei giochi pubblici offerti dallo Stato, sfogo
alla propria propensione al rischio. Un leggero segno positivo si
constata per le slot pari a 1,80, a fronte però di un incremento
della massa giocata pari a 4.310.000.
Il risultato del Casinò Saint-Vincent appare ancora più
significativo, in quanto il segno positivo registrato rappresenta
la prima inversione di tendenza dal 2004 ad oggi, periodo in cui
nei primi cinque mesi dell'anno si era registrata una flessione
complessiva di quasi 36 percento. Certamente su questo risultato ha
influito anche l'ingresso dei valdostani, autorizzato dall'articolo
17 del nuovo disciplinare, ma certamente hanno inciso gli
importanti investimenti finalizzati al rinnovo di tutte le
infrastrutture.
Per quanto riguarda il personale, molto si è detto sui
provvedimenti che sono stati presi e il piano ha portato alla
risoluzione di alcuni rapporti di lavoro. Sul fronte del
contenzioso la relazione al bilancio ben rappresenta la complessità
della situazione, legata a fatti anche molto lontani nel passato.
Il budget 2010 assicura il continuo rigoroso contenimento dei costi
che previsionalmente, rispetto a quelli registrati, presentano una
flessione. La maggiore problematica di bilancio riferentesi
all'esercizio 2010 sarà quella connessa all'incorporazione STV con
decorrenza 1° gennaio 2010.
L'obiettivo che ci si deve prefiggere è di raggiungere un
risultato positivo, che consentirà all'azienda unificata di creare
liquidità sufficiente per il finanziamento - almeno parziale -
degli investimenti, che dovranno essere sostenuti dal gruppo nei
prossimi esercizi, al fine della realizzazione di quelle
infrastrutture necessarie al rilancio dell'attività della casa da
gioco nel complesso e del Grand Hôtel Billia. Grazie.
Président
- La discussion est ouverte.
La parole au Conseiller Donzel.
Donzel (PD)
- Egregio Presidente, cari colleghi... c'era
una battuta che girava nei corridoi del Consiglio regionale: quando
si presentava una relazione sul casinò, era sufficiente prendere la
relazione dell'anno precedente, si rileggeva quella e le cose erano
le stesse... invece ritengo che in questo caso vadano fatte alcune
puntualizzazioni, quindi non starò a fare un intervento lungo e
tedioso, ma alcune puntualizzazioni per dire che le cose non stanno
così, non è una situazione apparentemente ripetitiva, ci sono delle
sensibili diversità.
Intanto il modo di presentare un bilancio dicendo che siamo
tutti entusiasti di questo attivo che c'è di 6.500.000 euro che, in
realtà, è esclusivamente dovuto alla modifica del disciplinare...
il casinò è andato malissimo! Ha perso, dal punto di vista delle
entrate lorde, 7.000.000 di euro e, se non fosse stato per quella
modifica del regolamento del disciplinare - che noi stessi abbiamo
modificato, quindi sono cosciente di quello che abbiamo fatto, ma
lo abbiamo fatto per gettare un salvagente -, la situazione sarebbe
ben peggiore dell'anno precedente dal punto di vista economico!
Bisogna essere realisti, bisogna sapere cosa abbiamo davanti.
Ovviamente qui si confonde sempre un po': una volta c'è la crisi
economica, una volta non c'è, insomma non si capisce mai questa
cosa qui! Per due anni abbiamo parlato di "crisi economica"...
qualcuno ha detto che non c'era, adesso sono tutti che urlano
all'allarme della crisi economica... ben venga una presa di
coscienza, ben venga che la verità viene a galla, soprattutto dopo
le elezioni! Comunque resta il dato che abbiamo tutti condiviso:
che di per sé la crisi economica non è un deterrente del gioco
d'azzardo, anzi; gli esperti del gioco d'azzardo dicono che nei
momenti di crisi economica aumenta la propensione al rischio
individuale del giocatore che, non trovando fiducia negli strumenti
economici finanziari ufficiali legati allo sviluppo economico,
aumenta la sua propensione al rischio. Non sono cose che mi invento
io, sono cose che dice l'amministratore delegato della casa da
gioco; quindi non possiamo usare per il casinò la questione della
copertura della crisi economica, perché non è questa la questione
in oggetto!
Certamente ci rassicura il fatto che anche gli altri casinò
vanno male, nel semestre "tal dei tali" quello è andato un po'
peggio, nell'altro semestre o trimestre un altro casinò si è
inciampato un po' più di noi, quindi c'è questa logica che
mal
comune è mezzo gaudio
, però resta il fatto che non è questo, a
mio avviso, l'approccio che dobbiamo avere, anche a fronte non solo
della modifica del disciplinare, ma dell'importante piano di
sviluppo che è stato approvato. Un piano di sviluppo che però nella
sua espressione totale si svilupperà soltanto da qui al 2015,
quindi ci tocca ancora aspettare e soffrire.
Noi abbiamo l'impressione che alcune delle iniziative - che fra,
l'altro, sono state messe qui fra le giustificazioni del risultato
non eccessivamente positivo della casa da gioco - siano da valutare
in modo leggermente diverso. Intanto l'idea di favorire con una
buona uscita una sorta di pensionamento anticipato di una parte
delle unità lavorative della casa da gioco è stata una precisa
proposta dell'amministrazione del casinò per migliorare i conti,
quindi questo non può essere poi, di colpo, addebitato come un
costo. Se è una scelta per migliorare, non si può usarla poi per
dire: andiamo male perché facciamo la riduzione del personale...
delle due, l'una: o facciamo una scelta che ci aiuta a crescere e
svilupparci... poi non possiamo dire: abbiamo avuto un risultato
negativo perché abbiamo speso dei soldi per prepensionare una serie
di unità lavorative. Dopodiché, sentirsi in non so quante relazioni
ancora che c'è il problema del fumo che riduce il numero dei
giocatori... questa cosa del fumo ha fatto il suo tempo, è
veramente un riempitivo fra le cose che vengono messe all'interno
dei problemi della casa da gioco!
A mio avviso, restano aperte alcune questioni che ritengo
assolutamente importanti: intanto la questione della riduzione
delle consulenze e delle collaborazioni... da questo punto di vista
non si fa abbastanza, soprattutto se connesso alla mobilità interna
e alla riqualificazione del personale. Assistiamo ancora
all'utilizzo di personale esterno, dopo che abbiamo detto che i
nostri sono i migliori e i più qualificati; poi, di fatto, sappiamo
che si ricorre a personale esterno per svolgere alcune attività.
Sappiamo che va a rilento questa riqualificazione del personale,
tanto più dal settore amministrativo al settore tecnico,
praticamente inesistente in termini percentuali. Queste sono delle
grosse lacune, mentre da questo punto di vista c'erano dei precisi
impegni.
L'altra questione, anche questa che rimane un punto delicato che
non è stato affrontato con la dovuta attenzione - qui abbiamo un
elenco di punti che vengono svolti con la percentuale di
realizzazione: completato 100 percento, 40 percento -, riguarda la
definizione di un unico contratto di lavoro con il superamento
delle differenze esistenti, dove il punto di percorso è il 40
percento, ma... cosa vuol dire 40 percento? A noi risulta che
nessun contratto è mai stato neanche avviato in discussione con le
parti sociali. Cosa vuol dire 40 percento... vuol dire che qualcuno
per conto suo ha cominciato a scrivere delle bozze di contratto
unico? Non risulta che sia avviata alcuna trattativa ufficiale in
questo senso, quindi questo è uno degli elementi molto delicati
della casa da gioco, perché stamani abbiamo esaminato tutta la
parte del contenzioso e ogni volta che andiamo a vedere nel
contenzioso, fra le tante voci del contenzioso ci sono le voci che
riguardano il personale, i contratti del personale, eccetera,
quindi quella è una partita molto delicata. A noi non pare che su
quella partita si siano fatti dei veri passi avanti, c'è una
volontà, ma che non si è ancora minimamente esplicitata.
Altra questione sempre delicata che riguarda il personale è
quella di dire che in realtà non ci sono assunzioni al casinò;
finalmente sembra si stiano bloccando anche assunzioni a tempo
determinato che prima, invece, venivano praticate fino a qualche
tempo fa, ma si procede alla esternalizzazione di alcuni servizi.
Allora questo che senso ha? Esternalizzo un servizio: questo vuol
dire che le pulizie invece di farle il dipendente del casinò, le fa
un dipendente che non è del casinò, ma ce n'è sempre uno che fa le
pulizie, è sempre una persona, è sempre personale! Quindi in realtà
è un
maquillage
di numeri, riduco il numero effettivo e poi
procedo all'assunzione tramite esternalizzazione del servizio.
Anche qui, uno potrà dire che così si abbattono i costi, ma non è
una procedura, questa, che abbiamo condiviso in quest'aula, quella
cioè di creare tanti diversi livelli di assunzione nel casinò con
chi ha dei contratti munifici e chi, invece, ha dei contratti
capestro, perché assunto tramite esternalizzazione del servizio...
anche questo... non mi sembrava nella pianificazione che avevamo in
mente!
Ancora una questione riguardo al paventato grande aumento delle
presenze nel casinò; intanto si riconosce che questo aumento delle
presenze non è significativo dal punto di vista delle entrate,
perché andiamo in controtendenza sulle presenze, ma calano gli
introiti lordi, quindi vuol dire che magari uno va, ma non gioca.
L'altra questione è che sull'aumento di queste presenze, stando ai
dati ufficiali che prendo da questa relazione, quasi un 50 percento
su quella parte che è in aumento è di utenza regionale residente,
quindi in realtà la capacità di attrarre dall'esterno è stata
decisamente minima.
Ancora una considerazione. Quando le cose non vanno tanto bene,
comincia questo scaricabarile, da un lato si dice: non riusciamo a
fare grandi incassi, è tutta colpa del Grand Hôtel Billia che non
ha un sistema di accoglienza di alto livello, quindi non essendoci
il cinque stelle funzionante non possiamo accogliere il grande
giocatore, non possiamo avere il giocatore che ha la grande
capacità di spesa, è colpa del fatto che manca il Grand Hôtel
Billia; quando ci sarà il Grand Hôtel Billia anche il casinò
tornerà a crescere; dall'altro, quando sentiamo le relazioni
sull'Hôtel Billia diciamo che è colpa del casinò che non ha
l'utenza che dovrebbe avere, diminuisce l'utenza... non è che uno
quando non va bene dà la colpa al vicino... ognuno dovrebbe fare la
sua parte, tanto più che adesso andiamo verso questa gestione unica
separata delle due realtà, non avranno più scuse, ma in questa
gestione unica separata vedremo cosa verrà fuori.
L'altra cosa che ho colto con una certa preoccupazione dalle
parole del Presidente è stata quella che il piano di sviluppo del
casinò, che probabilmente nella mia ingenuità supponevo fosse
finanziato da un piano preciso, quindi che gli
step
- già
avevamo detto lenti, lunghi, perché bisogna aspettare il 2015,
eccetera -, questi step che avevamo detto, fossero previsti, questi
soldi con finanziamenti che erano reali, esistenti.
Oggi un accenno nelle parole del Presidente mi fa presupporre
che il finanziamento del piano di sviluppo del casinò deve avvenire
con le risorse interne del casinò, cioè non avviene, perché se
aspettiamo quelle risorse lì, addio piano di sviluppo! Se diciamo
che deve essere autofinanziato dal casinò - e il casinò fa questi
risultati - è chiaro che non lo finanziamo questo piano! Non so se
avete visto le cifre per finanziare il piano di sviluppo del
casinò; il casinò non è in grado di concorrere in modo
significativo e questo mi lascia perplesso, anche perché questi
ritardi nel realizzare le opere ed i progetti portano a quelle
perdite... anche qui, 1.000.000 di euro persi, perché i progetti
che si erano immaginati per realizzare la riorganizzazione della
sala multiuso sono stati buttati via, in quanto si è cambiata
l'idea di realizzazione. Noi abbiamo buttato via 1.000.000 di
euro... poi questo pomeriggio sbandiereremo che diamo 50.000 euro
per finanziare dei poveri agricoltori che hanno dei problemi con il
bestiame e buttiamo via 1.000.000 di euro perché cambiamo idea
sulla sala multiuso? Non finanziamo leggi sociali proposte dal
Partito Democratico perché "qui non ci sono mica i quattrini per
fare tutte le cose che volete" e nella relazione diciamo che
abbiamo buttato 1.000.000 di euro in progetti sui quali abbiamo
cambiato idea... non ci piacevano più? Io dico che è vero che al
casinò girano talmente tanti soldi che parlare di 1.000.000 di euro
fa ridere, ma se raffrontiamo le cifre di cui parliamo in certe
leggi con le cifre con cui ci confrontiamo al casinò, c'è uno
squilibrio che, secondo me, va assolutamente rivisto.
Il nostro atteggiamento, rispetto a questa relazione, non è
assolutamente di ottimismo. Poi ho capito che il Presidente ha
chiuso parlando del 2010, ma questo è il bilancio del 2009, quindi
fa piacere che nel 2010 le cose vadano un po' meglio; però, siccome
andiamo a trimestri e semestri, l'anno scorso si partì male nel
primo trimestre, si chiuse meglio nel secondo semestre. Non vorrei
che questa volta partissimo bene nel primo semestre e chiudessimo
male nel secondo! Quindi non è che i semestri fanno il bilancio...
il bilancio annuale del 2009 è un bilancio che, nonostante tutti
gli sforzi che vanno riconosciuti a tutti gli attori, è però un
bilancio che parla negativo e non prenderne atto è grave,
altrimenti continuiamo a dire che qui le cose - più o meno - vanno
bene.
Sappiamo che investiremo una quantità enorme di denaro per
rilanciare nuove slot machine, nuovi giochi elettronici, quando i
giochi elettronici vanno tutti a picco; quindi, a meno che non
abbiamo la slot machine che fa il miracolo, stiamo spendendo
un'enorme quantità di soldi per dei giochi che non stanno andando
bene. Dal mio punto di vista deve rimanere alta la preoccupazione e
la risposta dovrebbe essere un'accelerazione sulla realizzazione
del piano, e non il contrario, ovvero vedremo se il casinò è in
grado di autofinanziare il piano, che è esattamente ulteriore
rallentamento.
Presidente
- Prima di andare avanti, vi devo porre un
problema, nel senso che il Presidente della Regione è stato
chiamato per una riunione urgente del Comitato per la sicurezza e
l'ordine pubblico con il Procuratore della Repubblica di Torino che
è arrivato anche in ritardo. Il problema che vi pongo è questo: se
vogliamo continuare con questa discussione in assenza del
Presidente, o se volete sospendere ed iniziare la discussione con
la legge sulla fauna selvatica e poi riprendere questa discussione
con il Presidente presente in sala; quindi, se siete d'accordo,
passiamo al punto 21.1 e poi riprendiamo la discussione sulla casa
da gioco.
Il Consiglio prende atto, concordando.
