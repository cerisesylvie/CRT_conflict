Classificazione
ASSISTENZA SOCIALE
Assistenza socio-sanitaria



Oggetto del Consiglio n. 2210 del 22 giugno 2016 - Resoconto
OGGETTO N. 2210/XIV - Interpellanza: "Modalità di
trasferimento del personale addetto all'assistenza domiciliare ad
attività d'ufficio".
Rosset (Presidente) -
Punto n. 10 dell'ordine del giorno.
Per l'illustrazione, ha chiesto la parola il Vicepresidente
Cognetta, ne ha facoltà.
Cognetta (M5S) -
Sono qui a parlare della delibera n.
702/2016, uscita il 27 maggio, dove sostanzialmente si sposta un
dipendente assegnato momentaneamente alla Comunità montana Grand
Paradis, prima ancora assegnato all'Evançon: viene spostato agli
uffici dell'Assessorato della sanità per lavorare rispetto al
problema delle operatrici socio-sanitarie e tutto quello che è il
comparto socio-sanitario, essendo lui di quel comparto.
Sostanzialmente in questa interpellanza chiedo perché è stata
scelta questa persona. Sapete tutti che il lavoro degli operatori e
delle operatrici socio-sanitari è un lavoro estremamente usurante e
ci sono diverse persone che in passato hanno chiesto e continuano
ancora oggi a chiedere di spostarsi dal lavoro sul campo agli
uffici in quanto hanno problemi fisici piuttosto gravi; sono
persone che hanno professionalità diverse, sono comunque persone
che vivono un momento di lavoro piuttosto disagiato e per le quali
i problemi di salute si accumulano nel tempo. Con lo spostamento
fatto con questa delibera non è chiaro qual è stata la modalità: è
stata scelta una persona, è stata presa e spostata. È una delibera
di Giunta, è una delibera portata dal Presidente della Giunta,
perché è lui che gestisce il personale, però è un personale che poi
va direttamente alla Sanità. Io chiedo a lei, Assessore, se questa
è la modalità corretta, perché la persona potrebbe essere anche la
persona più brava e più esperta, più capace, più importante, la
migliore che si poteva avere, ma la modalità con cui è stato fatto
questo spostamento è assolutamente sbagliata.
Non vorrei spiegare poi che cosa ha sortito all'interno del
comparto una mossa di questo tipo, nel senso che tantissime
operatrici e tantissimi operatori l'hanno vista semplicemente come
un sopruso bello e buono. Vede, già è un comparto che soffre di
alcune difficoltà di tipo economico, è stato messo a dura prova da
alcune scelte o da alcuni messaggi di scelte future piuttosto
discutibili e, non essendoci sostanzialmente una modalità più
corretta e trasparente, le chiedo di mettere in campo una modalità
più corretta e trasparente per valutare esattamente chi può e chi
non può andare negli uffici, perché sennò il libero arbitrio
diventa veramente esagerato come in questo caso. Vorrei quindi
capire a questo punto se lei vuole cercare di modificare tale
modalità e come.
Presidente -
Per la risposta, ha chiesto la parola
l'Assessore Viérin, ne ha facoltà.
Viérin L. (UVP) -
Rispondo volentieri ad un'iniziativa
che era peraltro iscritta all'altro Consiglio e quindi non rivolta
a me, ma giustamente l'Amministrazione prescinde da chi ne fa parte
e mi sono informato volentieri sulla questione sollevata. Dico in
premessa che per le mobilità esistono delle regole che sono gestite
dall'Ufficio personale, che adesso le dirò, e che questa delibera è
stata costruita in base alle parti di normativa che le citerò e che
mi è stata prodotta su richiesta, perché giustamente la questione
puntuale era da approfondire.
Nelle sue premesse lei cita il settore delle OSS e delle ADEST
in generale, un settore in cui il lavoro è usurante, un settore
difficile e delicato e che le diciamo già da subito che sarà nostra
cura e premura difendere, affinché si plachino anche le polemiche
che ci sono state, la settimana prossima abbiamo già convocato le
organizzazioni sindacali di categoria e oggi incontrerò i segretari
delle sigle sindacali per affrontare tutte le problematiche in
essere nell'Assessorato per cercare tutti assieme di risolvere
problematiche che si sono verificate, perché questo è il nostro
scopo: risolvere i problemi. Si parla di problemi, esisteranno
anche delle soluzioni che tutti assieme cercheremo di mettere in
campo. Quando dico "tutti assieme", non dico il sottoscritto, non
dico il Consiglio in generale: sicuramente la V Commissione,
sicuramente le organizzazioni sindacali e tutti assieme troveremo
una soluzione per salvaguardare - com'è scritto nell'accordo dei 27
punti - gli
standard
occupazionali e contrattuali delle
persone che oggi operano all'interno del sistema socio-sanitario
assistenziale e dei servizi integrati in generale, perché crediamo
in questo settore e siamo qui a difendere questo settore. Mi
scuserà il collega, visto che prima diceva che su un tema specifico
ho cercato di dare un'argomentazione un po' più ampia, è la prima
volta che ho l'onore di poter illustrare le cose che noi cercheremo
di fare e quindi mi sembra anche doveroso, visto che fuori c'è
tanta preoccupazione, utilizzare il Consiglio regionale per
lanciare qualche messaggio di riappacificazione, qualche messaggio
di concertazione che è ripartita, che riparte e che su presupposti
che tutti assieme decideremo andrà ad affrontare queste
problematiche.
Detto ciò, su questa questione puntuale le fornisco le
informazioni che saranno utili a lei per poi fare le sue
valutazioni, com'è giusto che sia. Solo una parte di quel
personale, riconoscendo la difficoltà, le problematiche che le
citerò, perché abbiamo fatto fare una ricognizione anche su tutte
le problematiche che lei ha sollevato sui lavori usuranti e come
questi si sono manifestati in termini numerici. Dei 593 dipendenti
c'è una piccola parte che svolge parte amministrativa in quel
comparto che lei ha citato: sono 27, principalmente sono i
referenti di struttura e i coordinatori dei servizi, questo si
sa.
Detto ciò, come funziona la mobilità. Le domande che lei mi
rivolge sono due: come funziona la mobilità, che è la questione
principale. Ci sono due tipologie per spostare - perché lei parla
di spostamenti -: la mobilità e il comando. La mobilità chiaramente
nel comparto, a seguito della legge n. 22/2010, che è quella che
fissava le nuove regole che sostituivano quelle della legge n. 45
parlano di mobilità e all'articolo 43 sono dettagliate con
riferimento in particolare alla mobilità volontaria dal contratto
collettivo regionale: quella è la mobilità volontaria. Esiste poi
chiaramente il fatto che ciascun ente può, mediante la
contrattazione decentrata, individuare criteri specifici,
preventivamente concordati con i sindacati per regolare la mobilità
al proprio interno. Oltre a questo, c'è il comando o il distacco,
che è poi il caso che lei ha sollevato: è limitatamente a posti
vacanti della dotazione organica degli enti del comparto unico da e
verso altri enti pubblici, su richiesta motivata dell'ente e previo
assenso del dipendente interessato. Queste sono le regole. Il
comando può essere disposto per un periodo di tempo determinato e
può essere rinnovato. Nel nostro caso è un comando per un anno, per
seguire la questione della riorganizzazione. Il personale comandato
deve essere in possesso della categoria e posizione corrispondenti
al posto, per il quale è disposto il comando. Tale istituto può
essere utilizzato per coprire specifiche carenze di professionalità
necessarie per lo svolgimento di particolari funzioni con carattere
temporaneo. Ecco l'aggancio nelle regole, che sono quindi regole
legittime.
Diverso è il caso invece delle limitazioni e delle prescrizioni
giustamente da lei sollevato, abbiamo tutta una serie di persone
che non possono svolgere certe mansioni: per esempio, sollevare
pesi, carichi - li conosciamo nell'Amministrazione -, quel settore
è sicuramente un settore più usurante rispetto ad altri. Sempre a
seguito di questa ricognizione che era giusto fare, risulta molto
elevato il numero di dipendenti aventi queste limitazioni o
prescrizioni nello svolgimento della propria attività. Sui 593 che
le ho citato 107 hanno le limitazioni - non credo che siano dati
sensibili, non vogliamo mortificare nessuno, però lo dico perché è
giusto per il dibattito -: dalla movimentazione dei carichi pesanti
all'aver sviluppato magari allergie ai guanti monouso, per esempio,
alle polveri, ai problemi con i lavori in altezza. La maggior parte
delle limitazioni e prescrizioni non impedisce del tutto lo
svolgimento delle mansioni prevista dalla figura di OSS e quindi in
quel caso l'ente ha cercato di concordare questo e pare abbia
funzionato al di là di quello che si dice: "perché sposti uno e non
sposti me?", perché questa poi è la domanda. Per esempio,
l'operatore con problemi alla schiena è stato orientato verso la
somministrazione di pasti agli utenti, invece la ricognizione su
quello che dice lei è sul personale ad oggi operante
nell'assistenza trasferito negli uffici. Il personale distaccato
ammonta a cinque persone: due nello sportello sociale, due negli
uffici e uno al 50 percento nello sportello sociale e al 50
percento negli uffici. Non tutto il personale di cui si tratta è
inidoneo, però, per esempio, per il personale distaccato allo
sportello sociale questo è stato scelto sempre su richiesta, previa
manifestazione di interesse. È stata fatta la manifestazione di
interesse e quando gli interessati, avendo i requisiti, erano più
di uno, stabilendo le modalità di selezione mediante contrattazione
decentrata, hanno fatto la contrattazione decentrata. In altri casi
la scelta è ricaduta su persone con limitazioni importanti, questo
è successo, previa verifica del possesso dei requisiti necessari:
il diploma piuttosto che la lingua - dipende dalla mansione che si
svolge - e in un caso verso il personale avente diritto ad
usufruire dei permessi della 104 (per l'assistenza ai familiari,
per un familiare), le cui assenze creavano difficoltà nella
gestione delle turnazioni. Questo è quanto, collega Cognetta. Detto
ciò, con quali modalità l'abbiamo visto.
L'altra domanda è: "se è intenzione dell'Assessore cambiare tali
regole", io la ringrazio per riconoscermi tutta questa possibilità
di incidenza, di riuscire dopo 15 giorni, e soprattutto anche dopo,
di andare a cambiare le regole che sono di competenza di altri
sulle questioni del personale...non vorrei essere sopravvalutato e
lo dico proprio perché fa parte questa questione di una
contrattazione che è durata...insomma, la legge n. 22, a parte le
battute, è stata una legge concertata, ci sono le organizzazioni
sindacali, c'è tutta la questione ARRS, c'è tutta una questione di
concertazione sociale. Le dico solo che non si è verificato nel
tempo uno spostamento massiccio - questo bisogna dirlo - ma le
posso dire che per il futuro cercheremo di razionalizzare ancora
maggiormente questa cosa, affinché ci sia sicuramente equità
sociale, che ci sia trasparenza, che comunque in queste regole è
stata seguita, perché sono state applicate le regole della mobilità
o eventualmente del comando.
Oltre a quanto richiesto, sono stati riscontrati dei casi in cui
il medico competente ha certificato la non idoneità allo
svolgimento della mansione specifica e tale personale, se non ha
potuto essere utilizzato all'interno per mansioni ausiliarie, è
stato ricollocato. Quello che le voglio dire - e concludo e mi
scusi se mi sono dilungato - è che possiamo rispondere dicendo che
ci sarà la massima attenzione affinché nell'amministrazione...una
volta risolta tutti assieme la questione che lei ha sollevato,
anche le questioni delle mobilità e dei comandi...affinché ci sia
un po' una parità di utilizzo nell'insieme dell'amministrazione.
Questo caso di comando è stato utilizzato, ad onor del vero, per
essere utilizzato nel gruppo di lavoro della riorganizzazione delle
OSS e quindi è stato pescato all'interno di professionalità che
potevano dare dal settore, e così sono state fatte in termini di
valutazione per lavorare a questo dossier.
Presidente -
Per la replica, ha chiesto la parola il
Vicepresidente Cognetta, ne ha facoltà.
Cognetta (M5S) -
Assessore, non volevo assolutamente
limitare la sua esposizione, comprendo benissimo che, essendo
appena il primo Consiglio che di fatto svolge come Assessore, è
giusto che magari esca un attimo dallo
standard
del
colloquio.
Giustamente lei ha parlato di mobilità e comando, in effetti la
delibera è di comando; tecnicamente - ma glielo dico solo per
puntualizzare, non era rivolta a lei, perché era nell'altro
Consiglio in una situazione completamente diversa, e aggiungo che
probabilmente avrebbe dovuto rispondermi, secondo me, più il
Presidente della Giunta, visto che è lui che si occupa del
personale, perché penso che l'operazione l'abbia gestita lui e non
tanto l'Assessore - lei giustamente ha detto che in passato è stato
fatto quello che io auspicavo: vediamo chi ha dei problemi,
facciamo un avviso pubblico e scegliamo chi spostare tra quelli che
hanno problemi e che rispondono ai requisiti che ci servono per
andare a ricoprire un certo ruolo. In questo caso non è stato fatto
e questo ovviamente, a fronte di 107 dipendenti, collaboratori che
hanno dei problemi, è stato uno schiaffo a 107 persone, detto in
parole molto semplici. Ripeto: poteva essere il migliore di tutti,
ma comunque questo è accaduto.
Se la legge permette di fare certe cose, non vuol dire che le
cose siano corrette, su questo penso che siamo tutti d'accordo. Ci
sono tante leggi che vorremmo tranquillamente eliminare, perché di
fatto sono vessative o permettono degli abusi o delle procedure che
non sono affatto chiare e trasparenti, nonostante siano scritte in
legge. Io non dico che c'è stato un qualcosa di poco chiaro come
legge, c'è stato qualcosa di poco chiaro come gestione complessiva
del personale. Io spero che quindi, visto che ho una particolare
attenzione al settore, visto che lei sa benissimo come opero
normalmente nel mio lavoro, fatti del genere non accadano più e
soprattutto che questo comando non si trasformi in mobilità, perché
c'è anche questo aspetto importante da valutare. Chi adesso fa
questo comando di un anno, poi torni da dove è venuto e se proprio
bisogna poi avere una risorsa, questa risorsa venga scelta con le
modalità che abbiamo detto: un avviso pubblico fra i dipendenti
chiaramente che hanno certi problemi e che possono avere certi
requisiti e non si faccia in modo, ad esempio, che chi ha avuto
esperienza poi abbia un punteggio superiore per poter avere accesso
alla mobilità, perché sennò diventa veramente un gioco.
Non le voglio dare tutto questo potere, assolutamente, però lei
è all'interno di un gruppo e spero che le sue parole portate
all'interno di quel gruppo facciano sì che poi possa in qualche
modo riuscire a mantenerle, perché poi il difficile per lei,
secondo me, sarà questo: portare in quel gruppo la sua opinione
rispetto all'opinione di tutti quanti gli altri. Questo io glielo
auguro, lo auguro anche per i dipendenti del settore e in generale
per tutta la sanità.
