Classificazione
ELEZIONI



Oggetto del Consiglio n. 68 del 24 settembre 2008 - Resoconto
OGGETTO N. 68/XIII - Approvazione di risoluzione: "Iniziative
dirette a riconoscere alla Valle d'Aosta un proprio rappresentante
al Parlamento europeo".
Risoluzione
Il Consiglio regionale della Valle d'Aosta
Considerato che in vista delle elezioni di giugno 2009 per il
rinnovo del Parlamento europeo si è riaperto il dibattito sulla
necessità di riforma del sistema di elezione dei membri del
Parlamento europeo spettanti all'Italia, disciplinato dalla legge
24 gennaio 1979, n. 18 e successive modificazioni ed
integrazioni;
Illustrato che, come noto, l'attuale sistema elettorale non
riconosce alla Valle d'Aosta un rappresentante in seno al
Parlamento europeo, e che le disposizioni della citata legge 18/79
a favore delle minoranze linguistiche non sono in grado di
garantire la tutela prevista dall'articolo 6 della Costituzione,
posto che nemmeno le minoranze numericamente più forti riescono ad
ottenere il quoziente necessario all'elezione di un proprio
rappresentante;
Preso atto che il 16 settembre è iniziato, alla Camera dei
Deputati, l'esame congiunto delle proposte di legge aventi ad
oggetto la modifica della legge 18/79 e che il Governo ha pertanto
dichiarato di aver rinunciato a presentare un proprio disegno di
legge, riservandosi di esprimere le proprie valutazioni a
conclusione del dibattito parlamentare;
Ricordato come siano state intraprese, sin dal 1979, numerose
iniziative da parte dei Parlamentari valdostani nonché dal
Consiglio regionale per ottenere il riconoscimento di una
rappresentanza valdostana al Parlamento europeo;
Ritenuto fondamentale individuare una soluzione che consenta
di modificare l'attuale sistema elettorale già per le prossime
elezioni del 2009;
Tutto ciò premesso
Il Consiglio regionale
Impegna
II Presidente della Regione a promuovere le opportune
iniziative istituzionali dirette a riconoscere, oltre che alla
Valle d'Aosta un proprio rappresentante al Parlamento
europeo.
I Parlamentari valdostani a sostenere tale richiesta
nell'ambito del dibattito parlamentare riguardante la modifica
dell'attuale sistema di elezione dei membri del Parlamento europeo
spettanti all'Italia.
F.to: Empereur - Salzone - La Torre
Presidente
- La parola al Consigliere Empereur.
Empereur (UV)
- Grazie, Presidente. Con i colleghi
Salzone e La Torre, a nome della maggioranza consiliare abbiamo
proposto a questo Consiglio un argomento di assoluta attualità. Il
contenuto della risoluzione vi è noto perché vi è stata consegnata,
brevemente la illustro, auspicando che questo Consiglio possa
condividerla.
Come sapete, il prossimo mese di giugno, fra il 4 e 7 giugno del
2009 tutti i Paesi membri dell'UE saranno chiamati a votare per il
rinnovo dei rappresentanti in seno al Parlamento europeo; anche in
Italia si è riaperto il dibattito per la revisione dell'attuale
normativa, che fa riferimento alla legge n. 18/1979 e alle
successive modificazioni. La scorsa settimana è iniziato, alla
Camera dei Deputati, l'esame congiunto di tutte le proposte di
legge aventi ad oggetto la modifica del sistema elettorale e fra
queste anche quelle sottoscritte dal Gruppo Misto: primo firmatario
il sudtirolese Zeller e, fra gli altri, l'Onorevole Nicco. Questa
ultima proposta prevede la costituzione di una circoscrizione
elettorale in ogni Regione e nelle Province autonome di Trento e
Bolzano. Il Governo ha invece annunciato di aver rinunciato a
presentare un proprio disegno di legge, riservandosi di esprimere
le sue valutazioni a conclusione del dibattito parlamentare e
attribuendo grande valore all'approvazione della nuova normativa in
tempo utile per poter essere applicata alle prossime elezioni
europee. Proprio per questo il Ministro per i rapporti con il
Parlamento, l'Onorevole Vito, ha chiesto al Presidente della
Camera, Onorevole Fini, che sia dichiarata l'urgenza delle proposte
di modifica della legge elettorale per il Parlamento europeo, il
che consente di ridurre - da un punto di vista procedimentale - ad
un mese il tempo a disposizione della commissione competente.
Non abbiamo quindi a nostra disposizione il tempo necessario
affinché questo Consiglio possa approvare una proposta di legge da
presentare al Parlamento e la risoluzione che proponiamo è diretta
ad attivare tutti i canali istituzionali, affinché la legittima
richiesta della nostra comunità valdostana di essere rappresentata
presso il Parlamento europeo trovi accoglimento. Certo, non sarà
impresa facile, anche perché il relatore cui è stato assegnato
l'esame dei predetti disegni di legge, Onorevole Calderisi, ha
annunciato nella seduta della Commissione Affari costituzionali
della Camera, che la riforma della legge in vigore nasce
dall'esigenza di superare il meccanismo elettorale che consente la
frammentazione esasperata della rappresentanza, ritiene opportuno
l'introduzione di una clausola di sbarramento, prefigura l'adozione
della preferenza unica o addirittura delle liste bloccate e ha
paventato il pericolo che la rappresentanza, se fortemente
regionalizzata, possa contrastare con l'esigenza di mantenere
coerente ed unitario il quadro politico nazionale. Tutto ciò non
può non preoccuparci e la presente proposta di risoluzione è
diretta quindi ad impegnare il Presidente della Regione ed i nostri
Parlamentari, affinché sostengano con ogni azione la legittima
aspirazione del popolo valdostano ad essere rappresentato a
Strasburgo.
Presidente
- La parola al Consigliere Zucchi.
Zucchi (PdL)
- Grazie, Presidente. Collega, nonché
Capogruppo dell'Union Valdôtaine Empereur, ritengo che non si
tratti di un'impresa difficile quello che è l'intendimento di
questa risoluzione che viene portata oggi all'esame del Consiglio;
ritengo che io, come del resto anche lei e coloro che l'hanno
firmata, compreso il Presidente della Regione, sappiano che si
tratta di un'impresa impossibile. È un'impresa impossibile e questa
risoluzione suona un po' come demagogica e strumentale e mi lascia
molto perplesso, sia nella forma che nei contenuti. Innanzitutto
nella forma... mi spiace, non so cosa ne penseranno i colleghi
dell'opposizione che hanno presentato nella riunione della I
Commissione, alla quale lei per motivi ben giustificati non era
presente... alcuni colleghi dell'opposizione hanno proposto di
portare all'esame la proposta di legge che va in questa direzione,
quindi dal punto di vista formale mi chiedo se non fosse stato più
corretto, perché suona la risoluzione come improvvisa nella
giornata di oggi, e di fatto è stata invece calendarizzata, su
iniziativa dei colleghi, proprio la prossima settimana, dove è
prevista la nomina di un relatore. È una iniziativa che, al di là
dei contenuti, deve seguire un suo
iter
e una sua forma.
Questo mi sembra un poco un
blitz
che suona tanto di
demagogico, sapendo di chiedere un qualcosa che poi nei contenuti -
spiegherò anche il perché - è come chiedere la luna sapendo in
partenza che non si potrà ottenere, e anche mancando di rispetto
nei confronti dei colleghi che hanno fatto ufficialmente,
attraverso le vie formali e idonee in questo senso, una richiesta
per poter portare all'esame, al di là di quelle che saranno le
risultanze, una proposta di legge che va in questa direzione, ma io
non mi sottraggo perché avrei avuto modo di parlarne nella
commissione che ho l'onore di presiedere, nel dichiarare quelli che
sono i miei, i "nostri" pensieri sui contenuti.
Dico che la troviamo strumentale e demagogica questa
risoluzione, perché lei stesso nelle sue premesse, collega
Empereur, è perfettamente consapevole che al di là dell'
iter
parlamentare, che è in corso, si sta andando in tutt'altra
direzione! Qui mi permetto di ricordare - ma voi lo sapete tanto e
quanto, se non più di me - si sta andando verso una maggiore
globalizzazione, l'entrata di maggiori Stati membri, le dinamiche
politiche a livello internazionale, anche quanto è successo a
livello nazionale nella recente tornata elettorale, tutto questo ha
comportato una concentrazione di gruppi sempre più ristretti,
testimonianza ne è che a livello parlamentare i tanti gruppi che
erano prima presenti si sono ridotti a quelli che ci sono.
All'Italia da 87 membri saranno riservati 72 membri, quindi si va
verso un senso di riduzione; le premesse del gruppo di maggioranza
che in questo momento governa la Nazione sono andate in una
direzione proprio che, guarda caso, è analoga... è curioso vedere
come il partito di maggioranza relativa, quando si tratta di
applicare dei principi in casa, adotta dei sistemi, quando invece
li richiede... cioè questo rispetto della minoranza e delle
peculiarità mi sembra veramente una contraddizione in termini; lo
stesso nostro Consiglio regionale è formato di fatto da sei gruppi,
sono stati eliminati tanti piccoli gruppi che sono usciti per il
meccanismo dello sbarramento, e lei chiede, con questa proposta -
saranno anche d'accordo gli altri colleghi - di smentire di fatto
sé stesso e la legge elettorale locale: quella regionale. Infatti,
a fronte dello sbarramento che viene chiesto per poter dare una
maggiore rappresentanza, così come avviene sia a livello
internazionale, sia a livello nazionale, e succede anche a livello
regionale, guarda caso invece in un'ottica europea si vuole invece
stigmatizzare una posizione di peculiarità.
Entro in un altro ragionamento: a parte il fatto che non credo
sia impossibile che la nostra Regione possa esprimere in un modo
autorevole un proprio esponente, a meno che si ritenga che l'unico
esponente che possa rappresentare degnamente la Valle d'Aosta sia
un iscritto dell'Union Valdôtaine, ma credo che anche i
rappresentanti delle altre forze politiche, valdostani, che hanno
la stessa cura e attenzione al territorio come l'avete voi...
perché voi non avete l'esclusività della difesa della Valle
d'Aosta, in quanto anche gli altri gruppi come il nostro hanno a
cuore le vicende della nostra Regione... dicevo, anche altri
esponenti con questa legge potrebbero tranquillamente rappresentare
la Valle d'Aosta in questa legge elettorale. Ricordo che altri
esponenti... il Presidente Caveri lo ha fatto in circostanze magari
non particolari, poi se n'è andato via un anno prima da quello che
era un suo impegno, quasi come se fosse molto più importante essere
presente nel Consiglio regionale che non a Bruxelles piuttosto che
a Strasburgo, e questo non testimonia questa grande attenzione
sulla necessità di avere un nostro rappresentante a Strasburgo...
perché se un nostro rappresentante in qualche modo ci arriva un
poco di "straforo", per le vicende di desistenze locali da parte
non ricordo bene se fosse Di Pietro piuttosto che Cacciari, e
arriva ad occupare un posto anche molto prestigioso, ma un anno
prima della scadenza se ne va per occupare questi altri scranni,
non è una posizione ritenuta così importante!
Il sistema elettorale che si sta per perfezionare, come del
resto quello attuale, ripeto, può consentire a nostro avviso la
partecipazione di un nostro rappresentante in seno all'Europa. Si
tratta solo di ragionare con le norme in essere e quelle che sono
in via di predisposizione senza farne un fatto demagogico. Sappiamo
tutti che la tendenza va in tutt'altra direzione, quindi il portare
all'attenzione dell'Assemblea una risoluzione che va in una
direzione del genere, mi sembra come voler apparire a tutti i costi
come i depositari della valdostanità e di richiedere un qualcosa,
soprattutto per finire sui giornali e per fare la figura di aver
fatto comunque la richiesta, sapendo in partenza che questa
richiesta non verrà mai accolta.
Credo che anche i colleghi dell'opposizione che so essere
inclini, dal momento che hanno presentato una proposta di legge, di
andare in questa medesima direzione, sanno delle difficoltà
intrinseche, delle difficoltà internazionali, locali, della
tendenza che si sta verificando, per cui è ben difficile ipotizzare
che la nostra piccola comunità possa, in virtù della propria
peculiarità, di fronte al ribasso dei componenti nazionali che da
87 scenderanno a 72, forse ancora di meno, pretendere di
rappresentare per il fatto di essere nella nostra Regione, in un
meccanismo così vasto come quello europeo, di avere in modo
automatico un proprio rappresentante. Un proprio rappresentante si
può ottenere e, signori dell'Union Valdôtaine e signori della
maggioranza, in questa circostanza c'è solo da rendersi conto delle
regole e di scegliere, perché così com'è avvenuto nel passato, dove
il Presidente Caveri si è trovato ad occupare quel seggio seppure
tardivamente, l'attuale legge e quella che verrà approvata fra poco
dal Parlamento, consentirà, se c'è un certo tipo di ragionamento
politico, di avere un nostro rappresentante in seno all'organismo
europeo. Si tratta solo di scegliere fra uno dei due schieramenti,
se si vuole, e fare un poco di ragionamenti politici, a meno che
non si intenda che l'unico rappresentante buono per gli interessi
della Valle d'Aosta sia dell'Union Valdôtaine!
Presidente
- La parola al Consigliere Louvin.
Louvin (VdAV-R)
-
On avait, dans le temps, l'habitude
d'appeler ces résolutions "de bonne conscience"
: mettersi
l'animo in pace, abbiamo fatto il nostro dovere, abbiamo ribadito
con fermezza la nostra posizione. Nessun disaccordo in linea di
principio, lo sosteniamo da 30 anni, dal 1978 quando si discusse
dell'adozione della legge n. 18 in Parlamento e la posizione degli
Autonomisti valdostani era: "un seggio alla Valle d'Aosta, un
Collegio uninominale". Allora ricordiamo come andarono le cose, con
l'adozione di un meccanismo tortuoso che non ci ha mai consentito
di avere un Parlamentare europeo. La breve e recente parentesi di
presenza di un collega nostro di questo Consiglio nell'assemblea di
Strasburgo è dovuta a una pozione utile nella lista elettorale,
risultante dal cumulo della lista madre più la lista apparentata,
quindi non alla norma a beneficio delle minoranze per quanto
riguarda la Valle d'Aosta. Se n'è avvalso utilmente l'Alto Adige,
in altro contesto, ma questo non è stato mai il caso nostro.
Dicevo de
"bonne conscience"
, perché sappiamo che il
dibattito è in corso, ringraziamo il collega Empereur di avercelo
ricordato, ma il tema è stato discusso pochi giorni fa in una
commissione nella quale, d'accordo anche i suoi colleghi, collega
Empereur, abbiamo stabilito di dare corso all'esame di questa
proposta di legge, salvo il diritto di chiunque altro di portarne
altre in discussione.
Siamo un po' dispiaciuti che si butti sul tavolo, ora, anche se
abbiamo votato per l'iscrizione per doverosa correttezza, una
richiesta di risoluzione che dà per assodato che le iniziative dei
colleghi di minoranza siano carta straccia e possiamo anche fare a
meno di esaminarle, perché tutto quello che conta sarebbe esprimere
questa posizione di larga intesa. Ora, una posizione di larga
intesa non vorremmo che rimanesse l'unico atto che fa questo
Consiglio regionale.
Intanto, collega Empereur, sul piano politico lo diciamo o non
lo diciamo che la maggioranza di Governo della scorsa legislatura a
livello nazionale aveva trovato un accordo con altre forze
politiche all'interno della Commissione Affari costituzionali per
un testo che avrebbe dato soluzione anche alla questione
valdostana? È stata allora raggiunta un'intesa intorno a un
documento che oggi è trasfuso nella proposta Zeller-Brugger-Nicco e
che è in discussione come proposta di legge n. 22 alla Camera dei
Deputati. Ora, che la nostra Assemblea non si accorga, adottando
questa risoluzione, che il nostro Parlamentare - perché tale è,
quali che siano le maggioranze che lo hanno espresso - sta portando
avanti una proposta di legge che ha trovato allora consenso largo
in Parlamento e che avrebbe dato alla Valle d'Aosta un
Parlamentare, lo trovo abbastanza singolare!
Credo che a questo punto andrebbe presa una decisione un po' più
lineare: intanto andiamo avanti e in una settimana portiamo in
questa Assemblea in approvazione una proposta di legge della
Regione Valle d'Aosta che già l'approvò due legislature nazionali
fa; ricordo che nel 2004 questo Consiglio approvò già una proposta
di legge e, libero chiunque di riprenderne il testo, era molto
vicina a quella che abbiamo adesso in discussione in Parlamento ad
opera dell'Onorevole Nicco. Vogliamo dire che quelle forze
politiche avevano la volontà, e l'hanno espressa chiaramente, di
dare alla Valle d'Aosta il Parlamentare europeo, mentre oggi c'è un
orientamento diverso? Non me ne voglia il collega Zucchi, ma oggi
la maggioranza di Centro-Destra dice: "a noi non interessano le
rappresentanze regionali della Sardegna, del Molise, della Valle
d'Aosta, a noi interessa un altro tipo di soluzione", però diamo
una manina per un avvicinamento politico che assicuri questo che -
se non traduco male un certo tipo di ragionamento politico, come lo
chiama il collega Zucchi - vuol significare: "venite con noi e poi
ne parliamo, vediamo di assicurarvelo noi".
Amici dell'Union Valdôtaine, credo che siamo di fronte ad un
bivio politico in questa situazione, siamo di fronte a un dire che
c'era una posizione politica che portava alla Valle d'Aosta un
risultato utile e decoroso e ce n'è un'altra che o è un vicolo
cieco oppure vi porta a passare sotto delle forche caudine di un
rapporto politico più stretto con il Centro-Destra: questo è il
nodo che sta sotto la vostra proposta di risoluzione, che è un po'
alla "Biancaneve e i sette nani"! Direi che in questa circostanza
varrebbe la pena di essere espliciti. O si dice qui dentro - e noi
siamo prontissimi a sottoscriverlo - che la nostra proposta va
sostenuta, perché era una proposta politica sulla quale già si era
raggiunta un'intesa in Parlamento, che va rilanciata, e si invitano
le forze politiche e il Parlamento nazionale a raggiungere quella
posizione, oppure è effettivamente solo, ripeto,
de bonne
conscience
. Tutti gli argomenti che ha messo in campo il
collega Zucchi: la globalizzazione, la riduzione dei seggi,
eccetera, sono tutte cose note, ma erano note anche lo scorso anno,
quando in Commissione Affari costituzionali si era ad un passo
dalla chiusura di questa vicenda...
(interruzione del Consigliere Zucchi, fuori
microfono)
... sappiamo dello scioglimento anticipato del Senato, ne
abbiamo sentito parlare, e quindi la vicenda non ha avuto
quell'esito sperato. Siamo comunque pronti a modificare - nel senso
di essere più espliciti - il significato di questa risoluzione e a
portare il nostro appoggio, perché il principio del Collegio
uninominale è un principio sul quale siamo assolutamente concordi.
Vorremmo solo diradare un poco le ambiguità che planano sul testo
in discussione.
Presidente
- Collega Louvin, il senso della sua proposta
va nella direzione di proporre degli emendamenti al testo?
Louvin (VdAV-R)
- Chiedo una breve sospensione per vedere
se c'è disponibilità ad emendare il testo.
Presidente
- La parola al Consigliere Donzel.
Donzel (PD)
- Per quanto ci riguarda, dovremmo rivederlo
il meccanismo con cui alle volte affrontiamo certi problemi in
Consiglio regionale... arriviamo a questa discussione dopo che la
stampa ha già riportato ampiamente le posizioni almeno di alcune
forze politiche su questo tema... Noi non ci siamo tirati indietro
su una questione così delicata, quindi siamo intervenuti per tempo,
non abbiamo aspettato l'ultimo minuto per pronunciarci su questo
argomento!
Noi avevamo in mano la proposta di legge Zeller-Brugger-Nicco,
presentata il 29 aprile 2008 che va nella direzione di istituire
una circoscrizione elettorale per la Val d'Aosta nell'elezione del
Parlamento europeo - leggo da questo testo - e mi piace molto lo
spirito della legge, che non è mirato solo a curare il caso
valdostano, ma vale come principio che ogni Regione sia
rappresentata da almeno un Deputato al Parlamento europeo. Questo
lo ritengo un principio sacrosanto, perché non si può essere
federalisti al mattino e nazionalisti alla sera! Se si va nella
direzione del federalismo, sia esso fiscale o meno, si deve andare
in quella direzione anche quando ci sono degli altri impegni che
sono certamente importanti come quelli del Parlamento europeo!
È chiaro che si è ridotto il numero dei Parlamentari europei, è
chiaro che siamo consapevoli del fatto che siamo una Regione
autonoma che ha un numero di abitanti limitato, ma la Costituzione
italiana ci ha riconosciuto di essere un'entità regionale e per di
più ci ha riconosciuto uno Statuto speciale, quanto basta perché si
possa chiedere di avere un Parlamentare europeo senza avere timori
reverenziali. È però vero che lo spirito con cui noi intendiamo
sostenere una iniziativa di questo tipo è quello che sia un
significato chiaro a cosa vuol dire rappresentare la Val d'Aosta in
Europa. Per noi significa rifarsi allo spirito originario con cui
nacque l'Europa, cioè mettere insieme i popoli, superare le
diversità dei popoli, quindi aprire una stagione di pace dopo
quella che era stata la terribile stagione delle guerre; quindi non
una rappresentanza etnica, ma una rappresentanza che ha lo scopo di
unire e dare possibilità alle Regioni di esprimersi in una Europa
in cui le nazioni avevano giocato un ruolo assolutamente negativo,
trascinandoci in una terribile esperienza di guerra e di violenza.
Quello spirito che fece nascere il manifesto di Ventotene ancora
anima coloro che militano nel Centro-Sinistra ed è quello lo
spirito con cui sosteniamo l'idea di una candidatura europea,
perché l'Europa deve fare ancora tanta strada per costruirsi come
Europa politica e federale e dare rappresentanza a tutte le Regioni
europee. Ci siamo impegnati su questa strada anni fa, lo ha
ricordato prima il collega Louvin che in I Commissione alla Camera,
un testo - che ci riconosceva questo diritto - aveva fatto un certo
percorso, quindi ci riteniamo in pieno diritto di rivendicare
questa richiesta. Il fatto che in questo momento sia
particolarmente difficile ottenerla o meno, questo ci deve solo
rendere più responsabili rispetto a determinati percorsi.
Dobbiamo renderci conto che non bisogna aspettare di arrivare
sotto elezioni per costruire documenti e presentarli al Governo di
turno, serve invece un'azione sinergica, costante di tutte le forze
politiche. Do atto a Zucchi che un documento così, una piccola
risoluzione presentata all'ultimo minuto è un elemento debole,
eppure noi ci sentiamo di dire che questa cosa è necessaria perché
non abbiamo solo questo documento a sostegno, ma abbiamo le
proposte di legge che fecero già Nicco e Perrin, un lungo percorso
su questa strada. Sicuramente, se fosse possibile emendare in
alcune parti il testo daremmo la disponibilità ad accogliere
eventuali modifiche, quindi siamo dell'avviso che questa cosa vada
portata avanti, ma ribadisco lo spirito di chi è federalista sempre
e non solo quando gli conviene.
Presidente
- La parola al Consigliere Caveri.
Caveri (UV)
- Mi consentirete una breve ricostruzione dei
fatti e degli avvenimenti, che riguardano la legge sulle elezioni
europee, anche perché una mancanza di volontà di modifica della
legge per le elezioni europee appartiene purtroppo sia al
Centro-Destra che al Centro-Sinistra, ci sono state nel tempo
diverse occasioni per poter modificare questa legge, forse il
momento più importante è stato quello in cui furono effettuate
alcune modifiche nel 1994, ma ci sono state altre possibilità.
In effetti ha ragione il Consigliere Donzel, è abbastanza
imbarazzante dover parlare di questo argomento quando la data per
le elezioni europee è già nota, sarà il 7 giugno 2009 in Italia, ma
va anche detto che purtroppo questa è la logica con la quale si sta
addivenendo alla modifica della legge per le elezioni europee. Va
poi detto che piace a tutti, perché questo è l'elemento di maggior
tristezza: come la legge per le elezioni politiche ha cancellato le
preferenze, la legge per le elezioni europee si sta prestando al
doppio meccanismo, da un lato l'abolizione delle presenze in
maniera che questo consenta la scelta dei candidati eletti ai
partiti, per cui i cittadini non possono più scegliere, ma scelgono
le segreterie dei partiti; dall'altro, il meccanismo dello
sbarramento, annunciato ai Ministri Calderoli e Vito e dal relatore
Calderisi, che è un meccanismo letale.
Sono contento che il Consigliere Zucchi che in I Commissione ha
sempre un
aplomb
molto da Presidente della I Commissione,
abbia gettato la maschera, dicendo: "ma ragazzi, pensate che con
100mila elettori vi danno un Parlamentare europeo?"
Zucchi
(fuori microfono) ...ci danno...
Caveri (UV)
- ...ci danno... no, "vi danno" inteso come
comunità, "vi danno" visto dall'esterno... Ed è più o meno quello
che dice Calderisi; Calderisi dice: "in fondo c'è questa proposta
Zeller-Nicco e compagnia cantante che assomiglia anche alla
proposta Soro, che riprende il testo precedente, e dice qui viene
meno un principio di uguaglianza.
Ora, io non so se vi rendete conto - al di là del fatto che
Calderoli ha promesso a Durwalder che troverà un meccanismo per
salvaguardare l'eletto sudtirolese - che qui non siamo di fronte ad
un elemento banale. Intanto vorrei dire al Consigliere Donzel che
non sono stati Nicco e Perrin a presentare le proposte di legge,
Nicco e Perrin hanno ripresentato le proposte di legge presentate
dai Parlamentari precedenti, perché i Parlamentari valdostani
hanno, dal 1979 in poi, chiunque sia stato l'eletto, presentato
delle proposte di legge e, in contemporanea, faceva la stessa cosa
il Consiglio Valle. Se la logica fosse quella dei numeri, i
valdostani nel dopoguerra non avrebbero avuto né un Senatore, né un
Deputato, perché caro Consigliere Zucchi, credo che lei debba
comprare un Bignami di diritto costituzionale, perché per
presiedere la I Commissione è necessario avere almeno non solo
delle competenze assicurative e finanziarie, come le sue, ma anche
di diritto pubblico e costituzionale, in quanto lo Statuto di
autonomia, all'articolo 47, ricorda:
"agli effetti delle
elezioni per la Camera dei Deputati e per il Senato la Valle
d'Aosta forma una circoscrizione elettorale".
Mai parola fu più
saggia perché se si fosse scritto "collegio elettorale", quando
venne modificata la legge per le elezioni politiche, io ero in
Parlamento e si fece il famoso "Mattarellum", devo dirvi che
qualche idea che la Valle d'Aosta potesse finire nella
circoscrizione del Piemonte con un proprio collegio elettorale
esisteva. Avendo la Costituente scritto la
"circoscrizione
elettorale"
, questo ci aveva salvaguardato.
Nel 1979 non è che rispetto alla legge vigente non ci sia un
meccanismo di tutela... dice la legge attuale che c'è una
possibilità di apparentamento per
"partiti o gruppi politici
espressi dalla minoranza di lingua francese della Valle d'Aosta e
di lingua tedesca della Provincia di Bolzano e di lingua slovena
del Friuli Venezia Giulia"
; tuttavia il meccanismo attuale è
certamente discriminatorio, perché si prevede che l'eletto della
lista apparentata vada a sostituire l'ultimo degli eletti della
lista madre, per così dire, quando si è raggiunta una cifra
individuale non inferiore a 50mila preferenze. Ora è del tutto
evidente che con 100mila elettori non si può pensare che uno prenda
50mila preferenze, quindi questo meccanismo, che è sempre stato
utile per i sudtirolesi, purtroppo per noi non è mai stato
adoperato. Si sono fatti gli apparentamenti, molte delle persone
che sono qui ricorderanno le vicende della lista Federalismo, dove
a partire dal 1979 per la prima volta venne candidato un
rappresentante della Lega Lombarda che porta il nome di Umberto
Bossi, poi le esperienze negative con il Partito sardo di azione
negli anni successivi, quando si sarebbe dovuta fare la rotazione,
e poi quell'elemento di casualità che mi ha riguardato, cioè nel
1999 l'apparentamento con i Democratici che per un fatto di gioco
di preferenze mi aveva consentito di essere il primo dei non eletti
e di subentrare nel 2000 nel Parlamento europeo.
Qual è l'elemento che deve portarci all'approvazione di un
documento, modificabile, per carità? È perché la procedura di
urgenza in questo provvedimento funziona come una ghigliottina,
cioè fra un mese questo provvedimento va in aula dopo la
discussione in I Commissione, dove per adesso l'Onorevole Nicco non
è intervenuto, c'è stato un dibattito il 16-17-18 dove sono
intervenute le varie forze politiche, e credo che la ragione per la
quale è utile incardinare un documento di questo genere sia perché,
avendone noi parlato politicamente prima che venisse proposta
questa bozza di legge da parte del gruppo di Vallée d'Aoste Vive -
come dire? - oggi immaginare una proposta tradizionale che si va ad
aggiungere a proposte tradizionali è astruso rispetto a una realtà
in
progress
rapidissima. Una realtà che porterà a quelle due
caratteristiche che fanno sì che un'eventuale legge di proposta
nostra, che venga presentata in Parlamento e che abbia le vecchie
caratteristiche: quelle di andarsi ad inserire in una logica di
divisione per Regioni di un eletto, questa è tutta stravolta da una
logica completamente diversa, tale a quella che emergerà
probabilmente dal fatto che il testo Zeller che è all'attenzione
della I Commissione Affari costituzionali è un testo martire che
sarà modificato al 100% con quelle logiche che dicevo
precedentemente e che il Consigliere Zucchi ha rappresentato
esattamente. Calderisi dice: "cosa vogliono questi valdostani, non
posso mica pensare che venga meno il principio e noi diamo a loro
un Parlamentare europeo?"... perché non è una questione di numero!
Ha ragione che molti anni fa i Parlamentari europei erano 87...
adesso sono 78, scenderanno a 73 e non 72, perché c'è stata una
modifica rispetto al trattato di Nizza con il trattato di Lisbona e
l'Italia ha ottenuto un Parlamentare europeo in più, ma credo che
il problema sia quello di rappresentatività. Domani non sarò in
questa seduta perché vado al Comitato delle Regioni, dove siedono
24 rappresentanti dell'Italia e uno è della Valle d'Aosta, come è
giusto che sia, perché o siamo un sistema regionalistico e
intendiamo che ci debba essere una rappresentanza equa di tutte le
realtà... fra l'altro non siamo solo noi che chiediamo un seggio
regionalizzato, lo chiedono i sardi che fanno parte di una
circoscrizione elettorale isole, in cui la disparità di numero di
abitanti fra Sicilia e Sardegna è talmente debordante che i sardi
non riescono ad essere eletti, vengono eletti i siciliani.
Ci sono intere Regioni piccole come il Molise che non hanno una
rappresentanza: l'Abruzzo, la Liguria, nella grande circoscrizione
elettorale di cui noi facciamo parte, ha stentato ad avere degli
eletti perché, anche in questo caso, la nostra circoscrizione è una
circoscrizione a grande vantaggio della Lombardia, in cui milioni
di abitanti possono facilmente esprimere quelle preferenze che
portano ad un eletto a Bruxelles e a Strasburgo. Credo pertanto che
possa essere ragionevole lavorare sul testo che è stato proposto,
tenendo conto che c'è qualcuno che dice è inutile che lo fate
perché tanto la maggioranza di Governo non prevedrà... ma credo che
non sia una buona ragione, per cui credo che si possa lavorare su
un testo ragionevole.
Presidente
- Prima di sospendere i lavori del Consiglio,
per vedere se si può comporre il tutto sulla base di una proposta
fatta, volevo annunciarvi che è stata depositata una risoluzione da
parte dei gruppi di minoranza, che riguarda il rinnovo dei Consigli
di amministrazione delle AIAT. Faccio distribuire la risoluzione,
dopodiché il Consiglio viene sospeso per 15 minuti, il tempo per
vedere di comporre questa risoluzione, se si può trovare una strada
perché abbia maggiore consenso possibile.
Il Consiglio è sospeso per 15 minuti.
Si dà atto che i lavori sono sospesi dalle ore 18,49 alle ore
19,13.
Presidente
- Riprendiamo i lavori con la distribuzione
del nuovo testo della risoluzione.
Pregherei uno degli estensori di voler annunciare le parti più
salienti del documento, in maniera da metterlo in votazione.
La parola al Consigliere Caveri.
Caveri (UV)
- D'intesa con il gruppo del Partito
Democratico e di Vallée d'Aoste Vive-Renouveau, si è integrato il
testo con una parte delle premesse che è questo:
"Apprezzato il
testo del AC22 Zeller, Brugger e Nicco che recepisce la proposta di
testo unificato elaborato nella scorsa Legislatura, che prevede
almeno un parlamentare europeo per Regione e Provincia
autonoma"
; poi, per un fatto di correttezza, non possiamo
impegnare i Parlamentari, il verbo è cambiato e diventa invita i
Parlamentari valdostani... credo che in questo modo si possa tener
conto del testo. Nell'
impegna
si è allargato, oltre che alla
Valle d'Aosta,
"a ciascuna Regione e Provincia autonoma"
,
perché non è una richiesta esclusiva della nostra Regione, ma di
tutte le Regioni e Province autonome italiane.
Presidente
- Pongo in votazione la risoluzione nel testo
così emendato:
Risoluzione
Considerato che in vista delle elezioni di giugno 2009 per il
rinnovo del Parlamento europeo si è riaperto il dibattito sulla
necessità di riforma del sistema di elezione dei membri del
Parlamento europeo spettanti all'Italia, disciplinato dalla legge
24 gennaio 1979, n. 18 e successive modificazioni ed
integrazioni;
Illustrato che, come noto, l'attuale sistema elettorale non
riconosce alla Valle d'Aosta un rappresentante in seno al
Parlamento europeo, e che le disposizioni della citata legge 18/79
a favore delle minoranze linguistiche non sono in grado di
garantire la tutela prevista dall'articolo 6 della Costituzione,
posto che nemmeno le minoranze numericamente più forti riescono ad
ottenere il quoziente necessario all'elezione di un proprio
rappresentante;
Preso atto che il 16 settembre è iniziato, alla Camera dei
Deputati, l'esame congiunto delle proposte di legge aventi ad
oggetto la modifica della legge 18/79 e che il Governo ha pertanto
dichiarato di aver rinunciato a presentare un proprio disegno di
legge, riservandosi di esprimere le proprie valutazioni a
conclusione del dibattito parlamentare;
Ricordato come siano state intraprese, sin dal 1979, numerose
iniziative da parte dei Parlamentari valdostani nonché dal
Consiglio regionale per ottenere il riconoscimento di una
rappresentanza valdostana al Parlamento europeo;
Apprezzato il testo del AC22 Zeller, Brugger e Nicco che
recepisce la proposta di testo unificato elaborato nella scorsa
Legislatura, che prevede almeno un parlamentare europeo per Regione
e Provincia autonoma;
Ritenuto fondamentale individuare una soluzione che consenta
di modificare l'attuale sistema elettorale già per le prossime
elezioni del 2009;
Tutto ciò premesso
Il Consiglio regionale
Impegna
II Presidente della Regione a promuovere le opportune
iniziative istituzionali dirette a riconoscere, oltre che alla
Valle d'Aosta, a ciascuna Regione e Provincia autonoma, un proprio
rappresentante al Parlamento europeo.
Invita
I Parlamentari valdostani a sostenere tale richiesta
nell'ambito del dibattito parlamentare riguardante la modifica
dell'attuale sistema di elezione dei membri del Parlamento europeo
spettanti all'Italia.
Consiglieri presenti: 29
Votanti e favorevoli: 26
Astenuti: 3 (Benin, Tibaldi, Zucchi)
Il Consiglio approva.
