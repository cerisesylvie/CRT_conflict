Classificazione
ASSISTENZA SANITARIA E OSPEDALIERA



Oggetto del Consiglio n. 3166 del 24 gennaio 2018 - Resoconto
OGGETTO N. 3166/XIV - Interpellanza: "Motivazioni della
chiusura delle liste di prenotazioni sanitarie".
Farcoz (Président) -
Point n° 28 de l'ordre du jour. La
parole au collègue Chatrian pour l'illustration.
Chatrian (ALPE) -
Come gruppo, abbiamo voluto presentare
questa iniziativa su un tema che questo Consiglio ha avuto modo di
affrontare non tante volte, penso poche volte, un tema di livello
nazionale. Solo qualche giorno fa proprio il quotidiano
La
Stampa
descriveva la criticità che tutte le Regioni hanno per
quanto riguarda le liste di attesa, le difficoltà di dare delle
risposte dal punto di vista pubblico ai pazienti, ai propri
cittadini. Vorrei rileggere qualche passaggio che proprio il
quotidiano fa a livello nazionale mettendo in luce principalmente
due concetti: il primo "che ci sia qualcosa - questo quanto
dichiara il giornalista - di opaco nel rapporto tra visite a
pagamento e gestione delle liste d'attesa lo indica il rapporto
annuale sugli ospedali, curato proprio da un centro specializzato";
il secondo, invece, un modo per aggirare le liste d'attesa sembra
che sia quello, confermato dall'ISTAT, che il 9,7 percento delle
famiglie italiane (2,7 milioni di assistiti) richiede una visita a
pagamento prima di affrontare terapie o operazioni chirurgiche. "Un
modo per aggirare le liste d'attesa, perché il medico che fa la
visita a pagamento è poi in grado di agevolare gli interventi
successivi - questo è un po' quello che mette in evidenza il
giornalista - altrimenti i tempi sono lunghi, specie nei casi di
risonanza, TAC e mammografia, per le quali si supera anche un anno,
sei mesi, un anno e mezzo. Che pagare in sanità non sia spesso una
libera scelta lo dimostra un altro dato del rapporto AIOP: la prima
causa indicata dal 46,5 percento degli assistiti e di ben 40
miliardi di spesa sanitaria privata è da far risalire proprio alle
liste troppo lunghe". È una criticità che esiste a livello
nazionale ed esiste anche a livello regionale. Abbiamo voluto
predisporre questa iniziativa per conoscere e sapere lo stato
dell'arte, la fotografia, cosa succede, cos'è successo e cercare di
capire le motivazioni che ci sono a monte di criticità, di cause,
se a monte c'è la mancanza di programmazione. Lo scorso Consiglio
abbiamo avuto modo con il collega Bertschy di affrontare diversi
temi della sanità valdostana, quindi la volontà di questa
iniziativa è di capire se esistono innanzitutto delle criticità
legate alle liste d'attesa. Su questo abbiamo contezza che ci sono
delle criticità soprattutto in certi reparti e le motivazioni... se
è una motivazione di poca programmazione, se è una motivazione di
poca organizzazione o di non essere in grado ad organizzare
comunque il lavoro per poter dare delle risposte puntuali al
paziente, o se è invece una mancanza di fondi, o se è invece una
mancanza di risorse umane nei posti giusti, nei settori mancanti e
se a monte non c'è stata una programmazione.
C'è una legge nazionale che comunque vieta la sospensione delle
liste. Praticamente non si possono chiudere le agende, le liste,
nel senso che un paziente valdostano se ha un'impegnativa del
proprio medico, deve poter accedere alla lista, che sia pubblica o
che sia per il tramite di un medico
intramoenia
(privato),
in modo da poter avere la possibilità di fare la sua visita in
tempi stretti. Oltretutto, oltre ad esserci una legge nazionale che
ci obbliga a non chiudere le liste e le agende, c'è anche una
delibera di Giunta regionale. Noi abbiamo non legiferato, ma
abbiamo invece deliberato. Il Governo regionale nel 2011 ha
deliberato e ha declinato gli obblighi, le casistiche, i criteri, i
programmi, le agende chiuse, il perché eventualmente si deve
sospendere l'erogazione di un servizio, le motivazioni e
soprattutto i punti di caduta. Sinceramente noi siamo un po'
preoccupati, perché in Valle d'Aosta ci sono delle presenze di
prenotazioni chiuse. Ci sono delle agende chiuse, ma a tutti i
livelli. A livello dei quattro poliambulatori e anche a livello
centrale di ospedale e dell'altro centro in via Guido Rey. Ai
cittadini valdostani quindi non è stato consentito prenotarsi per
una visita o per una prestazione strumentale, perdendo di fatto il
diritto garantito per legge di accedere alle cure. Sapendo a
priori, a monte che le liste erano chiuse su determinati settori,
gradiremmo quindi capire dall'Assessore competente: "se nel
triennio ultimo ci sono state chiusure di liste di prenotazioni e -
soprattutto - le motivazioni della chiusura", quali sono queste
motivazioni; "se fra i motivi delle chiusure rientrano le carenze
d'organico e, se sì, se si tratta di carenze programmabili". Se
parliamo di pensionamenti, parliamo di aspettative o altre
cessazioni dal servizio che erano programmabili, che si sapevano
già a monte, anche perché la nostra azienda è composta da figure
apicali: Direzione generale, personale, dipartimenti e poi via via
c'è una gerarchia ben chiara che obbliga il responsabile a mettere
in evidenza a tutti i superiori se ci sono delle criticità e se si
sa già - siamo al 24 gennaio 2018 - che fra tre anni quattro
cardiologi andranno in pensione... da oggi si deve già sapere e
quindi bandire dei concorsi in modo da non creare dei disguidi alle
famiglie e ai cittadini. Ci deve essere quella minima
organizzazione del buon padre di famiglia, soprattutto qua non
stiamo parlando di buon padre di famiglia, ma di
manager
, di
dirigenti, di persone che dovrebbero organizzare e programmare.
La terza domanda che facciamo al Governo è: "quali interventi o
sanzioni in applicazione della normativa nazionale e regionale sono
stati adottati dall'Amministrazione regionale o dall'USL". Lo Stato
ci obbliga a non chiudere le liste, il cittadino valdostano deve
avere sempre la possibilità di prenotarsi. Se così non è stato, la
domanda che vorremmo porre al collega è di chi è la responsabilità
e, se c'è un responsabile o i responsabili, se sono stati
sanzionati, sennò perché non sono stati sanzionati.
La quarta domanda: "in caso di carenza di organico
preventivabile quali sono i motivi per cui non si è proceduto
preventivamente alla sostituzione, a chi devono essere ascritte
eventuali responsabilità manageriali e organizzative".
Chiudo facendo ancora un ultimo passaggio importante. L'Azienda
USL ha una sua autonomia. Indubbiamente all'interno dei passaggi
che facevo poc'anzi: Direzione generale, Ufficio personale, Capo
della struttura, Capo del dipartimento, a monte c'è la politica,
c'è il Consiglio regionale, c'è l'Assessore e c'è il Governo
regionale che ha un compito: quello di creare le condizioni. Se ci
sono delle criticità, chi mette in campo eventualmente delle
risorse, chi eventualmente dà una risposta puntuale alle criticità
dell'azienda? Deve essere il Governo regionale. Chi ha in mano
l'indirizzo, chi mette il carburante e soprattutto dove mettere il
carburante tocca alla politica che deve dare l'indirizzo
all'azienda, anche perché l'azienda avrà segnalato tutte queste
criticità per il tramite del Direttore generale, del Capo
dipartimento, del Capo della struttura, della Direzione generale e
dell'Ufficio personale alla politica, al Governo regionale. Questa
è un po' la fotografia, per quanto ci riguarda, dell'iter
amministrativo, ma l'obiettivo è di conoscere da parte del Governo
regionale, invece, la nostra fotografia per quanto riguarda le
liste, i motivi delle chiusure, se ci sono state le chiusure delle
liste e quali sono le azioni che l'azienda intende mettere in
campo.
Président -
La parole à l'Assesseur Bertschy pour la
réponse.
Bertschy (UVP) -
Grazie collega Chatrian. Come
giustamente fa osservare lei, è un tema importante, delicato e che
attiene ad una buona organizzazione dell'azienda, funzionale a
garantire servizi efficienti ai cittadini. L'interpellanza è molto
precisa a riguardo delle problematiche che possono derivare dalla
chiusura delle prenotazioni e delle agende. Nella sua presentazione
ha fatto un discorso più generale sulle liste di attesa, che credo
si possa rimandare ad una discussione puntuale su ogni argomento,
le liste d'attesa sono da anni tema di discussione. Come diceva
giustamente lei, la delibera è del 2011, ma da anni all'azienda
vengono assegnati obiettivi per lavorare sulle liste d'attesa e
diciamo che questi obiettivi non sempre hanno portato a
quell'efficienza che si immaginava.
Per quello che ci riguarda, ci sono due presupposti che vanno
migliorati per poi venire alle sue domande puntuali: da un lato,
l'organizzazione, l'erogazione funzionale sul territorio di più
presidi, di punti di erogazione delle visite specialistiche;
dall'altro, un'appropriatezza da parte in particolare di medici di
medicina generale di queste visite, perché ancora oggi la
confusione che a volte si determina nel cittadino è data dalla
categoria di iscrizione della visita; tra il programmabile e
l'urgente passa una bella differenza e a volte un cittadino è
convinto di avere diritto ad una prestazione in certi termini, ma
se gli viene assegnata attraverso una tempistica differente da
quella che si aspettava, quando poi va a fare la prenotazione, non
risponde alle sue esigenze. Stiamo lavorando quindi in questo senso
anche per migliorare l'informazione e i rapporti tra territorio e
specialisti per far sì che diventi sempre più efficiente questo
aspetto, come stiamo lavorando per garantire un Centro unico di
prenotazione vero e proprio, perché ancora oggi all'interno del
servizio sono numerose le agende che ogni specialista si apre e
questo non permette un'efficiente erogazione del lavoro che deve
essere reso ai cittadini.
Detto questo, nell'interpellanza si cita il problema legato alle
chiusure delle liste d'attesa, che è cosa diversa dalla sospensione
dei punti di erogazione della prestazione del servizio. Io credo e
immagino - in questo senso ho lavorato anche per la risposta - che
si intenda come chiusura la sospensione, perché la chiusura di una
lista d'attesa senza assegnazione del servizio è una violazione
della legge, che non può essere che oggetto di una fortissima
segnalazione e sanzione.
Per quanto riguarda la nostra situazione, dopo anni che sono
stati assegnati questi obiettivi, a dicembre 2016 l'azienda si è
dotata di un regolamento per la prenotazione delle visite che ad un
certo un certo punto evidenzia e regolamenta l'attivazione e la
sospensione in erogazione delle prestazioni specialistiche
ambulatoriali, un regolamento che indica in maniera precisa cosa
c'è da fare in queste situazioni e dall'anno scorso c'è evidenza di
quello che succede. Voi chiedete un triennio, negli anni passati
non abbiamo evidenza, per quanto riguarda il 2014 e 2015, di
quest'attività di questa organizzazione. In quest'ultimo periodo
questo avviene e direi che fa parte della buona organizzazione che
si sta cercando di mettere in campo. Oltre a questo, si è
disciplinato all'interno di questo regolamento, nel caso di
sospensione dei servizi, di non creare dei problemi e soprattutto
dei costi maggiori ai cittadini. In caso di sospensione del
servizio, il regolamento prevede una precisa attivazione di
procedure che permettono, o attraverso lo spostamento del punto di
erogazione della visita, o attraverso l'attivazione della libera
professione, che il cittadino ottenga, nei tempi dovuti e
programmati per il suo intervento, la lista. In questa prima fase
di applicazione del regolamento c'è stata nell'autunno scorso una
nota fortissima di richiamo da parte del Direttore generale a far
sì che a questo regolamento venga applicato, adottato e che vengano
messe in atto da parte dei direttori di struttura le necessarie
procedure per far sì che tutto questo non comporti dei problemi ai
cittadini.
Nella prima domanda si chiede: "se nel triennio ultimo ci sono
state chiusure di liste di prenotazione e le motivazioni delle
chiusure", chiusure non ce ne sono state, ci sono state delle
sospensioni e possiamo rendicontare quello che è successo nel 2017,
perché di prima non c'è evidenza (il regolamento è del tardo 2016).
Queste sospensioni hanno riguardato aree che sono andate in
difficoltà vuoi per problematiche sopravvenute, vuoi per difficoltà
di organizzazioni di servizio. A monte già dall'anno scorso, ma da
quest'anno si starà ancora più attenti, è importante che l'azienda
pianifichi, rispetto alla sua capacità di organizzazione dei
carichi di lavoro, i servizi che può sostenere per i cittadini, nel
senso che, al di là delle carenze di organico, bisogna costruire
una piattaforma di organizzazione delle visite che permetta
all'Azienda di sostenere le visite che con il proprio organico può
sostenere e che indichi metodologie differenti, quindi prestazioni
differenti di servizi per andare a sostenere le visite che, con la
propria forza lavoro, non riesce a sostenere. Va migliorata quindi
- ed è oggetto di attenzione da parte dell'Azienda in questo
momento - anche l'organizzazione sull'anno della capacità di
risposta lavorativa. Nel triennio precedente quindi ci sono state
delle sospensioni, se vogliamo citarne alcune: su Cardiologia su
Donnas, su Dermatologia, su Oculistica per dei brevi periodi, su
Ortopedia, Reumatologia e Radiologia. Le sospensioni però sono
state regolamentate e quelle che non sono state regolamentate sono
state oggetto di richiamo nell'ottobre 2017, se i motivi delle
chiusure, che io intendo sospensioni, sono dovuti alla
carenza...
(interruzione di un Consigliere, fuori microfono)
... non potevano parlare a quel punto di erogazione... ma
chiusure della lista non risultano dagli atti che sono a
disposizione della Direzione, su questo, se ci sono dati più
precisi, evidentemente bisognerà intervenire, anche perché c'è un
regolamento.
"A cosa sono dovute queste chiusure, se ne siamo a conoscenza e
come intendiamo porre rimedio": le chiusure in generale sono dovute
all'organizzazione del lavoro, ma soprattutto ad una programmazione
che d'ora in avanti sarà triennale sulle risorse, sul personale,
sulla fuoriuscita dei pensionamenti e sulle difficoltà che si
vivono in certi settori, quindi una programmazione dei concorsi
triennale, non più annuale e una programmazione anche delle borse
di studio su base triennale. Tra l'altro, abbiamo, con il bilancio
approvato, portato da due a quattro le borse di studio per le
specializzazioni di giovani medici. Gli interventi messi in atto
glieli ho evidenziati, quindi una nota di richiamo a tutti i
direttori di struttura e una valutazione caso per caso di quello
che sta succedendo.
L'ultima questione, l'organizzazione e la disciplina della
libera professione per non far restare fuori dai servizi i
cittadini: "in caso di carenza di organico preventivabile, quali
sono i motivi per cui non si è proceduto preventivamente alla
sostituzione, a chi devono essere ascritte eventuali responsabilità
manageriali e organizzative". Evidentemente, per quello che mi
riguarda e anche la direzione strategica, si lavora da qualche mese
per il futuro. Sulle carenze di organico e sulle difficoltà
organizzative, su alcune si stanno facendo delle valutazioni,
perché la mancanza e assenza di alcuni concorsi e soprattutto
l'attenzione rispetto a certi servizi poteva sicuramente essere
data prima. In questo momento si sta cercando di recuperare e
soprattutto di attivare tutte quelle procedure che servono per
evitare di trovarsi nella stessa situazione. Crediamo che, con una
programmazione triennale di ambo le questioni - quella dei concorsi
e quella delle borse di studio -, si possa cominciare a lavorare
diversamente per il futuro.
Président -
La parole au collègue Chatrian pour la
réplique.
Chatrian (ALPE) -
Cercherò di soppesare gli aggettivi,
perché l'ultima volta mi ha ripreso che avevo esagerato, dicendo
che eravamo all'anno zero, ma su queste liste di attesa non so che
tipo di aggettivo utilizzare. Ho capito nella sua risposta le
difficoltà che ha avuto nel rispondere, purtroppo, a questa nostra
iniziativa. Probabilmente c'è tanto da fare su questo, collega
Bertschy. Io penso che sia il momento di spiegare alla comunità e
ai valdostani che siamo scarsi. Mi spiace dirlo, mi sembra di aver
capito molto bene dalla sua risposta che le criticità sono
numerose.
Per quanto riguarda la prima domanda, io non so come intende lei
"chiusura delle liste" o "sospensione delle liste". Io le faccio
quattro esempi, nel senso che le persone, i cittadini non potevano
prenotarsi. I cittadini valdostani non potevano prenotarsi nel 2017
in tanti settori, collega Bertschy. Nel settore della Dermatologia
principalmente un semplice cittadino valdostano non poteva
prenotarsi, se può verificare gentilmente... non poteva prenotarsi
nell'Oculistica, nella Radiologia e nell'Ortopedia.
Ad un certo punto si è chiusa l'agenda a Donnas di Cardiologia,
una considerazione che vorrei fare è: perché a Donnas? Uno si
chiede: ci sarà una programmazione, per quale motivo è stato chiuso
a Donnas e non a Châtillon? È difficile capire, nel mentre perché
chiudono a Donnas e ad Aosta, invece, abbiamo due ambulatori
aperti. Le liste d'attesa chiudevano a Donnas o a Châtillon, ma ad
Aosta erano aperti tutti e due gli ambulatori. Uno si chiede se ci
sia qualcuno a monte che programma, che organizza, che crei le
condizioni al cittadino e non vorrei mai che ci fossero cittadini
di serie A e di serie B. Quelli del territorio sono di serie B e
quelli vicini alla cintura di Aosta sono di serie A. Sono tutti
elementi, collega Bertschy, che le do come spunto per fare meglio.
Il nostro obiettivo è sempre dire: "ci sono delle criticità, non
stiamo andando bene, altri sono più bravi di noi, dobbiamo essere
un po' più bravi e soprattutto dobbiamo fare meglio". Le liste
quindi erano chiuse nel 2017 su tanti reparti, o utilizziamo il
termine del collega "sospese", ma il risultato è lo stesso: il
cittadino di Chamois che voleva prenotarsi per la Dermatologia, in
certe settimane non ha potuto in tutta la Valle d'Aosta, quindi la
criticità, ahimè, c'è.
La seconda domanda era molto puntuale, mi è spiaciuto che non mi
abbia risposto, perché se alla prima domanda la risposta è: "sì, ci
sono delle criticità e le liste erano sospese, o chiuse", perché
non ci ha spiegato quali sono i motivi delle chiusure o delle
sospensioni. Si tratta di una carenza di programmazione? In parte
lei lo ha detto. Probabilmente siete stati scarsi a programmare,
probabilmente siete stati scarsi ad organizzare. Sto parlando del
2017, non andiamo a scomodare il 2000, 2005, 2010, parliamo del
passato recente 2017, però una risposta più puntuale sul punto n. 2
l'avrei gradita. Se lei non ci risponde al punto n. 2: di chi è la
responsabilità e perché nessuno ha programmato...la sintesi è una
mancanza di programmazione, una mancanza di organizzazione. Chi ci
perde? Il cittadino, soprattutto quello delle fasce sociali basse,
come ha detto molto bene lei, perché sovente non conosce
perfettamente la macchina pubblica e amministrativa e quindi alla
fine va a pagare delle prestazioni che invece dovrebbero essere
pubbliche.
Alla terza domanda lei mi dice che i motivi delle chiusure non
rientrano nelle competenze, quindi nessuna sanzione.
Per quanto riguarda la quarta domanda: "in caso di carenza di
organico, quali sono i motivi per cui non si è proceduto
preventivamente...", sembra che non ci siano dei responsabili.
Nessuno è responsabile, perché ci sono delle zone carenti, nessuno
è responsabile perché le liste sono lunghe e le attese sono lunghe
e per di più le liste erano bloccate e chiuse.
Ancora una considerazione per quanto riguarda la CUP, è proprio
su quello che probabilmente numerosi medici stanno sollecitando i
dirigenti dell'Azienda a dire se abbia senso la Centrale unica di
prenotazione, o se non sia meglio che i singoli dipartimenti o le
singole strutture si organizzino per dare delle risposte puntuali
ai cittadini che oggi non hanno. Io penso che su quello sia utile
ragionare, ragionare se ha senso la centralizzazione, o se invece
ha senso che ogni singola struttura dia delle risposte puntuali al
paziente.
L'ultima battuta. Ho fatto una piccola prova per capire di che
cosa stiamo parlando, Cardiologia: per fare un ecocardiogramma, ho
telefonato l'altro ieri, la prima disponibilità è al 31 maggio a
Morgex, la seconda disponibilità è il 5 giugno a Châtillon e la
terza disponibilità è il 23 luglio ad Aosta. Io penso che forse
dobbiamo essere un po' più bravi, un po' più coraggiosi e dobbiamo
fare la differenza dove abbiamo competenza, mettiamo tante risorse
e soprattutto cerchiamo di spiegare ai valdostani che c'è tanto da
fare e si deve fare soprattutto meglio.
