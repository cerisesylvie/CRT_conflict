Classificazione
AMMINISTRAZIONE REGIONALE
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 1224 del 20 maggio 2015 - Resoconto
OGGETTO N. 1224/XIV - Interrogazione a risposta immediata:
"Notizie in merito all'accoglienza da parte della Regione dei
profughi assegnati dal Governo".
Presidente
- La parola al collega Ferrero.
Ferrero (M5S)
- Grazie Presidente.
Quest'interrogazione vuole fare luce sulle dichiarazioni
contraddittorie rese dal Presidente Rollandin alla vigilia delle
elezioni comunali. In meno di 24 ore ha dato delle dichiarazioni
che sono sostanzialmente quasi una il contrario dell'altra, con
toni che poi sono dei toni del tutto fuori luogo. Quando si
risponde ad un giornalista: "prendeteveli a casa vostra" o quando
si parla di profughi: "se li prenda a casa sua", insomma, mi pare
che andiamo oltre. Non è in discussione il "sì" o il "no"
all'accoglienza degli immigrati, che è un argomento complesso e
lungo da trattare in questa sede, sono i toni, sono le
dichiarazioni gravi nella forma e nei contenuti da parte di chi
ricopre contemporaneamente la carica di Presidente della Regione,
di Prefetto, quella di Presidente dell'Università e Presidente di
un'associazione culturale, cariche che dovrebbero essere rivestite
con onore, contegno, dignità e autorevolezza, perché lei,
Presidente, quando parla, porta all'esterno dei confini della Valle
d'Aosta anche l'immagine della Valle d'Aosta e non può fare dei
"pezzi" come quello che si è fatto e a cui abbiamo assistito nel
corso della trasmissione
Piazzapulita
di La7. Bisognerebbe
capire se le dichiarazioni sono state rese dal Prefetto oppure dal
Presidente della Regione. Li accoglie oppure non li accoglie? C'è
stato un ripensamento su questi profughi? Ci chiediamo questo come
se lo chiedono molti valdostani. Quindi vediamo...parlatevi ogni
tanto tra lei, Presidente Rollandin, e il Prefetto Rollandin, così
almeno decidete una posizione comune. Io chiederei magari al
Presidente del Consiglio Viérin di fare una sospensione dei lavori
per permettere al Presidente della Regione di confrontarsi un
attimo col Prefetto Rollandin e di riuscire a trovare una
dichiarazione congiunta. D'altronde, ricoprendo tutti questi
incarichi, esiste il rischio che ci sia troppo poco tempo per
condividere poi un'idea comune.
Presidente -
La parola al Presidente della Regione.
Rollandin (UV) -
Per quanto riguarda la richiesta
relativa all'accoglienza dei 79 profughi, come ho già avuto modo di
ricordare, a cui si fa riferimento...in quel momento in cui è stato
chiesto non potevano essere collocati in quanto non c'erano i posti
e quello è stato detto. Come più volte ho cercato di spiegare,
stiamo cercando di reperire ulteriori disponibilità per garantire
ai profughi eventualmente indirizzati verso la Valle d'Aosta
un'accoglienza dignitosa e rispettosa, sulla base dei requisiti e
delle condizioni che lo stesso Ministero dell'Interno ha stabilito.
Quando avremo acquisito questa nuova disponibilità, ovvero una o
più strutture e i relativi dispositivi di accoglienza e gestione,
comunicheremo al Ministero dell'Interno il numero dei posti che
potremo mettere a disposizione. Grazie.
Presidente -
Per la replica, la parola al collega
Ferrero.
Ferrero (M5S) -
Grazie Presidente.
Presidente Rollandin, io la invidio, vorrei averlo io il suo
guardaroba. Alla vigilia delle elezioni comunali indossa la camicia
verde del leghista per far vedere i muscoli, poi, quando arriva
Renzi a far campagna elettorale con il volo di Stato, che lo
riporta in un'altra regione a 26 mila euro all'ora, come alle
vacanze a Courmayeur, lei indossa il saio del missionario, pronto
all'accoglienza dei poveri profughi e ritrova la speranza. Ah, che
bello! I toni sono quasi commossi dalla sua dichiarazione, ma
sappiamo già dove finirà buona parte dei nuovi immigrati: nel caldo
abbraccio della Cooperativa Leone Rosso, quella che aveva per
alcuni giorni espresso anche il Vice Sindaco unionista di Aosta,
non dico il nome, sennò dopo mi oscurano. Sprezzante anche la sua
risposta al Vescovo di Aosta che ha espresso perplessità su certi
atteggiamenti della politica, lei ha detto: "Libera Chiesa in
libero Stato". Vedremo se alle prossime elezioni regionali ci
saranno ancora le processioni di galoppini autonomisti a chiedere
voti dei cattolici oppure se sarà rispettoso di questo principio
sbattuto in faccia al Vescovo - dieci secondi e finisco - ma per
allora, Presidente, lei avrà sicuramente indossato la rassicurante
tonica del parroco di Paese e il nuovo sermone sarà per promuovere
il voto dei cattolici verso la salvezza in salsa autonomista.
Staremo a vedere quanti valdostani si faranno fregare da questo
nuovo travestimento.
Presidente -
Punto 4 all'ordine del giorno.
