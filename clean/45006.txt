Classificazione
AMBIENTE



Oggetto del Consiglio n. 1829 del 22 settembre 2022 - Resoconto
OGGETTO N. 1829/XVI - Interpellanza: "Visione e strategie per
favorire una diffusa valorizzazione della qualità del paesaggio
antropico".
Bertin (Presidente) -
Punto n. 42. Per l'illustrazione,
consigliere segretario Distort ne ha facoltà.
Distort (LEGA VDA) -
Con quest'interpellanza voglio
continuare una battaglia che combatterò finché sarò in Consiglio,
per cui fatevene una ragione.
È la battaglia che stimola il Governo regionale ad avere
capacità di visione sulla gestione del nostro territorio, in modo
che sappia essere all'altezza delle aspettative di chi vi risiede,
come le aspettative di chi potrebbe risiedervi in futuro, così come
le aspettative di chi il nostro territorio lo vorrebbe o potrebbe
scegliere come meta turistica.
Il minimo comune multiplo di queste varie ottiche sul nostro
territorio è dato dall'attrattività e l'attrattività discende
direttamente da un concetto che potrebbe sembrare molto generico,
ma è fondamentalmente impostata su alcuni principi.
Mi permetto, senza avere la competenza di una figura
professionale formata in ambito di strategie del turismo, quindi,
con tanta umiltà, intravedo qualità del servizio turistico,
sinergia con strategie di eventi e cultura, e bellezze di spazi
naturali e antropici.
Laddove noi parliamo di bellezze e di spazi naturali, noi
abbiamo la possibilità di essere nati e di vivere in una sorta di
"piccolo paradiso terrestre", ma, per quanto riguarda lo spazio
antropico, è noto che lo spazio antropico è lo spazio che è
trasformato, così come dice la parola, trasformato dall'attività
dell'uomo; quest'attività ha la possibilità o di migliorarlo o di
peggiorarlo.
I beni culturali raccontano proprio la tendenza a migliorarlo:
immaginiamo, uscendo dalla nostra regione, uno dei tanti borghi,
San Gimignano, simbolo dell'attività umana e di come un condensato
di costruzione sia riuscito a generare bellezza.
Altra possibilità, invece, è il peggioramento. Il peggioramento,
in qualche modo, cerca di essere tamponato dall'attività
urbanistica, dalla disciplina edilizia, ma in questo particolare
momento è estremamente importante sempre questo concetto di
sinergia che avevo ricordato nella precedente interpellanza, quelle
varie parti del Governo regionale. Vedo che mi risponderà
l'assessore Guichardaz in quanto il turismo, paesaggio è di sua
prioritaria competenza, però il suo collega Marzi, che vedo
sorridere compiaciuto, si senta anche lui pronto ad adoperare i
suoi passaggi e le sue parti, perché comunque questa è una sfida
estremamente importante e noi, attraverso l'aspetto che ha un
termine, anche antico ma non passato di moda, che è il termine di
"Decoro", decoro del paesaggio, noi ci giochiamo questa capacità di
essere attrattivi.
Noi non immaginiamo, perché quando uno vive su un territorio, si
abitua al proprio territorio, e tra l'altro, paradossalmente, si
abitua anche alle brutture, si abitua al disordine, ma per il
turista non è così, il turista lo vede per la prima-seconda volta e
soprattutto si aspetta qualcosa di ordinato, qualcosa di diverso
rispetto ai luoghi di provenienza.
Quindi noi in questa sfida non dobbiamo essere da meno dei
nostri vicini di casa Svizzeri, dei nostri vicini di casa Francesi
e di altre realtà che sanno gestire il territorio con ordine e
l'ordine avviene sicuramente attraverso anche disposizioni di
regolamento.
Altra sfida per il Governo è saper gestire un ordinamento di
regolamento tale che non sia vissuto come coercizione, che non sia
preso in antipatia, che non sia visto come una sottomissione a
regole e norme, ma che sia, invece, valorizzato e diffuso come
senso di bellezza.
Questi sono concetti generali, ma io mi sto rivolgendo a un
Assessore, a un Governo, quindi a una parte politica, una parte che
ha come compito la visione; i dettagli li lasciate giustamente ai
dirigenti, ai funzionari, a tutta la macchina amministrativa, ma il
compito di avere visione è un compito a cui voi non potete
sottrarvi.
Con questo spirito la domanda di quest'interpellanza rimane:
"Quale sia la visione e le strategie che si intendano seguire per
favorire una diffusa valorizzazione della qualità del paesaggio
antropico con azioni di riordino e di riqualificazione degli spazi
costruiti e delle aree libere annesse e con quali strumenti e con
quali risorse si prevede di attuare tali strategie".
Faccio ancora una piccola precisazione: il paesaggio è quello
che appare, fondamentalmente è quello che appare, e, tra l'altro,
diventa estremamente importante, il luogo nevralgico, è proprio la
via di accesso al paesaggio - quindi lo spazio che intercorre tra,
normalmente, la strada o il sentiero, comunque una via di accesso -
e la percezione dello spazio costruito, questo è il luogo su cui
deve lavorare la normativa, questo è il luogo in cui deve
migliorarsi la normativa, perché se di fatto noi andiamo a
osservare i nostri territori, ci rendiamo conto che recinzioni
completamente diverse una dall'altra possono in un certo modo
creare un senso di ricchezza, ma in altro un senso di disordine,
così come tutta una serie di reliquati abbandonati, spazi
indefiniti tra la strada e la costruzione vera e propria di
edifici... quello rischia molto spesso di essere luogo dello
smarrimento, luogo dell'abbandono.
Così come anche i cartelli stradali. Io ho una mania, forse
patologica, io percepisco subito un cartello che non è in bolla,
che non è a piombo, percepisco subito cartelli che sono ormai
consumati dai raggi solari e quindi la colorazione e la definizione
non ha più la qualità pensata in origine.
Sono degli elementi, sono dei suggerimenti, non vogliono essere
elucubrazioni di un architetto che, non sapendo cosa fare, si mette
ad andare in giro nel territorio a vedere i cartelli stradali, però
questo è il tenore della sfida e tutto questo fa parte di una
visione che è richiesta a voi come Governo.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
La sua interpellanza è un
manifesto direi, quando si parla di quali sono le visioni da parte
di un Assessore in particolare o di un Governo regionale, forse non
basterebbe un convegno, neanche un conclave, per arrivare a dare il
giusto peso alle sue domande o a dare la giusta risposta, però
siccome è stata assegnata al mio Assessorato, io le risponderò per
quanto di competenza è del mio Assessorato, poi siamo i primi
consapevoli, con il collega Marzi, che l'ampiezza della sua domanda
- ma più che della sua domanda, direi della sua riflessione - è
talmente ampliabile che richiederebbe, secondo me, anche ben altro
che non dieci minuti di risposta in Consiglio regionale.
Quindi alla sua domanda "Quali siano le visioni e le strategie
che s'intendano seguire per favorire una diffusa valorizzazione
della qualità del paesaggio antropico, con azioni di riordino e di
riqualificazione degli spazi costruiti e delle aree libere annesse
e con quali strumenti e con quali risorse si prevede di attuare
tali strategie", per quanto - le ripeto - di competenza
dell'Assessorato che rappresento, posso dirle che le diverse scelte
che le Amministrazioni propongono, al fine di attuare le politiche
di gestione territoriale, vanno prese in considerazione nell'ambito
della predisposizione degli strumenti urbanistici ai diversi
livelli: da quello regionale a quello comunale con i piani
regolatori, a quelli di dettaglio, agli accordi di programma e alle
intese per la realizzazione di opere pubbliche.
La materia inerente al paesaggio è compiutamente trattata dal
Codice dei beni culturali e del paesaggio, al quale si affiancano
il Piano territoriale paesistico, regionale, la normativa
urbanistica disciplinata dalla legge regionale 11/98.
È necessario richiamare quindi alcuni principi della sopracitata
legge regionale, 11/98, la normativa urbanistica e pianificazione
territoriale della Valle d'Aosta, non per lei, ovviamente, che la
conosce a menadito, ma per chi ci ascolta.
L'articolo 1 comma 1 stabilisce che la Regione determina le
condizioni giuridiche riguardanti l'uso del proprio territorio
idonee a perseguire lo sviluppo sostenibile del territorio
medesimo.
Il comma 3 stabilisce che la pianificazione territoriale
paesistico-urbanistica di settore e la programmazione generale e
settoriale sono orientate a perseguire uno sviluppo sostenibile,
gestendo le risorse in modo misurato e compatibile con l'ambiente,
tutelando il paesaggio e i beni culturali nel caso specifico.
Il comma 4 stabilisce che le trasformazioni edilizie
urbanistiche del territorio devono rispettare le norme della stessa
legge, nonché quella delle altre leggi, dei regolamenti e dei piani
di volta in volta applicabili.
L'articolo 2 comma 3 stabilisce che il PTP è il Piano
urbanistico territoriale avente specifica considerazione dei valori
paesistici ambientali ai fini e agli effetti di cui all'articolo
1bis della legge 431/85, oggi Codice dei beni culturali e del
paesaggio.
L'articolo 11 comma 1 stabilisce che lo strumento generale di
pianificazione urbanistica è costituito dal piano regolatore
generale comunale urbanistico e paesaggistico, il PRG, formato e
approvato ai sensi della normativa regionale in materia urbanistica
e di pianificazione territoriale previgente alla stessa legge, il
PTP, di cui tutti i Comuni sono dotati.
La pianificazione urbanistica di ogni singolo Comune è in capo
all'Amministrazione comunale e le proposte di variante e modifica
al PRG vigente sono valutate dalle strutture regionali competente
per materia nell'ambito di iter differenti a seconda della loro
tipologia.
La visione e le strategie che si seguono per favorire una
diffusa valorizzazione della qualità del paesaggio antropico
trovano luogo in tali procedure tramite, sempre, il confronto
fattivo con il Comune.
È del tutto evidente come sia importante intervenire in fase di
pianificazione, poiché è in questa sede che avviene il proficuo
confronto fra l'Amministrazione regionale, portatrice della
necessità di tutela, e quella comunale, che rappresenta le esigenze
dei cittadini ma è anche, al tempo stesso, profonda conoscitrice
del proprio territorio.
La Soprintendenza, come lei sa, esprime parere, che può essere
favorevole o meno, sulle proposte comunali, non può prevaricare la
competenza sindacale in merito alla gestione del territorio.
A cascata, nell'ambito della valutazione paesaggistica delle
singole proposte progettuali presentate da istituzioni e cittadini,
le azioni di riordino e di riqualificazione degli spazi costruiti e
delle aree libere annesse si esplicano tramite la puntuale analisi
in sede d'istruttoria di merito delle richieste stesse, le
eventuali prescrizioni stabilite nel provvedimento autorizzativo;
con esso viene stabilito di prassi il riordino delle aree esterne e
delle soluzioni progettuali proposte entro e non oltre la fine dei
lavori.
Vi è sempre grande attenzione da parte dei funzionari
all'inserimento di qualunque intervento negli ambiti vincolati, in
relazione alle visuali preferenziali su di essi. In merito si
ricorda che il Piano regolatore contiene una tavola prescrittiva
nella quale sono inseriti i coni di visuale.
La sensibilizzazione per la riqualificazione degli spazi
costruiti e delle aree libere annesse avviene anche attraverso le
consulenze che la Sopraintendenza fornisce a progettisti e
proprietari nell'ambito delle proprie attività istituzionali, che
sono peraltro numerose e frequenti.
Completano il quadro la partecipazione a gruppi di lavoro, -
anche di livello sovraregionale nazionale, come ad esempio
l'Osservatorio per il consumo di suolo e il tavolo tecnico, gruppo
del paesaggio nell'ambito del coordinamento interregionale tecnico
infrastrutture, mobilità e governo del territorio -, la
partecipazione a conferenze, nonché il trattamento di temi
attinenti e il paesaggio antropico in pubblicazioni.
A livello regionale, in vista di un futuro aggiornamento del
PTP, si ricorda che il comma 4 del già richiamato articolo 35 del
decreto legislativo 42/2004 stabilisce che per ciascun ambito i
piani paesaggistici definiscano apposite prescrizioni o previsioni
ordinate, in particolare:
A) Alla conservazione degli elementi costitutivi e delle
morfologie dei beni paesaggistici sottoposti a tutela, tenuto conto
anche delle tipologie architettoniche, delle tecniche e dei
materiali costruttivi, nonché delle esigenze di ripristino dei
valori paesaggistici.
B) Alla riqualificazione delle aree compromesse o degradate.
La Soprintendenza, e qui concludo, da sempre è molto sensibile a
tale tematica.
Al momento le risorse messe in campo sono i funzionari che si
occupano dell'istruttoria delle pratiche, sia urbanistiche sia
edilizie, e che contribuiscono alla diffusione della cultura del
paesaggio, anche tramite la pubblicazione di articoli a tema sul
bollettino della Soprintendenza stessa.
Presidente -
Per la replica il consigliere Distort.
Distort (LEGA VDA) -
Grazie per i complimenti svolti in
apertura. L'evocazione del termine "Manifesto"... è comunque un
termine che forse sarebbe più piaciuto al collega Padovani, su di
me sortisce un po' una sorta di reazione allergica. Comunque
effettivamente sì, nella mia intenzione c'era esattamente quello di
spronare una visione, tant'è che la risposta che le hanno prodotto
gli uffici e in merito a cui ho avuto una piccola confidenza, in
termini buoni e collaborativi, sembra che una qualche persona - non
voglio svelare né il nome né il sesso di questa persona che ha
collaborato alla stesura di questa risposta - abbia commentato
"Distort è stato troppo generico nei quesiti di
quest'Interpellanza, non ci sono strumenti tecnici per
rispondergli, ci sta mettendo in crisi, in difficoltà".
Io voglio dire che ha ragione questa persona, questo commento lo
sposo integralmente, e non è una
captatio benevolentiae
verso un componente della pubblica Amministrazione, che svolge
diligentemente il proprio lavoro, ma questo sottolinea il fatto,
Assessore, che il compito di rispondere a quest'interpellanza -
perché di questo si tratta, di un'interpellanza: nell'interpellanza
vengono espresse le intenzioni future di un Governo, le linee, i
lineamenti, la visione - questa risposta la deve dare lei al suo
personale.
Questo glielo dico non per una sorta di braccio di ferro tra
Distort e l'assessore Guichardaz, ma glielo dico in senso
assolutamente costruttivo.
È assolutamente importante che il ruolo di ciascun membro del
Governo sia quello di tracciare una visione, sia quello di dire:
"Dobbiamo andare in questa direzione. Attualmente gli strumenti
sono questi, vediamo come possiamo modificarli".
Io non mi aspettavo- benché sia passato parecchio tempo da
quando ho depositato quest'interpellanza alla risposta odierna -
una risposta completa ed esaustiva a questi quesiti, però io mi
aspetto un'assunzione d'impegno da parte sua, da parte di chi
ricopre il ruolo assessorile, ad assumersi questo senso, questo
impegno, ad assumersi questa volontà di "Mettere in atto visione e
di saper tracciare visione", perché questo è chiesto al politico.
La parte tecnica la sanno già fare benissimo gli uffici, ma la
visione, l'indirizzo, dove vogliamo andare, con quali meccanismi
vogliamo raggiungere certi obiettivi, la deve tracciare
l'Assessore.
Questo è quello che deve fare un buon Governo e soprattutto
questo è quello che si aspetta la Valle d'Aosta, soprattutto un
settore così importante come il turismo.
