Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 307 del 14 dicembre 1970 - Resoconto
OGGETTO N. 307/70 - Classificazione quale strada regionale
della strada Pré St. Didier-frazione La Palud di Courmayeur.
(Ritiro di Mozione)
Quaizier (D.C.)
- Io non ho molto da aggiungere a quanto
avevo già detto nell'interpellanza, facevo soltanto presente che
siccome ci sono tante altre strade che sono state classificate
comunali, cioè regionali, credo che quella Pré St. Didier-La Palud
si trovi in condizione da poter essere classificata tale, data
l'importanza della medesima e dato che La Palud è una frazione
molto importante dove esistono alberghi, funivie e tutte le
attrezzature sciistiche. Quindi, essendo classificata regionale
anche la strada che da Charvensod va a Pila credo che quella di
Courmayeur-Pré St. Didier-La Palud si trovi nelle stesse
condizioni.
Rollandoz (D.P.)
- Avevamo già dibattuto questo problema
in sede di interpellanza. Io non voglio rientrare nel merito della
richiesta, avevamo già parlato di questo problema col Consigliere
Quaizier, con i Sindaci di Pré St. Didier e di Courmayeur; io non
ho nessuna difficoltà a inserire questa strada nell'elenco che -
presenterò alla Commissione Lavori Pubblici - delle strade da
classificare come regionali. Quindi, se il Consigliere Quaizier
vuol ritirare la mozione oppure la possiamo modificare così: "di
dare incarico all'Assessore ai Lavori Pubblici di voler includere
la sopracitata strada nell'elenco delle strade regionali da
trasmettere con sollecitudine all'esame della Commissione Lavori
Pubblici".
Fosson (U.V.)
- Allora i presentatori della mozione
ritirano la mozione o vogliono...
Quaizier (D.C.)
- Vorremmo solo sapere, potremmo ritirare
la mozione senz'altro, vorremmo solo sapere più o meno,
approssimativamente, in quanto tempo, insomma, si pensa che l'iter
possa essere concluso.
Rollandoz (D.P.)
- Io l'ho già inserita nell'elenco delle
strade da trasmettere alla Commissione Lavori Pubblici quando la
stessa si riunirà.
Fosson (U.V.)
- Allora, la mozione la ritirate?
Quaizier (D.C.)
- Senz'altro.
Fosson (U.V.)
- Va bene, allora la mozione è ritirata.
Passiamo al punto 6.
