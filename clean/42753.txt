Classificazione
AMMINISTRAZIONE REGIONALE
Amministrazione della giustizia



Oggetto del Consiglio n. 248 del 27 gennaio 2021 - Resoconto
OGGETTO N. 248/XVI - Interrogazione: "Notizie in merito alla
costituzione di parte civile della Regione in un procedimento
penale in materia di propaganda e istigazione a delinquere per
motivi di discriminazione razziale".
Bertin (Presidente) -
Punto 9 all'ordine del giorno. Per
la risposta il presidente della Regione Lavevaz.
Lavevaz (UV) -
Questa interrogazione riguarda una vicenda
che conferma, con straordinaria coincidenza con la celebrazione
odierna del Giorno della Memoria, come sia compito quotidiano delle
istituzioni e di tutti i cittadini ricordare gli orrori del
ventesimo secolo, come abbiamo già avuto modo di fare, ciò tanto
più per il fatto che la Valle d'Aosta è stata insignita nel 1971
della medaglia d'oro al valor militare per l'attività
partigiana.
Ciò detto, per rispondere alle domande poste dall'interrogazione
occorre far riferimento a un linguaggio e a delle conoscenze
giuridiche che non mi sono proprie e ho pertanto chiesto
informazioni e spiegazioni all'Avvocatura regionale. A questo
riguardo l'Avvocatura regionale evidenzia in primo luogo che il
reato contestato è previsto dall'articolo 604 bis del Codice penale
rubricato "Propaganda e istigazione a delinquere per motivi di
discriminazione razziale, etnica e religiosa" inserito nel codice
dal decreto legislativo numero 21/2018. La
ratio
della norma
è il rispetto della dignità umana e soprattutto del principio di
uguaglianza etnica razziale e religiosa. L'oggetto giuridico posto
a tutela dell'articolo 604 bis del Codice penale si identifica
quindi con le esigenze di tutela contro azioni discriminatorie
fondate sulla razza, l'origine etnica o la religione di ciascun
individuo. Nel caso di specie è contestata inoltre l'aggravante del
negazionismo.
La costituzione di parte civile della Regione trova il suo
fondamento, come risulta dalla deliberazione della Giunta regionale
n. 1334 in data 9 dicembre 2020, già oggetto di istanze di accesso
ai sensi dell'articolo 116 del Regolamento interno del Consiglio da
parte del consigliere Distort, nella circostanza che le condotte
contestate all'imputato ledono, oltre l'ordine pubblico e il
diritto costituzionale all'eguaglianza, anche i valori antinazisti
e antifascisti che permeano la storia, la cultura e la collettività
valdostana, tutelati dalla Regione autonoma Valle d'Aosta che
costituisce ente esponenziale della comunità locale anch'essa
colpita a suo tempo dalle deportazioni naziste e che quanto precede
legittima l'esercizio dell'azione civile nel processo penale per il
risarcimento del danno patrimoniale o extrapatrimoniale che sia.
Tali valori, già presenti come noto nella Costituzione, sono, come
detto, fatti oggetto di specifica tutela anche penale e fanno parte
della storia e della cultura della collettività a prescindere da
ogni colore politico e dall'orientamento politico di ogni Governo,
nazionale o regionale che sia.
Venendo ora alle domande, per quanto riguarda gli atti posti in
essere, all'udienza dibattimentale del 10 dicembre 2020,
l'Avvocatura regionale, sulla base della deliberazione della Giunta
regionale n. 1334 del 2020, ha depositato la costituzione di parte
civile della Regione. Nel corso di tale udienza è stata trattata
l'ammissibilità delle parti civili con relativa discussione sulle
eccezioni della difesa e l'ammissione, infine, da parte del Giudice
di tutte le parti civili costituite, Comunità ebraica di Torino,
Regione e ANPI Valle d'Aosta. Sono poi seguite le richieste
istruttorie delle parti.
Riguardo invece alle richieste formulate nei confronti
dell'imputato, l'Avvocatura ritiene non opportuno per il momento
scendere nei dettagli di un atto depositato in un processo che è
soltanto alle sue battute iniziali. Quello che si può dire è che la
Regione, nel suo atto di costituzione, ha fornito gli elementi che
fondano la sua legittimazione ad agire e ha trattato le ragioni che
giustificano la domanda risarcitoria, che non è stata quantificata
avendo fatto l'Avvocatura regionale espressa riserva di
quantificare il danno nel momento in cui saranno presentate le
conclusioni della parte civile, come previsto dall'articolo 523 del
Codice di procedura penale, fase che, come è noto ad almeno uno
degli interroganti, segue l'istruttoria dibattimentale e la
requisitoria del Pubblico Ministero.
Infine, per quanto riguarda l'esito dell'azione civile esperita
dalla Regione nel procedimento penale, l'Avvocatura regionale
ribadisce che il dibattimento è appena iniziato e l'esito
dell'azione della Regione nel procedimento costituirà una
statuizione appunto civile nella sentenza che sarà pronunciata
all'esito del dibattimento.
Presidente -
Per la replica il vicepresidente del
Consiglio Sammaritani, ne ha facoltà.
Sammaritani (LEGA VDA) -
Questo tema è un tema
estremamente delicato, anche importante a mio avviso, e proprio in
un giorno come questo di particolare importanza, perché ci conduce
in una sorta di campo minato. Mi scuso se uso una metafora
guerresca o militare proprio oggi, ma così è e d'altronde è la
Giunta che ci si è voluta inoltrare in questo campo minato. Quello
che io penso di una situazione come questa, al di là dell'aspetto
strettamente tecnico, è proprio il fatto che una Giunta regionale
sicuramente fa della politica, è evidente, dà l'indirizzo politico,
è nelle sue funzioni, ma non dovrebbe fare questo tipo di politica.
Quando si va a tutelare discorsi come questo, cioè gli interessi
diffusi, l'oggetto di tutela da parte di questa fattispecie di
reato è il diritto costituzionale. Allora sì, è vero, per carità:
la Regione, i valori antifascisti, antinazisti, va tutto bene, però
questi li tutelano tantissimi soggetti; per esempio, anche tutti i
74 Comuni della Valle d'Aosta, e allora avremmo dovuto avere anche
la costituzione di tutti i 74 Comuni della Valle d'Aosta.
In casi come questo, quando non c'è una lesione proprio diretta
dei diritti di un soggetto, soprattutto un soggetto come la
Regione, quindi la Giunta regionale e tutti i cittadini che sono
rappresentati, forse sarebbe bene lasciare che questi diritti
venissero tutelati da altri soggetti. La Comunità ebraica va
benissimo, l'ANPI va benissimo, ma quando si fa questo tipo di
politica, forse sarebbe bene che la Giunta si astenesse da fare
queste cose. Perché io mi faccio una domanda: se adesso un pazzo
qualsiasi cominciasse a dire sui
social
ripetutamente - non
voglio fare l'esempio di questo signore che non so come andrà a
finire, cosa ha fatto, mi interessa poco, lo abbiamo più o meno
capito - se un pazzo qualsiasi cominciasse a dire che il regime
comunista non ha mai creato neanche una vittima in tutta la sua
storia, io vorrei vedere se la Regione Valle d'Aosta si
costituirebbe parte civile. Non si costituirebbe probabilmente
perché non troverebbe un magistrato che aprirebbe un fascicolo
contro questo soggetto - questa purtroppo è un po' di ironia amara
ma è così - ma soprattutto io dico che non si dovrebbe costituire,
perché non è suo compito, non è questo il compito della Giunta
regionale. Io capisco che siate stati indotti probabilmente da
quella che è un'attrazione di sinistra in questo momento per certi
versi politica e quindi siate stati indotti a fare questa
costituzione di parte civile, ma questa opportunità che c'è nella
delibera io non la vedo proprio! Perché io, fossi nella Giunta
regionale, non mi sarei costituito parte civile in questo
procedimento, così come non mi costituirei in quello del
negazionista del sistema politico comunista, perché non è il
compito dell'Amministrazione regionale. Non è compito
dell'Amministrazione regionale sprecare così le energie di una
Avvocatura regionale, per esempio, che va a fare questo lavoro,
perché questo è un tipo di reato delicato, è un reato di opinione,
questo è il problema.
Il reato di opinione - è qui che ci infiliamo in un territorio
minato -: è compito degli organi politici di rappresentanza fare
questo tipo di valutazioni? Perché questo reato colpisce che cosa?
Colpisce proprio questo tipo di opinioni. Potreste andare a
leggervi le sentenze che negli anni e nei decenni si sono
susseguite sul discorso, per esempio, dell'apologia, perché questa
è una sorta di apologia di certi tipi di orientamenti politici.
Allora, negli anni '50, la Cassazione diceva che apologia era già
soltanto manifestare un pensiero di un certo tipo: una sentenza
gravissima, pericolosissima. Mentre poi negli anni '70 la
Cassazione ha cambiato orientamento, grazie a Dio, e ha cominciato
a dire che l'apologia è una manifestazione di pensiero di un certo
tipo quando questa manifestazione costituisce istigazione a
commettere dei reati, a provocare la commissione dei reati. Ma
questo signore - che non mi interessa, come dicevo prima, cosa ha
fatto, cosa non ha fatto - che sui social continua a dire che i
lager nazisti magari non ci sono mai stati, che gli ebrei sono
delle vittime false, eccetera, ma cosa ci interessa a noi della
Regione, cioè a noi Giunta regionale? È questo il tema della
questione. È il vostro compito? È il nostro compito? Secondo me no.
Ecco perché questa situazione aprirebbe un dibattito veramente
grande. Noi siamo convinti di questo e siamo convinti che abbiate
sbagliato.
