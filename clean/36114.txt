Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 384 del 28 gennaio 2014 - Resoconto
OGGETTO N. 384/XIV - Interpellanza: "Verifiche in ordine al
rispetto degli accordi contrattuali da parte delle imprese
assuntrici di appalti per l'occupazione di ex dipendenti dei
cantieri forestali".
Président -
Pour l'illustration, la parole au collègue
Ferrero.
Ferrero (M5S)
- Grazie Presidente.
All'epoca era stato strombazzato ai quattro venti come il
provvedimento che doveva risolvere la questione degli ex dipendenti
dei cantieri forestali: era la famosa clausola inserita nella legge
del 2011, che prevedeva di esternalizzare i cantieri nei settori
della forestazione e dell'edilizia. Dato che è passato un po' di
tempo, noi semplicemente vogliamo fare una verifica di quello che è
successo nel frattempo, dato che abbiamo dei dati che non sono
confortanti, e quindi, come ogni legge che si fa, bisognerebbe ad
un certo punto fermarsi un attimo e vedere se il provvedimento è
stato utile, se è stato efficace, che risultati ha avuto. È questo
che vi chiediamo nell'interpellanza.
Presidente
- La parola all'Assessore Testolin.
Testolin (UV)
- Grazie Presidente.
In merito alle domande presentate da questa interpellanza:
"quanti sono i lavoratori assunti e quali controlli a campione
effettuati sulle autocertificazioni sottoscritte dalle ditte che
hanno assunto lavoratori, con le modalità di cui all'articolo 56
della legge regionale 30 del 2011"
, si sottolinea come per
rispondere alla prima domanda sia necessario fare una premessa, e
cioè richiamare come l'attività di esternalizzazione, che nel corso
del 2013 sia consistita nell'appaltare 110 lavori affidati a 76
imprese. Le ditte aggiudicatarie hanno assunto per l'esecuzione
degli interventi circa 219 operai; di questi, quasi un centinaio
sono stati assunti per due lavori ed una ventina anche per tre.
Condizione vincolante per l'affido dei lavori, prevista dal
contratto agli articoli 30 e 31, è la dichiarazione con la quale la
ditta comunica i nominativi degli operai assunti. I responsabili
del procedimento verificano che le maestranze segnalate facciano
parte della graduatoria unica, approvata con provvedimento
dirigenziale n. 1904 del 3 maggio 2011, all'interno della quale si
trovano i nominativi dei dipendenti forestali. In seguito i
direttori dei lavori delle strutture organizzative del Dipartimento
risorse naturali e Corpo forestale, nel corso dei sopralluoghi per
controllare la corretta esecuzione delle opere, verificano la
presenza sul cantiere delle maestranze assunte.
In merito al secondo quesito:
"se è stato previsto un tipo di
monitoraggio permanente riguardo al rispetto degli accordi di cui
al punto 1 e, in caso negativo, se è intendimento del Governo
regionale provvedere ad un monitoraggio puntuale e periodico"
,
si sottolinea, come evidenziato nel punto precedente, che il
monitoraggio è costante ed è effettuato su tutti gli appalti. Ciò
permette al Dipartimento risorse naturali e Corpo forestale di
aggiornare costantemente l'elenco dei lavoratori, di volta in volta
assunti dalle imprese, e non si limita a registrare coloro che
vengono avviati al lavoro, ma si collabora anche con le ditte
fornendo loro gli elenchi degli operai, al fine di favorire i
contatti per un'eventuale assunzione.
Per il quesito tre:
"se sono previste sanzioni nei confronti
delle imprese che non abbiano corrisposto lo stipendio ai
dipendenti assunti, in forza degli accordi di cui si tratta e se
sia intenzione del Governo regionale prevederne l'istituzione"
,
si sottolinea come al momento non siano state registrate
inadempienze da parte delle ditte, e pertanto non sono state
applicate sanzioni. La Regione, in quanto ente appaltante, applica
le norme che disciplinano i rapporti con le ditte incaricate
dell'esecuzione dei lavori. Qualora l'ente appaltante riscontrasse
inadempienza è tenuta ad applicare gli articoli 4 e 5 del decreto
del Presidente della Repubblica del 5 ottobre 2010 n. 207,
Regolamento di esecuzione ed attuazione del decreto legislativo 12
aprile 2006, n. 163, recante "Codice dei contratti pubblici
relativi a lavori, ai servizi e forniture, in attuazione delle
direttive 2004/17/CE e 2004/18/CE).
"Se risultino agli atti risoluzioni anticipate dei rapporti
di lavoro o mancate corresponsioni di stipendi ai lavoratori"
:
in questo caso bisogna prioritariamente chiarire e premettere che,
a fronte di oltre 300 rapporti di lavoro, si possono effettivamente
verificare diverse casistiche di contenzioso tra operai e datori di
lavoro. In alcune situazioni, molto rare, il lavoratore non ha
superato il periodo di prova e quindi, per contratto, è stato
sostituito da altro personale a sua volta attinto dalle liste di
cui sopra. In altre occasioni sono stati invece gli operai ad
abbandonare l'impresa creando, in questo caso, un disagio
all'impresa. Vi sono state poi contestazioni, alcune ancora in via
di definizione, in merito al riconoscimento di alcune indennità; in
questi casi la Regione segue l'iter del contenzioso che, se non
risolto con chiarimenti o accordi bonari tra le parti, prosegue
nelle sedi opportune, quindi davanti al giudice del lavoro. Il più
delle volte le parti si accordano e al momento non risultano
situazioni gravi, così gravi da dover richiedere l'intervento del
giudice. Da sottolineare come questi contenziosi nascano da
interpretazioni sovente diverse dal punto del nuovo contratto
territoriale, siglato tra le organizzazioni sindacali e datoriali
nella primavera del 2012. Da evidenziare invece alcuni ritardi
nella corresponsione puntuale dei salari ai propri lavoratori da
parte di alcune ditte, ritardi dovuti alla difficile situazione
economica di mercato, e che si sono verificati anche a fronte, in
realtà, di regolari stati di avanzamento liquidati dalla Regione
alle ditte stesse. Quando i Dirigenti responsabili del settore sono
venuti a conoscenza delle situazioni si sono comunque prontamente
attivati, e sono intervenuti convocando i titolari delle ditte al
fine di invitare gli stessi a dare corso ai pagamenti.
Per completezza d'informazione, si fa presente solo come negli
ultimi mesi dell'anno i pagamenti della Regione abbiano subito
alcuni rallentamenti per la chiusura delle contabilità di fine anno
e un rallentamento nelle liquidazioni; da gennaio, comunque, sono
stati prontamente liquidati.
Président
- Pour la réplique, la parole au collègue
Ferrero.
Ferrero (M5S) -
Grazie.
Io chiederei all'Assessore, che ha rilevato giustamente che ci
sono dei casi in cui abbiamo dei ritardi nella corresponsione degli
stipendi, di avere una maggiore attenzione nel
monitoraggio...perché? Perché ci troviamo comunque di fronte a
persone che hanno o avevano perso il lavoro, che hanno dei lavori
precari, che vengono assunte e, in quella posizione, diventa anche
difficile intentare magari una causa o andare a fare un
contradditorio, un contenzioso con la ditta. Quindi è importante
che l'Amministrazione regionale, magari con un controllo a
campione, con un sistema che può essere individuato, si attivi
autonomamente per non mettere il lavoratore, che è in questa
posizione difficile...alla fine metterlo nell'impossibilità poi di
agire o comunque nel fatto di...noi abbiamo verificato dei casi di
6 mesi di stipendio arretrato, e comunque non fa nulla...ma perché?
Perché ha ancora il contratto per altri 4-5 mesi e non vuol
rischiare poi delle ritorsioni da parte della ditta.
Quindi, per rendere efficace il provvedimento che è stato
adottato e che doveva tamponare i sostanziali licenziamenti che
c'erano stati nel settore dei forestali, ecco che la Regione deve
farsi avanti e svolgere un compito che è un compito che non può
essere delegato al lavoratore in una posizione così scomoda come
quella in cui si trova. Questo noi volevamo sottolineare, quindi la
Regione deve vigilare in questo settore.
Président
- Point 13 à l'ordre du jour.
