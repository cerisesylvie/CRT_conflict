Classificazione
FORESTE E TERRITORI MONTANI



Oggetto del Consiglio n. 498 del 24 marzo 2004 - Resoconto
OGGETTO N. 498/XII - Approvazione del programma degli interventi
da eseguire in economia diretta dai cantieri dipendenti dal
Dipartimento Risorse Naturali, Corpo Forestale, Protezione Civile e
Antincendio, Direzione Foreste, Direzione Flora, Fauna, Caccia e
Pesca, Servizio Aree Protette e Direzione Sistemazioni Montane e
Infrastrutture, nel corso dell'anno 2004 (L.R. 44/1989).
Il Consiglio
Richiamata la legge regionale 27 luglio 1989, n. 44, sulle
"Norme concernenti i cantieri forestali, lo stato giuridico e il
trattamento economico dei relativi addetti";
Preso atto che, come stabilito dall'articolo 3 della suddetta
legge il Dipartimento Risorse Naturali, Corpo Forestale, Protezione
Civile e Antincendio, in collaborazione con le strutture Direzione
Foreste, Direzione Flora, Fauna, Caccia e Pesca, Servizio Aree
Protette, e Direzione Sistemazioni montane e Infrastrutture, ha
predisposto gli allegati programmi degli interventi per lavori da
eseguirsi in economia diretta per l'anno 2004;
Considerato che i lavori elencati nella proposta di programma
comportano l'occupazione complessiva di n. 618 addetti
idraulico-forestali, da effettuarsi su n. 86 cantieri distribuiti
nel territorio regionale, assunti con contratto di lavoro sia a
tempo determinato che indeterminato e che risultano così
suddivisi:
Direzione Foreste
- addetti agli interventi di forestazione n. 182
- addetti agli interventi del verde pubblico n. 55
- addetti agli interventi di manutenzione vivai forestali e
alberi monumentali n. 45
- addetti agli interventi antincendio boschivo n. 1
- impiegati n. 26
Direzione Flora, Fauna, Caccia e Pesca
- addetti alla gestione centro recupero animali selvatici n.
4
- manutenzione stazioni forestali n. 10
- impiegati n. 8
Servizio Aree Protette
- addetti agli interventi di manutenzione aree protette n.
4
- addetti agli interventi di gestione giardini alpini n.
12
- impiegati n. 5
Direzione Sistemazioni montane e Infrastrutture
- addetti sentierazione e sistemazione infrastrutture Parco
Mont Avic n. 225
- impiegati n. 18
Dipartimento Risorse Naturali, Corpo Forestale, Protezione
Civile e Antincendio
- impiegati n. 23;
Considerato che per l'occupazione degli addetti forestali di
cui sopra è stata prevista una spesa ammontante a Euro
10.518.310,00;
Preso atto che la programmazione dei lavori, a causa del loro
carattere prevalentemente stagionale e della loro tipologia, è da
ritenersi comunque in via previsionale e potrebbe subire nel corso
dell'anno delle variazioni;
Visto l'articolo 11 della legge regionale n. 12 del 20 giugno
1996 e successive modificazioni e integrazioni, che prevede per gli
interventi previsti nel programma, la progettazione redatta in
forma semplificata;
Preso atto che, per maggiore operatività dei settori, in
deroga a quanto previsto con deliberazione della Giunta regionale
n. 5016 in data 30 dicembre 2003, la Giunta, con proprio atto n.
634 in data 8 marzo 2004 ha concordato di demandare al Coordinatore
del Dipartimento Risorse Naturali, Corpo Forestale, Protezione
Civile e Antincendio, l'approvazione delle diverse fasi di
progettazione, con proprio atto interno;
Richiamata la deliberazione della Giunta regionale n. 5016 in
data 30 dicembre 2003 concernente l'approvazione del bilancio di
gestione per il triennio 2004/2006, con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole di legittimità rilasciato dal
Coordinatore del Dipartimento Risorse Naturali, Corpo Forestale,
Protezione Civile e Antincendio, ai sensi del combinato disposto
degli articoli 13, comma 1, lettera e) e 59, comma 2, della legge
regionale 23 ottobre 1995, n. 45, sulla presente
deliberazione;
Visto il parere della III Commissione consiliare
permanente;
Delibera
1) di approvare il programma degli interventi per lavori da
eseguirsi in economia diretta per l'anno 2004 redatto dal
Dipartimento Risorse Naturali, Corpo Forestale, Protezione Civile e
Antincendio in collaborazione con le strutture Direzione Foreste,
Direzione Flora, Fauna, Caccia e Pesca, Servizio Aree Protette e
Direzione Sistemazioni montane e Infrastrutture, come da allegati
alla presente deliberazione, dando atto che per il pagamento delle
retribuzioni agli addetti forestali si provvederà con successivo
provvedimento dirigenziale all'impegno della spesa prevista di Euro
10.518.310,00=
(diecimilionicinquecentodiciottomilatrecentodieci/00) suddivisa nei
sottoelencati capitoli di spesa, come specificato nei riepiloghi
allegati:
- 38950 "Spese per retribuzioni al personale addetto alla
manutenzione dei vivai forestali e alla gestione e valorizzazione
delle risorse naturali, alla prevenzione e spegnimento degli
incendi boschivi (Contratti Nazionali Collettivi di
Lavoro)";
- 39700 "Spese per retribuzioni al personale addetto alla
cura e alla manutenzione straordinaria degli alberi monumentali e
dei castagni da frutto, alla realizzazione e manutenzione del verde
pubblico, delle aree e dei percorsi attrezzati e alla gestione dei
giardini alpini (Contratti Nazionali Collettivi di
Lavoro)";
- 50150 "Spese per la costruzione di infrastrutture tecniche
per il parco Mont-Avic";
- 21160 "Spese per il recupero funzionale di sentieri e la
valorizzazione delle connesse preesistenze infrastrutturali a
valere sul fondo regionale investimenti occupazione";
- 21260 "Spese per il recupero funzionale di sentieri e la
valorizzazione delle connesse preesistenze infrastrutturali a
valere sul Fospi";
- 38660 "Spese per interventi intesi alla conservazione e
all'incremento del patrimonio boschivo";
2) di approvare l'esecuzione dei lavori suddetti in
amministrazione diretta, a cura e sotto la direzione del
Dipartimento Risorse Naturali, Corpo Forestale, Protezione Civile e
Antincendio della Direzione Foreste, della Direzione Flora, Fauna,
Caccia e Pesca, del Servizio Aree Protette e del Servizio
Sistemazioni montane e Infrastrutture, con l'impiego di addetti
forestali assunti con rapporto di lavoro di natura privatistica
regolato dal Contratto Collettivo Nazionale di Lavoro, dal
Contratto Integrativo regionale di Lavoro e ai sensi della legge
regionale 27 luglio 1989, n. 44;
3) di autorizzare la Giunta regionale ad apportare con
proprie deliberazioni eventuali successive parziali variazioni ed
ulteriori integrazioni ai programmi degli interventi, in relazione
al verificarsi di sopravvenute priorità, nel limite dei fondi
stanziati per gli interventi di cui si tratta;
4) di approvare la progettazione redatta in forma
semplificata degli interventi previsti nel programma, ai sensi
dell'articolo 11 della legge regionale n. 12 del 20 giugno 1996 e
successive modificazioni ed integrazioni;
5) di dare atto che all'approvazione delle diverse fasi di
progettazione provvederà il Coordinatore del Dipartimento Risorse
Naturali, Corpo Forestale, Protezione Civile e Antincendio con
proprio atto interno, in deroga a quanto previsto con deliberazione
di Giunta n. 5016 in data 30 dicembre 2003, come da atto della
Giunta regionale n. 634 in data 8 marzo 2004.
Presidente - Ricordo che l'atto amministrativo in oggetto ha
avuto parere favorevole a maggioranza da parte della III
Commissione.
La parola all'Assessore all'agricoltura, risorse naturali e
protezione civile, Vicquéry.
Vicquéry (UV) - Brevemente, per illustrare un documento che
possiamo definire un documento "di routine", ma che è un documento
importante, sia per il numero degli addetti che sono occupati
(538), esattamente gli stessi dell'anno scorso (meno, in senso
generale, per il fatto che quest'anno non decolleranno i campi
scuola, non essendoci censimenti da fare che, come sapete, sono
periodici), sia per l'importo (10 milioni di euro), sia soprattutto
perché con questa attività si riesce a svolgere una funzione di
gestione e manutenzione del territorio fondamentale per la Valle
d'Aosta: l'alluvione ne è un esempio. Gestione del territorio su
cui non si investirà mai sufficientemente, su cui sono impegnate
sia le strutture dell'Amministrazione regionale con gli Assessorati
all'agricoltura e ai lavori pubblici, sia il sistema di consorzi di
miglioramento fondiario.
Brevemente per dire qual è la situazione delle principali opere.
Relativamente alla sentieristica, gli operai forestali impiegati
saranno 225 per un totale di 30 cantieri; gli interventi
programmati sono 196 e riguardano 69 comuni, la quasi totalità, per
circa 250 mila ore di lavoro e per un impegno di spesa di 3.670
euro, per cui un impegno di spesa significativo. Sempre rispetto
alla sentieristica si persegue l'attività che riguarda la
manutenzione ordinaria e straordinaria delle "Alte Vie" nn. 1 e 2,
i tours, i sentieri intervallivi 102 e 105 per un totale di circa
17.000 ore, il ripristino della percorribilità su sentieri a
carattere locale per circa 192.000 ore, il completamento di parte
della convenzione con il Parco nazionale Gran Paradiso, che va ad
esaurimento essendo fondi dell'alluvione, ma sono interventi ancora
sostenuti per circa 250.000 euro; la sistemazione della viabilità
interna negli abitati del Parco del Mont Avic, il completamento di
alcuni interventi FRIO e FOSPI, anch'essi in fase di
ultimazione.
Per quanto riguarda il settore più propriamente forestale, molto
velocemente, i settori classici sono quelli dell'attività
vivaistica che impiega 44 operai e ha solo 5 operai a tempo
indeterminato; il settore dei "bûcherons forestiers", dove nei mesi
invernali da dicembre a marzo le maestranze sono pari a 32 operai
con contratto a tempo indeterminato e nel periodo estivo sono 142;
il settore cura e manutenzione degli alberi monumentali con soli 4
addetti, ma super specializzati; manutenzione e cura del verde
pubblico, nel 2004 saranno terminati i lavori presso il Castello di
Quart e questa ultimazione fa seguito ai lavori conclusi
nell'ultimo quinquennio, che riguardano i Castelli di Sarre,
Aymavilles, Ussel e Fénis.
Rispetto all'anno scorso sono state istituite 2 squadre di
operai per lavori di manutenzione straordinaria delle aree pic-nic
realizzate dalla Regione, che ammontano ormai a 28 aree pic-nic e 6
percorsi attrezzati, e questo per dare un supporto alla gestione a
volte un po' carente da parte dell'Amministrazione comunale. Come
sapete, le aree pic-nic sono state trasferite ai Comuni, ma sotto
questo punto di vista in alcuni settori si registra una carenza e,
in via del tutto eccezionale, si prevedono queste 2 squadre per i
lavori di manutenzione straordinaria.
Ancora il settore degli antincendi boschivi, che assume un ruolo
sempre più importante nell'ambito della riorganizzazione
dell'Assessorato che, come sapete, vede coinvolto il settore dei
Vigili del fuoco, i quali, sotto il punto di vista degli antincendi
boschivi, dipendono dal settore stesso.
Per terminare, dicevo che rispetto allo scorso anno non sono
previsti quelli che vengono definiti "piani di assestamento
forestale", perché i piani riprenderanno nel 2005.
Presidente - È aperta la discussione generale. Non ci sono
richieste di intervento.
La parola al Consigliere Frassy, per dichiarazione di voto.
Frassy (CdL) - Penso che ci sia relativamente poco da aggiungere
rispetto a quelle che sono questioni note, nel senso che questo
tipo di programma è un programma lavori che si ripete da tempo
immemore e rimane immutato in quello che è il suo "cliché" e la sua
impostazione. Potrei leggere l'intervento dell'anno scorso o
dell'anno prima e dei 5 anni precedenti, cambiano forse alcune
cifre, ma non cambia l'impostazione.
Due parole però penso sia doveroso esprimerle in sede di
dichiarazione di voto, per esprimere, ancora una volta, la nostra
disapprovazione, e si badi: non alla realizzazione di questi
interventi, ma al modo con cui vengono realizzati. Riferendomi al
modo, entro nel merito della materia del contendere politico. Qui
ci troviamo, come già nel passato, a far fronte a una serie di
attività che potrebbero essere benissimo svolte nell'ambito
dell'impresa privata. Questa è una regione montana, che ha foreste,
ma che conta sulle dita di una mano le imprese che fanno
forestazione, perché assistiamo anche in questo settore ad un
dilagare dell'azione dell'ente pubblico.
In sostanza, l'ente pubblico fa un qualcosa che potrebbe essere
fatto dal privato ed evita che il privato cresca in un settore dove
potrebbe trovare una sua espansione e un suo sbocco. Non solo,
probabilmente il privato potrebbe dare una diversa impostazione
all'aspetto del lavoro dipendente, perché l'Amministrazione
regionale su questi tipi di lavori specula sulla necessità del
lavoro di alcuni Valdostani, diverse centinaia, che non hanno
un'occupazione a tempo indeterminato e che sperano, di anno in
anno, di essere riassunti sino a quando non verranno finalmente
sistemati attraverso le vie infinite che comunque l'anzianità, in
certi casi, riesce a far concretizzare.
Riteniamo perciò, anche da un punto di vista di un giudizio
etico, negativo il fatto che l'Amministrazione regionale non assuma
quella che è una decisione politica. Se la forestazione in questa
regione deve essere fatta dall'ente pubblico, e riteniamo di
conseguenza che l'ente pubblico dia più garanzie di quanto non
possa darne il privato - valutazione che non condividiamo -,
assumetevi gli oneri di essere conseguenti e congruenti: metteteli
in pianta organica!
Noi, qui, da legislature, stiamo giocando invece sul meccanismo
del precariato, perché, Assessore, noi sappiamo che il consenso
della sua parte politica marcia anche su queste vicende, ma lo
diciamo in maniera letterale! Vorrei che ci fosse spiegato qual è
il motivo per il quale non vengono cambiati certi meccanismi, cioè
vengono guardati con disfavore quei privati che utilizzano il
lavoro precario; io dico che a maggior ragione devono essere
guardati con disfavore le amministrazioni pubbliche che utilizzano
in maniera reiterata il lavoro precario! Queste persone, Assessore,
assunte da un'impresa privata, potrebbero lavorare 9 mesi a tempo
indeterminato, perché gli altri 3 mesi sarebbero in cassa
integrazione, in quanto è un settore che ha l'ammortizzatore
sociale della cassa integrazione; di conseguenza, avrebbero la
certezza del posto, opererebbero nel settore privato e avrebbero
tutta una prospettiva di serenità familiare ed economica che in
questo caso non viene data loro. Qui teniamo appesi al meccanismo
del "ti chiamo o non ti chiamerò l'anno prossimo" centinaia e
centinaia di persone!
Il giudizio politico perciò non può che essere negativo, come
negativo è stato il giudizio politico espresso lo scorso anno e
negli anni precedenti. Denunciamo la maniera subdola con cui
gestite questo settore; assumetevi la responsabilità di dire: "non
bastano 2.800 dipendenti pubblici di questa Amministrazione, ne
assumiamo altri 400-500-600-800 o quelli che servono, ma finiamola
di legare al precariato del posto di lavoro la realizzazione di
programmi e di interventi che non sono saltuari, perché la
sistemazione delle problematiche legate alla forestazione, per
esperienza consolidata, sono problematiche di "routine" che si
reiterano di anno in anno!
Non vorrei che domani si strumentalizzasse, dicendo che il
nostro gruppo è contrario a quello che può essere il merito di
queste opere o che il nostro gruppo è contrario a far sì che
l'Amministrazione regionale dia delle opportunità di lavoro! Siamo
contrari al metodo con cui voi date queste opportunità di lavoro,
in quanto è un metodo che non esitiamo a definire del "sottile
ricatto politico". Riteniamo che dovreste avere il coraggio di
spezzare questo meccanismo, perché fintanto che porterete in aula
piani come questi, il nostro voto non potrà che essere
negativo!
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - Una breve replica, per contestare le
affermazioni del collega Frassy che, dovendo votare contro, deve
trovare delle motivazioni. le sue motivazioni sono assolutamente
deboli e direi anche contraddittorie rispetto alla linea di
pensiero a cui il suo partito politico aderisce o dice di aderire,
perché ha testé affermato che dovremmo assumere in pianta stabile
nella pianta organica dell'amministrazione
regionale…
(interruzione del Consigliere Frassy, fuori
microfono)
… comunque ha detto: delle due,
l'una: o lo diamo al privato o lo assumete in pianta stabile!
Ebbene, mi pare sia di tutta evidenza che noi stiamo solo
facendo non solo quanto da anni l'Amministrazione regionale ha
fatto, cioè l'assunzione secondo un contratto di lavoro di natura
privatistica che è facoltà dell'amministrazione pubblica
utilizzare, ma stiamo seguendo la prassi consolidata da tutte le
regioni italiane!
Non vorrei citare la Puglia, che è governata dal "Polo delle
Libertà" e che assume a piene mani, tramite il contratto di lavoro
dei forestali, gli operai agricoli della Foresta Nera e di
quant'altro, con metodi sui quali non voglio sindacare, perché
ognuno è libero di amministrare la propria regione come ritiene! Mi
pare strano che ci si venga a dire che i metodi da noi utilizzati
sono subdoli o clientelari perché, se si va a vedere le maestranze
che sono in forza, ci si può rendere conto che per più dell'80%
sono sempre le stesse; sono quelle stesse che superano gli esami di
idoneità, le stesse ritenute idonee dai dirigenti responsabili che
hanno una loro formazione professionale e che sono in grado di
definire le capacità professionali delle maestranze stesse. C'è un
"turn over" limitato, conseguenza del fatto che alcuni di essi non
ottengono più l'idoneità oppure rinunciano per altre attività.
Ripeto, non c'è alcun metodo clientelare per l'assunzione, perché
vengono accettate tutte le domande, vengono vagliate dai dirigenti
a seconda delle squadre dove si rendono disponibili i posti; per
cui a me pare che sia una polemica spicciola. Affermare che
portiamo via il lavoro alle imprese private è un'altra affermazione
a sé stante, perché annualmente vengono organizzati corsi per i
"bûcherons", tutti possono partecipare, raramente da coloro che
partecipano ai corsi di "bûcherons" vi sono alcuni che decidono poi
di intraprendere un'attività privata!
C'è uno spazio, ci sono anche investimenti previsti dal piano di
sviluppo rurale per finanziare le imprese del settore boschivo, e
devo dire che questi investimenti non sono utilizzati, sono fondi a
disposizione e non vengono tutti utilizzati, per cui è auspicabile
che ci siano altre imprese nuove nel settore. Noi facciamo il
possibile perché le imprese ci siano, facciamo i corsi di
formazione e diamo i finanziamenti per mettere in piedi imprese di
questo genere, per cui non c'è assolutamente una contrapposizione
con il privato!
Poi, parliamoci chiaro: molti di questi interventi che sono
previsti, i piccoli interventi dei canali, dei muretti o
quant'altro, immaginiamo cosa comporterebbe mettere in atto un
sistema di appalti pubblici per interventi di questo genere, alcuni
dei quali durano 5, 7 giornate lavorative! O ipotizziamo un
mega-appalto regionale - che non so quali conseguenze potrebbe
avere dal punto di vista gestionale -, oppure dobbiamo essere
chiari fino in fondo: certi tipi di lavoro possono essere fatti
solo seguendo questa logica.
Voglio terminare dicendo che nel programma di questa
legislatura, se lo ha letto, saprà che è prevista la costituzione
di un'azienda forestale che dovrà superare in parte questa logica
seguita. È un impegno politico che ci siamo presi e stiamo già
lavorando in questo senso; un'impresa che abbia i connotati di
un'impresa a maggioranza pubblica per i motivi suddetti, ma che
abbia la snellezza di un'impresa di tipo privato.
È una scommessa: il programma di legislatura è scritto, noi lo
seguiamo fedelmente e avremo modo di riparlare di questa tematica
prossimamente.
Presidente - Pongo in votazione la deliberazione con l'allegato
programma di interventi:
Consiglieri presenti: 29
Votanti: 25
Favorevoli: 23
Contrari: 2
Astenuti: 4 (Comé, Curtaz, Riccarand, Stacchetti)
Il Consiglio approva.
