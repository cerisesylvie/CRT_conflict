Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2094 del 24 aprile 1991 - Resoconto
OGGETTO N. 2094/IX Problemi relativi alla sede definitiva del
Consiglio regionale
(Interpellanza).
Presidente Do lettura dell'interpellanza presentata dai
Consiglieri Mafrica e Bajocco:
Interpellanza In data 13 luglio 1990 il Consiglio regionale
approvava una risoluzione con la quale individuava l'ex-convento
Saint-Bénin come definitiva sistemazione in una propria sede del
Consiglio regionale, con tutti i suoi organi, servizi ed
uffici.
Con deliberazione 7061 del 24 agosto 1990 la Giunta regionale
incaricava un gruppo di tecnici della progettazione esecutiva del
restauro del complesso monumentale, sottolineando che
"l'assegnazione del complesso Saint-Bénin al Consiglio regionale è
coerente con la destinazione dell'immobile, di grande valore
storico che inizialmente fu la sede della prima prestigiosa
istituzione autonomistica valdostana, il Conseil des Commis".
A queste positive premesse non sono finora seguiti, per quanto è
a nostra conoscenza, sviluppi operativi, tant'è che i servizi della
Presidenza del Consiglio e gli stessi Gruppi consiliari continuano
a lavorare in condizioni di grande difficoltà.
Ciò premesso i sottoscritti Consiglieri regionali del Gruppo
PCI-PDS
interpellano
la Giunta regionale per conoscere:
1) quali sono le iniziative prese dalla Giunta per dare corso
alla volontà consiliare in merito alla destinazione del
Saint-Bénin;
2) come, in quale modo, ed entro quali tempi la Giunta regionale
intende risolvere il problema della sede definitiva del Consiglio
regionale.
Presidente
Ha chiesto di illustrare l'interpellanza il
Consigliere Bajocco, ne ha facoltà.
Bajocco (PCI-PDS)
Non ho molto da aggiungere a questa
interpellanza, che è molto chiara in quello che vogliamo
chiedere.
Presidente
Ha chiesto di parlare il Presidente della
Giunta, ne ha facoltà.
Bondaz (DC)
In risposta all'interpellanza desidero
anzitutto precisare che l'incarico conferito con deliberazione
della Giunta regionale n. 7061 del 24 maggio 90, concerneva
l'effettuazione di uno studio di fattibilità per la sistemazione
definitiva del complesso Saint-Bénin a sede del Consiglio, dei suoi
organi, servizi ed uffici.
L'incarico di progettazione esecutivo era già stato conferito in
precedenza e rimane tuttora valido.
Il fatto che ha suscitato perplessità da parte di questa
presidenza è stato la recente comunicazione del Presidente del
Consiglio, con la quale si richiedeva di escludere dalla
sistemazione del complesso Saint-Bénin quanto di pertinenza dei
gruppi consiliari, per i quali si diceva (cito) "è ipotizzabile una
futura collocazione all'interno del palazzo regionale".
La collocazione dei gruppi all'interno del palazzo regionale al
momento attuale, non può essere presa in considerazione, perché non
è possibile trovare nel palazzo gli spazi necessari per una
adeguata sistemazione dei gruppi stessi con tutti i loro
uffici.
Pertanto, fermo restando il problema dei gruppi, che per il
momento rimangono nella sede del palazzo Augusta Pretoria, salvo
che non si voglia riprendere in considerazione l'utilizzazione
della sede di Piazza Manzetti degli uffici della ex-dogana, oppure
valutare la possibilità di una sistemazione nell'ex Cral Cogne ora
di proprietà regionale, la progettazione esecutiva per il
completamento della ristrutturazione del Saint-Bénin a sede
definitiva del Consiglio potrà avere corso sulla base dell'incarico
già conferito.
Presidente
Ha chiesto di parlare il Consigliere
Bajocco, ne ha facoltà.
Bajocco (PCI-PDS)
Prendo atto di quanto il Presidente
mi ha detto, ma non vorrei vedere i gruppi consiliari che siano
confinati in Piazza Manzetti.
E' vero che vi sono diversi luoghi dove i gruppi potrebbero
essere collocati, ma a mio avviso un posto idoneo sarebbe proprio
quello della zona Saint-Bénin, oppure ritornare al palazzo
regionale. Nel palazzo regionale per il momento non è possibile, ma
dobbiamo lavorare in questa direzione, perché i gruppi non possono
lavorare in questa situazione.
E' vero che adesso ci sarà un piano inferiore nel palazzo
Augusta Pretoria, ma anche questo non sarà sufficiente per avere
tutti quei servizi che i gruppi ritengono di poter avere.
