Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 344 del 13 dicembre 1967 - Resoconto
OGGETTO N. 344/67 - Costruzione di uno stabilimento termale a
Pré St. Didier. Richiesta di informazioni. (Interrogazione)
Montesano (P.S.D.I.)
- A proposito, prima che risponda
l'Assessore al Turismo io volevo scusare l'assenza, mi sono
dimenticato, scusate anche voi, di questa mattina, del Consigliere
Fosson.
Balestri (P.S.I.)
- L'Assessorato al Turismo ha previsto
sul programma di impianti turistico-sportivi uno stanziamento di 50
milioni come avete visto. Questo non solo deve servire per rifare
completamente o per adattare le attuali Terme, va bene questo si
vedrà come progetto, dovrebbe servire anche per fare una piscina a
Pré-St. Didier, ad ogni modo di elaborato ancora non c'è niente, ci
sono stati degli studi così, ma molto vaghi e c'è una Società di
Milano che gli interesserebbe questo, però siamo solo ai primi
approcci quindi, c'è uno stanziamento di 100 milioni per queste
cose che pensiamo non sia nemmeno sufficiente, ma ad ogni modo è un
primo stanziamento dato che abbiamo dei terreni, e dato che stiamo
contrattando ancora una rimanente parte dei terreni dei Signori
Marguerettaz.
Manganoni (P.C.I.)
- Questo è uno dei tanti casi in cui
si preparano dei piani di lavoro lunghissimi, centinaia di milioni
sommati fanno miliardi, si presentano al Consiglio, si pubblicano
sui giornali, si trasmettono per la RAI, in modo da épater les
Valdôtains. Pensando che i valdostani dicano: "ma come sono bravi
questi!" Effettivamente i miliardi li maneggiano come, non so,
quando io andavo a scuola maneggiavo le castagne secche, no.
Poi cosa succede, quando gli si chiede a che punto stanno questi
lavori ti risponde: "ma il progetto non c'è", e che cosa aspettate
a farlo? Io penso che un minimo di serietà imponga ad una
Amministrazione, prima di stanziare 100 milioni, 200 o anche 10
Lire, almeno prima di avere in testa, avere le idee non dico chiare
perché voi della Giunta...ben lasciamo perdere il fatto di idee
chiare, in certi campi sì, ma almeno di sapere cosa si vuole fare,
invece no, si stanziano dei fondi che non ci sono, che non ci sono,
e poi dopo...Perché è più di un anno che è stato presentato questo
bilancio no, questo piano lavori, dopo non si è dato l'incarico per
l'elaborazione del progetto. Allora questo cosa denota? Questo
denota le intenzioni della Giunta che in questo caso sono chiare,
cioè quella di non fare i lavori, di non eseguirli, perché? Perché
come ho detto prima i fondi non ci sono, ed allora, appunto, ed
allora io vi chiedo: quando portate un piano di lavori che siano in
base all'articolo 12, o in base ad un altro articolo non importa,
presentate quanto vi abbiamo sempre detto, almeno dei progetti di
massima! Dice: abbiamo intenzione di fare una piscina, adesso;
l'altra volta quando si è discusso del piano non si è parlato di
piscina, si è detto di fare uno stabilimento termale, no?
Terreni, dice: ma stiamo vedendo, stiamo esaminando per
l'acquisto di altri terreni; ma insomma dov'è la serietà, Balestri,
dov'è la serietà? Non sapete ancora dove sono i terreni, non avete
ancora nessun progetto ed è un anno che avete stanziato 100
milioni. Io vi voglio porre una domanda alla quale credo che mi si
risponda. Questi 100 milioni portati su quell'elenco sono stati
impegnati con delibera di Giunta?
Balestri (P.S.I.)
- Non vorrei sbagliarmi, ma mi sembra
poco serio il tuo discorso caro Manganoni, perché ad un certo
momento se si vuole fare un piano lavori a Pré-St. Didier, non è
che le cose si facciano con una facilità tale, tanto più
trattandosi di complessi di cui il progetto di massima...niente,
non l'abbiamo un progetto di massima, ma che può dire e non dire,
cioè è stato fatto un progetto di urbanistica più che altro, come
sistemazione di piscina, come sistemazione di due campi da tennis
ecc. ecc. dovrebbero venire. È inutile che io porti questo perché è
talmente di massima che a un certo momento mi potresti dire
"volevamo qualche cosa di più preciso".
D'altra parte è inutile che vi preoccupiate, tanto dite che i
soldi non ci sono, quindi non c'è una preoccupazione. Però c'è
anche questo, che se noi incominciamo a stanziare dei soldi per
queste cose, a un certo momento non pensiamo di trovare su un
bilancio solo le equivalenze per poter fare qualche cosa come si
deve di questo genere. Quindi è logico che noi abbiamo stanziato
questa cifra pensando che non sia la sola occorrente, ma che
occorra anche altro. No, la patrimoniale sta trattando questi
terreni, che rimangono lì intorno e una parte sopra che riteniamo
necessaria ancora per questo tipo di costruzione. E a un certo
momento la Giunta non ha deliberato niente, la Giunta non ha
impegnato niente.
Manganoni
(P.C.I.)
- Guardi Signor Presidente che
anche mettendoci tutta la buona volontà, come potrebbe un
Consigliere dichiararsi soddisfatto? Dice che la Giunta non ha
impegnato i fondi, e allora cosa avete portato sull'elenco se non
li avete impegnati? Allora voi potete portare per vent'anni
consecutivi, tutti gli anni, 100 milioni per Pré-St. Didier, non
impegnati, e dopo la fine dei vent'anni per Pré-St.-Didier, non c'è
ancora un soldo, dico Pré-St. Didier per il caso specifico di cui
stiamo parlando, perché quando si hanno delle intenzioni serie come
dice Balestri, non si potranno stanziare tutti in un bilancio,
bisogna stanziarli in diversi bilanci, ma allora impegnateli, se
non li impegnate questo stanziamento è fasullo perché i fondi
impegnati non li avete.
Balestri (P.S.I.)
- È un piano di lavori che portiamo in
Consiglio più tardi, in un elaborato, dopo che appunto il Consiglio
impegnerà per quella cosa lì.
Manganoni (P.C.I.)
- Il piano al Consiglio lo porterete,
io penso, un altro anno, è logico perché adesso siamo alla fine
dell'anno, e allora questo piano che ci avete presentato non so se
all'inizio di quest'anno o dell'anno scorso, allora sul bilancio di
quest'anno non li impegnate quei fondi, quei 100 milioni non li
impegnate sul bilancio di quest'anno, e dite che non avete la
delibera di Giunta di impegno, e se non avete la delibera di Giunta
di impegno si capisce che quei soldi non sono impegnati. Uno quindi
dice: ma stiamo studiando la sistemazione della piscina; quale
sistemazione che non c'è? Di piscine, non che si debba sistemare
quella che c'è, perché non c'è, ci sarà qualche dozzina di vasche
da bagno; salvo che non intendiamo una vasca da bagno per una
piscina, allora come sistemazione, sistemazione piscina, bisogna
costruirla perché non c'è; non esiste la piscina. A ogni modo
guardate, io non so come concludere, non dirmi non soddisfatto, ma
io voglio dire che qui si piglia per il fondo dei pantaloni, il
Consiglio, i valdostani, si prendono per il fondo dei pantaloni
tutti. 100 milioni e poi s'impegnano e poi non c'è il progetto, un
progetto di larghissima massima dal quale io lo so già non si
capirà niente, perché non ci sarà, i fondi non li impegniamo. Oh!
Andiamo, non è serio, non è serio.
Siggia
(P.C.I.)
- Si salta perché non c'è il
Consigliere Pedrini.
