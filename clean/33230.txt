Classificazione
ATTIVITÀ CULTURALI
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 1661 del 23 febbraio 2011 - Resoconto
OGGETTO N. 1661/XIII - Ritiro di risoluzione: "Ingresso
gratuito ai castelli, alle esposizioni e ai siti archeologici
regionali nella giornata del 17 marzo 2011, per la celebrazione dei
150 anni dell'Unità d'Italia".
Risoluzione
In considerazione del fatto che il prossimo 17 marzo, per
celebrare i 150 anni dell'Unità d'Italia, sarà Festa Nazionale, con
scuole e luoghi di lavoro chiusi e che il Presidente della
Repubblica ha precisato come: "I motivi di orgoglio e fiducia nel
celebrare l'Unità d'Italia debbono animare l'impegno a superare
quel che è rimasto incompiuto";
il Consiglio regionale
Sottolineata la volontà di celebrare adeguatamente questa
giornata di festa per ricordare gli eventi, le gesta delle donne e
degli uomini che hanno contribuito a costruire il nostro Paese in
questi 150 anni;
Ritenuto che quella giornata dovrebbe essere l'occasione,
oltre che per celebrare con la festa, anche per conoscere la nostra
storia, la nostra cultura, le nostre meraviglie naturali e per
riflettere sul senso e la ragione della nostra comunità
nazionale;
Preso atto che la Direzione generale nazionale per la
valorizzazione del patrimonio culturale sta lavorando affinché il
17 marzo prossimo i musei statali siano aperti gratuitamente e con
orari prolungati;
Evidenziato che il 17 marzo 2011 potrebbe essere altresì
occasione per favorire la conoscenza e accrescere I'interesse e la
consapevolezza verso la valorizzazione del nostro patrimonio
culturale;
Impegna
la Giunta
regionale ad approvare, per il 17 marzo
2011, l'ingresso gratuito ai castelli, alle esposizioni e ai siti
archeologici di proprietà regionale e a disporre eventuali aperture
straordinarie.
F.to: Rigo - Donzel - Carmela Fontana
Presidente
- La parola al Consigliere Rigo.
Rigo (PD)
- Grazie Presidente.
Il prossimo 17 marzo sarà festa nazionale per celebrare i 150
anni dell'Unità d'Italia. Lo ha deciso il Governo, con il voto
contrario dei ministri della Lega. Naturalmente questa divisione
non ha prodotto conseguenze politiche nella maggioranza, neppure un
po' di tensione; in fondo l'argomento non era e non è in testa
all'agenda di Governo, come, ad esempio, la riforma della
giustizia, oppure una delle leggi a tutela dei molteplici conflitti
di interesse del Premier. Sull'identità nazionale, invece, è
possibile dissentire, assai più che sul federalismo.
Il prossimo 17 marzo, dunque, si annuncia come una festa poco
festosa. Anche la popolazione l'attende senza troppa emozione: la
maggioranza degli italiani, secondo un recente sondaggio Demos, la
considera giusta ed opportuna. Una festa ad ogni effetto, anzi, più
importante di molte altre, utile non solo a commemorare, ma a
rinnovare e, in questo caso, ad innovare. A rafforzare un
sentimento "tiepido". Ma questa maggioranza è comunque limitata,
supera di poco la metà degli italiani intervistati. La posizione di
quanti ritengono che non ci sia nulla da festeggiare è per contro
molto, molto ridotta: una persona su dieci appena. Comunque, anche
se in affanno e in forte ritardo il Governo alla fine ha
deciso...forse il monologo di Roberto Benigni ha contribuito a fare
il miracolo...convincere e commuovere tutti, dimostrando che
"la
televisione può fare cultura e che la memoria non è una cosa
polverosa e burocratica e può conquistare i cuori e le menti"
,
come ha scritto Mario Calabresi su
La Stampa
, oppure si
potrebbe citare Michele Brambilla:
"Sventurato il paese che ha
bisogno di eroi, diceva Brecht...si potrebbe dire sventurato anche
il Paese che ha bisogno di comici; c'è voluto Roberto Benigni per
risvegliare l'amore per l'Italia in un popolo che sembrava guardare
alla propria patria senza emozione, senza stupore e quindi senza
coglierne la bellezza".
Allora approfittiamo di questo giorno di festa: dedichiamo una
giornata alla riflessione sulla nostra storia e sulle nostre
identità, anche e soprattutto per ritrovare lo slancio con cui si
costruisce il presente proiettato nel futuro, anche quello della
nostra autonomia speciale, e in questo senso abbiamo voluto
inserire la frase del Presidente della Repubblica. Una giornata in
cui ciascuno potrà, nelle diverse forme, momenti e sedi a ciò
dedicate, contribuire a ricordare il valore dell'Unità. Il 17 marzo
prossimo dovrebbe essere l'occasione di riattaccarci alle radici, e
in questo la cultura può giocare un ruolo fondamentale.
A livello nazionale, ho letto che il Direttore generale dei beni
culturali Mario Resca si sta adoperando affinché il 17 marzo i
musei statali siano aperti gratuitamente e con orari
prolungati...
(interruzione di un Consigliere, fuori microfono)
...ho letto su due giornali di questa dichiarazione, non ho
letto del ministro, certo...io ho riportato una notizia ANSA
tranquillamente, c'era su
Repubblica
, su
La
Stampa
...mi sembrano giornali democratici...sono giornali di
partito? Ho capito. E va bene, per fortuna non siamo tutti uguali!
Il Direttore generale dei beni culturali Mario Resca si sta
adoperando affinché il 17 marzo prossimo i musei statali siano
aperti gratuitamente e con orari prolungati; mi sembra una bella
idea, perché lo spirito credo sia quello di offrire ai cittadini e,
in particolare, alle giovani generazioni un'opportunità per
riflettere sul senso e le ragioni della nostra comunità nazionale
proprio nei luoghi che ne custodiscono le radici.
So bene che in Valle d'Aosta per questa festa nazionale i
sentimenti manifestati da autorevoli rappresentanti politici - ce
lo ha ricordato stamani il collega Tibaldi - non sono né
entusiasti, né contrari...non è questa la sede per polemizzare, ma
per costruire insieme, invece, in positivo momenti unificanti. Ecco
allora il senso della proposta contenuta nella risoluzione: dare la
possibilità ai valdostani di visitare liberamente i castelli, i
siti culturali, le mostre organizzate dall'Amministrazione
regionale, insomma utilizzare una giornata di festa particolarmente
significativa per partecipare, con la presenza attiva, alla
scoperta o alla valorizzazione del nostro patrimonio culturale.
Credo che avvicinarsi alla cultura è avvicinarsi sempre ad
un'emozione vera e magari in questo modo riscoprire e risentire un
po' più nostri...sia una Regione, sia anche un paese intero.
Grazie.
Presidente
- Dichiaro aperta la discussione generale. Se
nessuno intende intervenire, dichiaro chiusa la discussione
generale.
La parola al Presidente della Regione, Rollandin.
Rollandin (UV)
- La proposta del collega Rigo e del suo
gruppo è evidentemente un ulteriore stimolo a prevedere degli
interventi che vadano nell'ottica di sottolineare l'importanza di
questa festa. Ho detto stamani - e riconfermo - che venerdì il
programma nel suo insieme sarà approvato dalla Giunta e,
nell'ambito dello stesso, è previsto fra l'altro che già il 16 ci
sia il prolungamento di orario; stessa cosa per il 17, con apertura
a tutti gratuita. Questo fa già parte delle misure che verranno
approvate venerdì.
Credo che se l'iniziativa e lo spirito sono quelli di andare in
questa direzione posso garantire che verrà accolto, quindi direi
che abbiamo tenuto conto di quelle che potevano essere le diverse
sollecitazioni...poi si vedrà, le proposte sono parecchie. Quindi
in questa ottica abbiamo creduto importante - come ho detto stamani
- fin da ottobre cercare di seguire cosa succedeva; eravamo anche
nell'incertezza, perché non si sapeva ancora se era festa nazionale
o no, poiché molti ci chiedevano l'atteggiamento da adottare nei
confronti delle scuole e non era facile dare delle indicazioni.
Sotto questo profilo crediamo di aver svolto...sempre tenendo conto
del ragionevole contenimento delle spese, quindi in un modo
corretto...di voler andare nell'ottica di prevedere una serie di
interventi per i giovani, soprattutto per dare il senso di questa
festa e di cosa significa la proposta di un ricordo di un
anniversario dell'Italia unita. Non entro nel merito di discussioni
che possono essere le più varie, su come si è unita l'Italia, che
giustamente gli storici stanno facendo, e non vorrei nemmeno che si
ricordasse che l'Italia è unita solo quando si vincono i mondiali
di calcio, come onestamente qualcuno ha detto, l'unico momento in
cui ci sono le bandiere su tutta la nazione.
Credo che il problema sia molto più serio e credo che vada
interpretato nel modo giusto secondo i richiami del Presidente
della Repubblica, che non ha sottovalutato le tematiche che ancora
sono oggi in discussione - vedi federalismo fiscale - e che non
devono offuscare quella che è una festa fortemente voluta, come è
stato detto dal Capo dello Stato. In questo senso chiederei ai
colleghi di ritirare la mozione, perché è già stato di fatto
accolto quello che era lo spirito illustrato dal collega Rigo.
Grazie.
Presidente
- La parola al Consigliere Rigo.
Rigo (PD)
- Grazie Presidente. Come ha già detto il
Presidente della Regione, siamo un po' in ritardo, la decisione del
Governo è stata presa pochi giorni fa, allora devo una spiegazione
al Consiglio...a chi vuole sentirla, ovviamente!
Abbiamo presentato questa risoluzione mentre, inizialmente,
avevamo pensato di presentare una mozione, ma sarebbe arrivata
troppo in ritardo. Non conoscevamo ovviamente gli intendimenti del
Governo regionale. La nostra preoccupazione era come - in quanto
Regione, e con le possibilità limitate di questi quattro-cinque
giorni - prepararci a questo avvenimento; quindi abbiamo preparato
questa risoluzione e non la mozione che aveva tempi più lunghi per
la sua discussione. Ringrazio, a nome del gruppo, il Presidente per
la risposta data e per l'annuncio di provvedimenti che saranno
assunti dalla Giunta regionale fra due giorni, venerdì prossimo, e
fra le iniziative per ricordare i 150 anni della Repubblica ci ha
detto che è già prevista la visita gratuita dei siti e delle mostre
organizzate dall'Amministrazione regionale. Per questo ritiriamo la
nostra risoluzione, l'intento era questo. Inviterei il Presidente
della Regione a fare l'impossibile, il tempo non è tantissimo, per
dare un'informazione corretta e sufficiente affinché la gente possa
usufruire di questa possibilità. Grazie.
Presidente
- La risoluzione è ritirata.
Il Consiglio prende atto.
