Classificazione
OPERE PUBBLICHE



Oggetto del Consiglio n. 586 del 12 maggio 2004 - Resoconto
OGGETTO N. 586/XII - Eventuale predisposizione di un progetto di
legge regionale sulle grandi opere. (Interrogazione)
Interrogazione
Premesso
- che il Consiglio regionale ha votato all'unanimità, il 16
ottobre 2003, una risoluzione (ogg. n. 162) che impegnava la Giunta
regionale ad attivarsi per risolvere il problema dell'inadeguatezza
della viabilità in alcune valli laterali, tra le quali la
Valtournenche;
- che il Consiglio regionale ha approvato recentemente il
programma di previsione dei lavori pubblici per il triennio
2004/2006, all'interno del quale non figura il progetto di
realizzazione della circonvallazione di Valtournenche;
Vista la "grande soddisfazione" espressa - sia in aula sia
attraverso più organi di informazione - da parte di un consigliere
regionale di maggioranza per l'inserimento del progetto di
realizzazione della circonvallazione di Valtournenche in una non
meglio definita "legge regionale sulle grandi opere";
Appreso, sempre dalle dichiarazioni rilasciate dal suddetto
consigliere regionale, che tale legge regionale sulle grandi opere
è "ora all'esame delle Commissioni";
ciò premesso, i sottoscritti Consiglieri regionali
Interrogano
l'Assessore delegato per sapere:
1) se esiste una "legge regionale sulle grandi opere"
alternativa al programma regionale di previsione dei lavori
pubblici per il triennio 2004/2006, strumento di pianificazione
ordinaria approvato dal Consiglio regionale nell'adunanza del 7 e 8
aprile scorso;
2) quali sono le Commissioni consiliari ove è in corso
d'esame questa fantomatica "legge sulle grandi opere";
3) se l'assessore conferma quanto dichiarato dal consigliere
regionale agli organi di stampa;
4) se esiste una concreta volontà, da parte della Giunta
regionale, di dare attuazione a quanto disposto nella risoluzione
di cui in Premessa.
F.to: Tibaldi - Lattanzi - Frassy
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Come avevo già annunciato in occasione della
discussione sul piano triennale delle opere pubbliche, la
circonvallazione di Valtournenche non figura nel programma
regionale di previsione, in ragione della scelta operata dalla
Giunta regionale di prevedere fonti di finanziamento e di
programmazione e di pianificazione straordinaria per le opere che
rivestono un'importanza rilevante, anche sotto l'aspetto economico.
Il costo della predetta variante è stimabile fra i 65 e i 75
milioni di euro... scusate, dai 35 ai 40 milioni di euro.
La legge regionale di cui si parla è in effetti un disegno di
legge che è stato oggetto del primo esame da parte della Giunta
regionale nella seduta del 7 maggio; si tratta di un disegno di
legge che porta il titolo "Disposizioni in materia di opere di
rilevante interesse regionale, disciplina del Fondo per speciali
programmi di investimento e istituzione del Nucleo di valutazione e
verifica degli investimenti pubblici. Modificazioni alla legge
regionale 20 novembre 1995, n. 48, da ultimo modificata dalla legge
regionale 3 gennaio 2000, n. 1". Come si evince da questo testo, si
tratta di un disegno di legge diviso in 2 parti: una, che
disciplina interventi di grande importanza su scala regionale;
l'altra, che va a rimodulare le procedure e le modalità di gestione
del FOSPI.
Su questo disegno di legge sono stati richiesti i pareri
obbligatori di competenza dell'Assessorato al bilancio, finanze,
programmazione e partecipazioni regionali e del Dipartimento
legislativo e legale: quest'ultimo parere, è già pervenuto ed è
favorevole. Appena giungerà anche quello del bilancio, la Giunta
regionale farà i dovuti approfondimenti, dopodiché potrà licenziare
questo disegno di legge. Pertanto credo che questo ragionevolmente
potrebbe arrivare alle commissioni fra la fine di maggio e i primi
di giugno.
Confermo la volontà della Giunta regionale di dare concreta
attuazione alla risoluzione oggetto n. 162 votata dal Consiglio
regionale il 16 ottobre 2003, relativamente alla realizzazione di
questa variante, così come alla realizzazione di altre varianti
altrettanto significative per la qualificazione di centri urbani un
po' in difficoltà per l'attraversamento di arterie di traffico
intenso. A questo riguardo voglio ribadire che stiamo nell'ambito
della cosiddetta "cabina di regia" estrapolando dal PTP i progetti
di rilevanza strategica per la modernizzazione della Regione e già
il PTP prevedeva per queste situazioni (Fontainemore,
Valtournenche, Ayas) l'individuazione di varianti che andavano in
questa direzione, per cui c'è un'azione convergente per dare una
risposta alla realizzazione di queste opere.
Presidente - La parola al Consigliere Tibaldi.
Tibaldi (CdL) - Diciamo subito che - come avrà capito
l'Assessore - questa interrogazione è stata ispirata da una serie
di articoli di stampa pubblicati su più organi e che si riferiscono
alla circonvallazione di Valtournenche, di cui si parla senza che
si vedano però fatti o atti concreti procedere.
Alla luce di certe dichiarazioni rilasciate da un Consigliere
regionale, sembrava che fosse già cosa fatta, ovvero si parla di
legge regionale sulle grandi opere di cui non solo il sottoscritto,
ma di cui nessuno conosceva l'esistenza (me ne sono sincerato anche
con altri colleghi); si parlava di esame inoltrato in commissione,
ma abbiamo iniziato a fantasticare anche noi pensando che fosse
stata istituita una VI commissione consiliare perché le 5 esistenti
non ne sapevano nulla! I casi erano due: o chi si è lanciato in
simili affermazioni aveva una delega speciale oppure aveva una
sfera di cristallo. Ci siamo resi conti che né l'una né l'altra
erano le soluzioni individuate e forse è stata opportuna questa
interrogazione per porre un po' di chiarezza, perché la gente a
Valtournenche comincia ad essere disturbata da affermazioni che si
inseguono, alle quali non fa seguito alcun fatto!
Sarebbe stato opportuno con estrema lucidità di intervento e
chiarezza da parte dell'azione amministrativa inserire questa opera
senza troppi problemi nel programma di previsione dei lavori
pubblici per il triennio 2004-2006, questa opera, come altre opere,
che si ritengono di fondamentale importanza e come, peraltro, sono
state richiamate anche dalla risoluzione approvata ad ottobre
all'unanimità dal Consiglio regionale! Sarebbe stato opportuno
inserirlo in questo programma, anche perché è il documento
fondamentale in cui le linee di intervento in materia di lavori
pubblici vengono lì individuate, finanziate ed eseguite secondo
quelle che sono le loro tappe naturali! Invece no! Vi siete
inventati la legge regionale sulle grandi opere, quasi per tappare
una falla che in realtà vi eravate dimenticati di chiudere!
Speriamo, Assessore, che alla luce della risposta che lei ha
fornito ci sia una consequenzialità fra le parole annunciate e i
fatti che verificheremo, e non come magari qualcuno ha lanciato
ironicamente nei corridoi, dicendo che la circonvallazione non si
farà mai perché non esiste in alcun progetto! Speriamo che queste
parole ironiche e anche un po' taglienti che ci sono state riferite
appartengano solo alla fantasia di qualcuno, ma che esistano su un
reale progetto di legge che voi avete chiamato "legge regionale
sulle grandi opere", mutuandone il nome da un ministro che ci sta
particolarmente a cuore.
Prendiamo atto della risposta e confidiamo che, magari, prima
che certe dichiarazioni avventate siano pronunciate con un eccesso
di tempismo, ci siano anche gli organi competenti, "in primis" le
commissioni o forse la stessa Giunta che si è trovata
impreparata... perché ne avete parlato la prima volta il 7 maggio e
gli articoli di stampa si riferiscono a fine aprile... forse
qualcuno ha veramente la dote della chiaroveggenza!
Presidente - Ha chiesto la parola al Consigliere Maquignaz, per
fatto personale. Deve specificare, in base all'articolo 57 del
Regolamento, in cosa consiste il fatto personale.
Maquignaz (UV) - Nell'interrogazione si fa espressamente
riferimento a me, senza fare il nome, però si capisce, e
soprattutto adesso, in aula, il Consigliere Tibaldi dice che
addirittura qualcuno ha la sfera di cristallo! Poi mi sembra di
capire che viene quasi detto che io abbia dichiarato qualcosa di
non vero, per cui mi sento toccato nel mio intimo e vorrei
intervenire con due parole, se è possibile, Presidente...
Presidente - Inviterei il Consigliere a fare una dichiarazione
agli organi di informazione, e di non intervenire in aula...
Maquignaz (UV) - ... comunque qui è stato detto: se esiste una
legge regionale sulle grandi opere... ma sono contento che
l'Assessore abbia detto che esiste questa legge per le opere
strategiche, oltre che per le grandi opere...
