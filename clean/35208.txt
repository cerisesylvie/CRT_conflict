Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2754 del 19 dicembre 2012 - Resoconto
OGGETTO N. 2754/XIII - Proposta di legge: "Disposizioni per
la riduzione della spesa per il funzionamento dei gruppi consiliari
e per il trattamento indennitario e previdenziale dei consiglieri
regionali. Modificazioni alle leggi regionali 17 marzo 1986, n. 6,
21 agosto 1995, n. 33, e 8 settembre 1999, n. 28".
CAPO I
MODIFICAZIONI ALLA LEGGE REGIONALE 17 MARZO 1986, N.
6
Articolo 1
(Sostituzione dell'articolo 1)
1. L'articolo 1 della legge regionale 17 marzo 1986, n. 6
(Funzionamento dei Gruppi consiliari), è sostituito dal
seguente:
"Articolo 1
(Oggetto)
1. La presente legge contiene disposizioni sulle dotazioni
assegnate ai Gruppi consiliari costituiti in conformità al
Regolamento interno del Consiglio e disciplina l'erogazione e le
modalità di rendicontazione, controllo e pubblicità dei contributi
ai Gruppi consiliari stessi.".
Articolo 2
(Modificazione all'articolo 4)
1. Il comma 1 dell'articolo 4 della l.r. 6/1986 è sostituito
dal seguente:
"1. I contributi finanziari per le spese inerenti alle
funzioni politico-istituzionali dei Gruppi consiliari e di studio,
editoria, comunicazione, aggiornamento e documentazione, compresa
l'acquisizione di consulenze, nonché di organizzazione di convegni,
conferenze e dibattiti per diffondere sul territorio la conoscenza
sull'attività dei Gruppi stessi e sulle questioni di competenza del
Consiglio regionale, sono erogati a favore dei rispettivi
capigruppo nella misura fissa mensile di euro 432 per ogni
consigliere componente del Gruppo.".
Articolo 3
(Sostituzione dell'articolo 5)
1. L'articolo 5 della l.r. 6/1986 è sostituito dal
seguente:
"Articolo 5
(Rendiconto annuale)
1. I capigruppo sono tenuti a redigere il rendiconto annuale
delle spese sostenute, secondo il modello, articolato per categorie
e per voci, definito dall'Ufficio di Presidenza del Consiglio
regionale.
2. Ai fini della rendicontazione, i capigruppo devono
allegare la documentazione di spesa e evidenziare le misure
adottate per consentire la tracciabilità dei pagamenti
effettuati.
3. Il capogruppo sottoscrive il rendiconto ed è tenuto a
dichiarare in calce al medesimo che le spese sostenute dal Gruppo
sono conformi alla presente legge e si riferiscono alle sole
funzioni e attività di cui all'articolo 4, comma 1.
4. Il rendiconto annuale è depositato, a cura del capogruppo,
presso l'Ufficio di Presidenza del Consiglio entro il mese di
febbraio dell'anno successivo a quello cui si riferiscono le spese
rendicontate. Per i Gruppi cessati, per qualsiasi causa, il
rendiconto relativo all'anno di cessazione del Gruppo è depositato
entro trenta giorni dalla cessazione. Nell'ultimo anno della
legislatura, il rendiconto, riferito al periodo compreso tra
l'inizio dell'anno e la data delle elezioni per il rinnovo del
Consiglio regionale, è depositato entro la data di convalida delle
elezioni.
5. Nel caso di mancata presentazione del rendiconto nei
termini previsti, l'Ufficio di Presidenza assegna al capogruppo un
termine per la regolarizzazione e dispone la provvisoria
sospensione del versamento dei contributi. La successiva
presentazione del rendiconto nei termini assegnati rimuove la
sospensione.
6. Nel caso di mancata presentazione del rendiconto di fine
legislatura o del rendiconto di Gruppi cessati, l'Ufficio di
Presidenza assegna al capogruppo un termine per la regolarizzazione
e, scaduto inutilmente il medesimo, procede al recupero dei
contributi erogati nell'ultimo anno.
7. Le eventuali somme che, in sede di rendiconto di fine
legislatura di ciascun Gruppo, costituiscono avanzo degli esercizi
precedenti sono restituite e introitate nel bilancio del Consiglio
regionale.".
Articolo 4
(Inserimento dell'articolo 5bis)
1. Dopo l'articolo 5 della l.r. 6/1986, come sostituito
dall'articolo 3, è inserito il seguente:
"Articolo 5bis
(Controllo e pubblicità)
1. Il Consiglio regionale, per il tramite del Presidente del
Consiglio, richiede alla sezione di controllo della Corte dei conti
per la Regione Valle d'Aosta/Vallée d'Aoste di inserire nel proprio
programma annuale di attività, ai sensi dell'articolo 1, comma 2,
del decreto legislativo 5 ottobre 2010, n. 179 (Norme di attuazione
dello statuto speciale della regione autonoma Valle d'Aosta/Vallee
d'Aoste concernenti l'istituzione di una sezione di controllo della
Corte dei conti), la verifica della regolarità dei
rendiconti.
2. Ai fini di cui al comma 1, entro il 31 marzo di ogni anno
l'Ufficio di Presidenza trasmette alla sezione di controllo i
rendiconti e la relativa documentazione.
3. Qualora la sezione di controllo segnali irregolarità,
l'Ufficio di Presidenza decurta l'importo del contributo della
quota riscontrata irregolare. In caso di fine legislatura o di
cessazione del Gruppo, l'importo pari alla quota riscontrata
irregolare è restituita e introitata nel bilancio del Consiglio
regionale.
4. L'Ufficio di Presidenza provvede a dare pubblicità ai
rendiconti nel Bollettino ufficiale della Regione e sul sito
istituzionale del Consiglio regionale.".
Articolo 5
(Disposizione transitoria)
1. Ai contributi erogati ai Gruppi consiliari nel 2012
continuano ad applicarsi le disposizioni vigenti alla data del 31
dicembre 2012.
CAPO II
MODIFICAZIONI ALLE LEGGI REGIONALI 21 AGOSTO 1995, N. 33, E 8
SETTEMBRE 1999, N. 28
Articolo 6
(Oggetto)
1. Il presente Capo riduce il trattamento indennitario e
modifica il sistema previdenziale contributivo dei consiglieri
regionali già disciplinato dalla legge regionale 8 settembre 1999,
n. 28 (Interventi per il contenimento della spesa in materia di
previdenza dei consiglieri regionali. Costituzione dell'Istituto
dell'assegno vitalizio. Modificazioni alla legge regionale 21
agosto 1995, n. 33 (Norme sulle indennità spettanti ai membri del
Consiglio e della Giunta e sulla previdenza dei consiglieri
regionali)).
Articolo 7
(Modificazioni all'articolo 2 della l.r. 33/1995)
1. Il comma 1 dell'articolo 2 della legge regionale 21 agosto
1995, n. 33 (Norme sulle indennità spettanti ai membri del
Consiglio e della Giunta e sulla previdenza dei consiglieri
regionali), è sostituito dal seguente:
"1. L'indennità mensile di carica dei consiglieri regionali è
pari a euro 5.185 lordi.".
2. Il comma 2 è abrogato.
Articolo 8
(Modificazione all'articolo 3 della l.r. 33/1995)
1. Il comma 1 dell'articolo 3 della l.r. 33/1995 è sostituito
dal seguente:
"1. Sull'indennità di carica di cui all'articolo 2 è disposta
una trattenuta obbligatoria pari al 3,5 per cento a titolo di
contributo per la corresponsione dell'indennità di cui all'articolo
1, comma 1, lettera d), e pari all'8,80 per cento a titolo di
contributo per la corresponsione dell'assegno vitalizio di cui alla
legge regionale 8 settembre 1999, n. 28 (Interventi per il
contenimento della spesa in materia di previdenza dei consiglieri
regionali. Costituzione dell'Istituto dell'assegno vitalizio.
Modificazioni alla legge regionale 21 agosto 1995, n. 33 (Norme
sulle indennità spettanti ai membri del Consiglio e della Giunta e
sulla previdenza dei consiglieri regionali)).".
Articolo 9
(Modificazioni all'articolo 5 della l.r. 33/1995)
1. Il comma 1 dell'articolo 5 della l.r. 33/1995 è sostituito
dal seguente:
"1. Ai consiglieri regionali che svolgono particolari
funzioni compete, in aggiunta alla indennità prevista all'articolo
2, un'indennità mensile di funzione pari a:
a) per il Presidente del Consiglio regionale e per il
Presidente della Regione: euro 5.730 lordi;
b) per i componenti della Giunta regionale: euro 4.011
lordi;
c) per i vicepresidenti del Consiglio regionale: euro 1.719
lordi;
d) per i Presidenti delle Commissioni consiliari, istituite a
norma dello Statuto e del regolamento interno del Consiglio
regionale, nonché per i segretari dell'Ufficio di Presidenza del
Consiglio regionale: euro 859 lordi.".
2. Il comma 2 dell'articolo 5 della l.r. 33/1995 è sostituito
dal seguente:
"2. Per l'espletamento delle funzioni prefettizie, al
Presidente della Regione è attribuita un'ulteriore indennità pari a
euro 520 lordi.".
Articolo 10
(Sostituzione dell'articolo 6 della l.r. 33/1995)
1. L'articolo 6 della l.r. 33/1995 è sostituito dal
seguente:
"Articolo 6
(Diaria mensile)
1. L'ammontare della diaria, quale rimborso forfetario
mensile per le spese inerenti all'esercizio del mandato spettante
ai consiglieri senza distinzione di carica, è pari a euro
2.686.".
Articolo 11
(Modificazione all'articolo 8 della l.r. 33/1995)
1. Al comma 1 dell'articolo 8 della l.r. 33/1995, le parole:
"fuori sede" sono sostituite dalle seguenti: "al di fuori del
territorio regionale".
Articolo 12
(Modificazione all'articolo 13 della l.r. 33/1995)
1. Il comma 1 dell'articolo 13 della l.r. 33/1995 è
sostituito dal seguente:
"1. L'assegno vitalizio mensile compete ai consiglieri
cessati dal mandato che abbiano compiuto il sessantacinquesimo anno
di età e abbiano corrisposto il contributo di cui all'articolo 3
per un periodo di almeno cinque anni di mandato svolto nel
Consiglio regionale. L'età è diminuita di un anno per ogni anno di
mandato consiliare oltre il quinto, fino al limite di sessanta
anni.".
Articolo 13
(Modificazioni all'articolo 5 della l.r. 28/1999)
1. Il comma 1 dell'articolo 5 della l.r. 28/1999 è sostituito
dal seguente:
"1. L'età per conseguire il diritto alla corresponsione
dell'assegno vitalizio è fissata a sessantacinque anni ed è
diminuita di un anno per ogni anno di mandato consiliare oltre il
quinto, fino al limite di sessanta anni.".
2. I commi 2, 3 e 4 dell'articolo 5 della l.r. 28/1999 sono
abrogati.
Articolo 14
(Modificazione all'articolo 5bis della l.r. 28/1999)
1. Al comma 1 dell'articolo 5bis della l.r. 28/1999 le
parole: "fatta salva la facoltà di cui all'articolo 5, comma 2"
sono soppresse.
Articolo 15
(Modificazione all'articolo 6 della l.r. 28/1999)
1. Alla lettera b) del comma 1 dell'articolo 6 della l.r.
28/1999 le parole: "stabiliti dall'Ufficio di Presidenza in misura
non superiore al doppio della trattenuta obbligatoria a carico del
consigliere regionale" sono sostituite dalle seguenti: "in misura
pari al 24,20 per cento dell'indennità di carica del consigliere
regionale".
CAPO III
DISPOSIZIONI FINALI
Articolo 16
(Abrogazioni)
1. Sono abrogate le seguenti disposizioni:
a) la legge regionale 28 dicembre 2011, n. 32 (Contenimento
dei costi della democrazia. Riduzione del trattamento indennitario
spettante ai consiglieri regionali. Modificazione della legge
regionale 21 agosto 1995, n. 33);
b) l'articolo 9 della l.r. 33/1995.
Articolo 17
(Entrata in vigore)
1. La presente legge entra in vigore il 1° gennaio
2013.
Presidente
- Ricordo che si discute congiuntamente sul
nuovo testo predisposto dalla I Commissione risultante dal
coordinamento della proposta di legge n. 208 e della proposta di
legge n. 212, con il nuovo titolo soprariportato.
La parola alla Presidente Emily Rini.
Rini (UV)
- Merci Président.
En 2012 le thème des coûts de la politique a été au
cœur du débat public. L'alourdissement de la
crise économique et les récents scandales qui ont concerné quelques
administrations régionales et communales ont souligné la nécessité
de reconsidérer en profondeur les modalités de gestion du bien
commun et des règles qui sont à la base du fonctionnement des
institutions locales. Le contexte historique actuel est caractérisé
par un retour au centralisme décisionnel. On assiste à une
inquiétante multiplication d'interventions de l'Etat qui, suivant
les obligations de redressement de la dette publique imposé par
l'Europe, ont redéfini les rapports financiers entre le centre et
la périphérie, en générant une érosion progressive de la sphère
d'autonomie constitutionnelle garantie aux Régions.
Colleghi, permettetemi all'inizio di questa mia breve
illustrazione di questa proposta di legge di fare una breve
panoramica dell'iter che ci ha portato oggi alla discussione di
tale provvedimento. Inizialmente avevamo presentato all'esame della
commissione un testo che disciplinava due argomenti: quello dei
finanziamenti ai gruppi e quello del sistema previdenziale. Certo
è, non possiamo negarcelo, che l'input lo hanno dato gli scandali
recenti: uno su tutti quello della Regione Lazio, che ha fatto
emergere una serie di criticità. Questa pagina molto negativa della
storia italiana ha portato ad una presa di coscienza da parte degli
amministratori e della Conferenza dei Presidenti del Consiglio in
primis di necessità di disciplinare in maniera più puntuale questa
materia, soprattutto riuscendo a portare un trattamento omogeneo -
cosa che, come Regione, avevamo auspicato più volte - del sistema
indennitario dei consiglieri regionali su tutto il territorio
italiano. Si è aperto un dibattito ampio in seno sia alla
Conferenza dei Presidenti delle Assemblee che alla Conferenza dei
Presidenti delle Regioni, sia in maniera disgiunta che in maniera
congiunta, che ha portato all'approvazione di un documento
condiviso con le linee guida chiare e precise.
Venendo al contenuto della proposta di legge che oggi andiamo ad
esaminare, faccio una breve premessa non di poca importanza, che è
quella della data di decorrenza, poiché tutte le disposizioni
contenute in questa proposta avranno decorrenza a partire dal 1°
gennaio 2013, quindi le ripercussioni saranno direttamente sui
membri di questo Consiglio e non indirettamente su coloro che
verranno dopo di noi.
Tornando al contenuto, per quanto riguarda il finanziamento ai
gruppi, la proposta di legge stabilisce la somma, come deciso
nell'accordo Stato-Regioni, di 5.000 euro pro consigliere annui,
alla quale va aggiunto 0,05 centesimi pro abitante, calcolo che
porta ad una cifra di 5.180 euro pro consigliere annui. Per quanto
riguarda il capitolo delle indennità - aspetto che è stato
introdotto secondariamente alla presentazione di questa legge -,
finalmente si vanno a parametrare le indennità alle cifre che sono
state oggetto di intesa assunta in sede di Conferenza
Stato-Regioni. Come dicevo, si arriverà finalmente ad un
trattamento uguale per tutti gli amministratori sul territorio
italiano. All'interno del grande capitolo delle indennità troviamo
come peculiarità quella della cifra che risulta essere
omnicomprensiva, l'abolizione di ogni sorta di rimborso
chilometrico e lo sgancio dal sistema delle indennità dei
parlamentari.
Un ulteriore aspetto è quello del trattamento previdenziale
contributivo, aspetto che viene rimodulato in maniera molto
consistente. Due sono le grandi novità in questa materia: la prima
riguarda le quote; infatti si è inteso mutuare nel nostro
ordinamento le modifiche da poco introdotte dalla Camera al sistema
previdenziale: quello che è in vigore oggi prevede quote pari al 42
percento versato dal Consiglio regionale e il 21 percento
trattenuto al consigliere regionale. Con l'approvazione di questo
provvedimento le quote verranno radicalmente cambiate con un 24,2
percento a carico del Consiglio e un 8,8 come trattenuta del
consigliere. La seconda novità è la questione dell'età, in quanto
si è ritenuto opportuno prevedere un innalzamento dell'età per la
percezione di questo trattamento, elevandolo dai 55 anni ai 65 anni
con la possibilità di diminuire per ogni anno di legislatura in più
oltre al 5° e fino al massimo del 10° l'età della soglia, fino alla
soglia massima di 60 anni. Questo è quello che proponiamo con la
proposta di legge.
In tale sede esprimendo viva soddisfazione vorrei ringraziare
tutti i colleghi di maggioranza e di minoranza, la I Commissione e
il suo Presidente Zucchi per la disponibilità ad affrontare ed
esaminare anche emendamenti e proposte di modifica in tempi
concentrati, però l'abbiamo fatto tutti insieme con estremo senso
di responsabilità, con una grande disponibilità e con la dovuta
serietà. È con grande soddisfazione che oggi sottoponiamo
all'attenzione dell'aula questo provvedimento, nel quale ho creduto
profondamente fino dal primo giorno del mio insediamento alla
Presidenza e del quale non posso che felicitarmi, perché ritengo
che questa sia una risposta seria, concreta, che vuole sottolineare
la nostra volontà di intervenire in merito a tale materia
nonostante non vi fosse nessun obbligo, perché abbiamo una riserva
statutaria: l'articolo 25. Credo che, come Regione autonoma, sia un
segnale forte quello di aver voluto ribadire l'importanza - e
l'abbiamo fatto esercitandola - della nostra potestà legislativa in
materia, dimostrando di non voler assolutamente sottrarci, anzi
facendocene carico responsabilmente, alla concorrenza diretta al
contenimento della spesa pubblica. Questo segnale vuole essere un
segnale forte, una risposta seria in un momento difficile che il
nostro Paese sta affrontando.
Prima di illustrare i due emendamenti che presentiamo oggi in
aula, ho dimenticato di dire che questa proposta di legge porterà
un risparmio per il Consiglio di circa 2.100.000 euro.
L'emendamento n. 1 è relativo alle disposizioni transitorie per
gli eletti della XIII legislatura, mira ad assicurare loro che la
misura di indennità di fine mandato sia commisurata alle trattenute
già effettuate sul loro trattamento indennitario. Infatti, poiché
il calcolo di fine mandato viene fatto sulla base dell'ultima
indennità mensile di carica percepita, la riduzione dell'indennità
di carica operata con la presente proposta di legge determinerebbe
una conseguente diminuzione delle indennità di fine mandato
sproporzionata rispetto alle trattenute già operate sul trattamento
indennitario dei consiglieri in carica. Sulla questione delle
indennità di fine mandato mi premeva ricordare come la nostra
Regione, insieme ad altre quattro Regioni, sia stata presa a
modello come Regione virtuosa.
L'emendamento n. 2, relativo agli enti locali, interviene per
garantire che per il 2013 la riduzione del trattamento indennitario
dei consiglieri regionali, a cui quello degli amministratori degli
enti locali è commisurato, sia più equa e proporzionata alla
riduzione operata per i consiglieri regionali. Si confermano gli
importi dell'indennità di funzione e dei gettoni di presenza nella
misura stabilita per il 2012, ridotti di almeno il 5 percento per
concorrere al risanamento finanziario. Tale riduzione non
interverrà nei casi in cui gli enti locali si siano dimostrati già
particolarmente virtuosi nello stabilire la misura dell'indennità.
Grazie.
Presidente
- Dichiaro aperta la discussione generale.
La parola al Consigliere Bertin.
Bertin (ALPE)
- Grazie Presidente.
Da cinque anni sollecitiamo il Consiglio regionale ad affrontare
in modo serio e non simbolico la questione dei costi della
politica, l'abbiamo considerata una delle priorità di questa
legislatura, lo abbiamo detto in campagna elettorale e
conseguentemente già a settembre 2008 avevamo presentato una
proposta di riduzione dei costi del Consiglio significativa. Era
una proposta globale, che aveva alcuni obiettivi, fra i quali lo
sganciamento dell'indennità del consigliere regionale da quella del
parlamentare, anche perché abbiamo sempre considerata prioritaria
un'assunzione di responsabilità da parte di questo Consiglio su
questo argomento. In seguito in tutte le occasioni possibili
abbiamo cercato di riportare l'attenzione su tale argomento in
Consiglio regionale. Siamo stati accusati di populismo e di
demagogia - è sufficiente andare a risentire i resoconti del
Consiglio sia di quando è stata votata la nostra proposta di legge
ad inizio 2009, sia in altre occasioni -, adesso finalmente abbiamo
preso una decisione che va nella giusta direzione, lo abbiamo fatto
tutti insieme a dimostrazione che, quando si vogliono affrontare le
questioni con serietà, ALPE è sempre disponibile. Si sarebbe dovuto
affrontare prima questa problematica assumendo decisioni forse
anche più radicali. Siamo comunque consapevoli che almeno una parte
degli effetti di tale riforma avrà efficacia immediata e riteniamo
questo un fatto positivo, perché è troppo semplice legiferare per
gli altri soprattutto quando le ricadute sono per gli anni a
venire.
Oggi diamo un segnale significativo alla comunità, una decisione
che va nella giusta direzione, si tratta però di un primo passo, al
quale bisogna far seguire rapidamente degli altri passi. La
questione non è chiusa con questo provvedimento, ma deve essere
affrontata nella sua globalità, andando nella direzione del
contenimento dei costi della politica per ritrovare quella sobrietà
che era tipica della Valle d'Aosta forse di altri tempi e che va
ritrovata, non solo per una questione di finanza pubblica, ma anche
per una questione strettamente politica. Oltre alla riduzione e
alla sobrietà, dobbiamo continuare nella trasparenza, uno degli
obiettivi che dobbiamo porci è quello di avere maggiore trasparenza
da tutti i punti di vista.
Oggi votiamo questo provvedimento e speriamo che al più presto
altre iniziative di tale genere vengano assunte.
Presidente
- La parola al Consigliere Cerise.
Cerise (ALPE)
- Credo che la posizione di ALPE su questo
argomento sia stata espressa dal collega Bertin, che voglio
ringraziare sentitamente, perché fin dal 2008 si è speso in tale
direzione, ha coordinato il primo testo di legge che abbiamo
presentato nell'autunno del 2008, successivamente, in
collaborazione con i colleghi del PD, quello del 2011, che non
hanno avuto un grande risultato ed un accoglimento di entusiasmo da
parte di questa Assemblea.
Mi limito a fare alcune brevi considerazioni, sarò anche
ripetitivo in quanto l'argomento trattato verte su un caso ben
specifico. Questo argomento è certamente di grande attualità e di
grande attesa da parte della comunità valdostana, non posso che
esprimere soddisfazione che finalmente tutte le forze politiche
componenti questa Assemblea abbiano trovato una convergenza fra le
due proposte di legge, in modo da predisporre un testo condiviso da
parte della commissione.
Per quanto mi riguarda, si è raggiunto l'obiettivo, anche se non
è quello al quale noi miravamo, ma è un primo passo, è quello che
nella sostanza conta: l'obiettivo è stato raggiunto in qualche
modo. Non posso però esimermi dal fare qualche sottolineatura senza
vena polemica. A questo risultato si è arrivati chi spontaneamente
e chi invece spintaneamente, lo ha ricordato anche la Presidente
Rini, ci sono stati provvedimenti a livello governativo che hanno
imposto un certo discorso e a fine legislatura, quando si poteva
raggiungere lo stesso risultato già nel 2008 ad inizio legislatura
se la maggioranza avesse dimostrato allora la stessa disponibilità
al confronto sulla nostra proposta. Un confronto che è venuto a
mancare anche lo scorso anno più o meno in questo periodo sulla
proposta congiunta ALPE e PD, dove ancora una volta la maggioranza
ha fatto prevalere la ragione della forza sulla forza della
ragione, proponendo una misura riduzione del 10 percento
esclusivamente sull'indennità, che, se riportata sul complessivo di
tutti gli emolumenti a diverso titolo percepiti, non arrivava al 5
percento, cosa che personalmente avevo definito offensiva nei
confronti della comunità. Qui, collega Prola, lei sa la
considerazione che sul piano personale nutro nei suoi confronti, ma
la pregherei di non ripetere in questa circostanza, come tutte le
volte che abbiamo affrontato questo argomento, quel ritornello che,
oltre al 10 percento, nella legge avevate previsto che uno poteva
rinunciare ad una somma maggiore. È una cosa che fa ridere i polli,
sembra un ritornello come quei vecchi dischi di vinile rigati sui
quali la puntina gira sempre nello stesso solco! Quando mai a
qualcuno è stato impedito di rinunciare ad una spettanza se questo
non era previsto per legge? La legge prevede che uno non si
appropri indebitamente di cose che non gli appartengono, ma
rinunciare ad una cosa che è nella sua libera disponibilità lo può
fare quando vuole! Credo poi che un'indennità per funzioni
pubbliche vada stabilita in termini corretti e rispettosi di chi la
riceve, nel caso specifico noi, e di chi la paga: i contribuenti.
Come in tutte le cose, anche in questo contesto le scelte buone non
mancano né di maternità, né di paternità, mentre quelle nefaste
restano orfane, è comprensibile, ma da evitare.
Presidente del Consiglio e Presidente della commissione, in
alcune dichiarazioni da voi rilasciate agli organi di stampa
sull'argomento ho notato una certa enfasi nell'illustrare questo
provvedimento, ma dove eravate nel 2008 e nel 2011? Mi limito a
dire: meglio tardi che mai, perché non voglio polemizzare su tale
argomento. Apprezzo il vostro ravvedimento, anche se spintaneo e
tardivo, e sono felice che questa legislatura si possa concludere
con un atto che manda un segnale, che, se non resterà isolato,
potrà riavvicinare la gente alla politica e alle istituzioni,
perché, se si continuava su questo argomento ad equivocare con
sofismi e capziose disquisizioni come nel passato, questa Assemblea
si sarebbe conclusa caratterizzandosi per non avere avuto l'onestà
intellettuale di affrontare una scelta perché aveva delle ricadute
sul portafoglio dei suoi componenti, con l'atteggiamento di pura
difesa di interessi personali.
Con il collega Zucchi voglio invece complimentarmi per certi
aspetti, intanto per l'importante lavoro di regia in commissione
per far convergere posizioni diversi su un testo comune, ma per
l'onestà intellettuale denunciando pubblicamente le pressioni
ricevute da parte di componenti della maggioranza particolarmente
sensibili alla filigrana.
Voterò convintamente questo testo di legge, con il rammarico di
non averlo potuto fare ad inizio legislatura, perché avrebbe avuto
un valore aggiunto esponenziale rispetto ad oggi.
Per quanto riguarda i costi della politica o della democrazia,
come qualcuno preferisce chiamarla, mi sarei auspicato che questa
legislatura si fosse conclusa con un confronto sereno e costruttivo
anche sull'eventuale opportunità di rivedere la composizione
numerica di questa Assemblea: 25 consiglieri, come aveva il primo
Consiglio regionale, mi paiono più che sufficienti per garantire
rappresentatività, funzionalità e conseguente risparmio, ma so che
questo rimane uno dei miei sogni irrealizzati, salvo che non
intervengano altre sfere di potere ad imporlo. Pensate quanto
sarebbe stato bello e dignitoso se questa Assemblea avesse
affrontato tale problema guardando all'obiettivo principale,
piuttosto che soffermarsi a valutare le probabilità di trovarsi fra
i dieci potenziali esclusi!
Per quanto riguarda gli emendamenti del CELVA, eravamo abituati,
anzi credo sia previsto per legge che su tutte le modifiche che
interessano gli enti locali il CELVA debba esprimere un parere, io
questo parere non l'ho visto. So solo che la Presidente mi ha detto
stamani che ieri si è recata a CELVA, all'ultimo momento, per
presentare questo emendamento e che tutti erano d'accordo. Ora,
qualche contatto con i sindaci ce l'ho anch'io pur facendo parte
della minoranza, non mi pare di aver capito che erano tutti
d'accordo, ma sicuramente non hanno apprezzato, al di là della
sostanza, la forma e il metodo. Su questo ho un'opinione che poi
lascia il tempo che trova, ma, quando si parla di autonomia, come
noi ci siamo sganciati, perché eravamo agganciati ai parlamentari,
e i sindaci sono agganciati ai consiglieri e tutto per
ricaduta...questo era un modo comodo, perché, quando aumentava un
emolumento per qualcuno, fino all'ultimo anello della catena se ne
andava a beneficiare...sarei che il CELVA su delle chiare norme di
indirizzo possa ad inizio legislatura disporre l'orientamento per
quante sono le indennità dei sindaci che poi vanno a ricadere sugli
assessori e sui consiglieri. Mi pare che la Presidente abbia
chiesto di chiarire alcuni aspetti su questo argomento, non so cosa
abbia da aggiungere rispetto a quanto detto prima, ma mi rammarico
che non si sia seguita una procedura che sia quella corretta.
Presidente
- La parola al Consigliere Donzel.
Donzel (PD)
- Grazie Presidente.
A nome del Partito Democratico, esprimo soddisfazione per questo
provvedimento di legge, che, al di là di alcune sottolineature,
arriva con un'approvazione unanime in tale aula. È un gesto di
maturità di questo Consiglio, che è riuscito nell'intento di
mettere insieme sensibilità profondamente diverse rispetto ad un
tema molto delicato e facilmente strumentalizzabile. C'è una
soddisfazione personale del nostro gruppo rispetto al fatto che nel
2008, non votando un provvedimento presentato dai colleghi di ALPE,
dicemmo che sarebbe stato importante - quindi non è che ci vantiamo
di essere i primi della classe - lavorare per far confluire tutto
il Consiglio su un provvedimento che avesse la natura di riduzione
dei costi della politica.
Il fatto quindi di arrivare ad un testo così ampiamente
condiviso è un risultato importante, cui hanno contribuito tante
situazioni; non penso solo di ricordare quelle più negative, penso
di ricordare anche che c'è stato un lungo dibattito che ha
coinvolto i cittadini valdostani: ad esempio, il tentativo a cui ha
contribuito in minima parte il nostro gruppo, portando
all'attenzione la questione della riduzione dei benefit che
all'inizio faceva sorridere. Abbiamo parlato della riduzione
percentuale di chi ha altri compensi aggiuntivi, per razionalizzare
il mondo della politica; abbiamo parlato di riduzione del numero
degli assessori, che ormai sono impegni abbastanza diffusi di tutte
le forze politiche per le prossime elezioni, quindi quelle leggi
non sono passate, ma si sono tradotte in impegni politici di fronte
agli elettori. Abbiamo parlato di riduzione del numero dei
consiglieri regionali, magari senza la stessa entità numerica di
quella proposta dal collega Cerise, ma quello che è importante è
che ci sia un atto serio, vero, non un provvedimento superficiale,
ma un provvedimento incisivo, quindi noi votiamo convintamente
questo provvedimento.
Ci rimane tuttavia una perplessità sul secondo emendamento che
riguarda la questione dei Comuni, perché sarebbe stato gradito
avere in aula il parere del CELVA, ci ha sorpreso che non ci sia
questo parere ufficiale che sarebbe stato un atto che avrebbe reso
più facile anche per noi accettare tale emendamento, di cui
riconosciamo l'importanza, nel senso che va concordato con i Comuni
il passaggio che riguarda le loro corresponsioni, non può essere un
atto unilaterale del Consiglio che ha ricaduta sui Comuni, però
ricevere il parere del CELVA nel merito con eventualmente delle
annotazioni sarebbe stata una cosa gradita.
Le nostre considerazioni quindi vanno nella direzione di una
votazione a favore di questo provvedimento, ringrazio sia l'Ufficio
di Presidenza, sia il Presidente della I Commissione, che si sono
adoperati per riuscire a portare tale testo all'unanimità al voto
in quest'aula.
Presidente
- La parola al Consigliere Laurent Viérin.
Viérin L. (UV)
- Merci Président.
Per unirmi a ciò che è stato espresso per un provvedimento che
giunge in aula sulla questione dei costi della politica, che si
inserisce nel dibattito più ampio della razionalizzazione e del
contenimento della spesa pubblica, ma che nei suoi contenuti ha
marcato in questi ultimi mesi il dibattito politico e sollecitato
anche l'opinione pubblica non solo in Valle, visto il particolare
momento che stiamo affrontando.
Volevo esprimere alcune considerazioni sulla mia posizione, che,
per certi aspetti, è nota. Abbiamo avuto modo di discutere nei mesi
scorsi su come affrontare tale questione, al fine di dare dei
segnali tangibili e concreti alla comunità e alla politica, che
potesse giungere fuori da questo palazzo e dai palazzi in generale
della politica. Ho sempre creduto che non potevamo in questo
momento di grave difficoltà economica per tutti essere insensibili
a tale tema e, dopo i tagli agli emolumenti degli ultimi anni che
sono giunti da questo Consiglio e che già rappresentavano un
segnale importante, iniziava un percorso sollecitato da più parti
che oggi ci fa prendere atto con soddisfazione dell'esito di una
proposta condivisa. Una modifica della normativa sul finanziamento
ai gruppi, la questione dei vitalizi, dei sindaci, modifiche
necessarie per riportare credibilità e vicinanza da parte della
gente alla concezione che oggi si ha della politica, tutt'altro che
nobile: oggi più che in passato, e forse come non mai, la comunità
vive e percepisce la politica o, meglio, il ruolo di chi si occupa
di politica in modo negativo. Fra le cause ci sono da ricondurre
soprattutto gli aspetti legati a quelli che la gente considera dei
privilegi, che ci pongono distanti in un momento di crisi dal
vivere quotidiano della gente comune, con tutte le difficoltà che
si devono affrontare in un momento come questo.
Credo che oggi arrivi un segnale importante, ma che alcune cose
restino ancora da fare e forse si potevano fare. Le mie posizioni
sono note, avevo lanciato assieme ad altri sollecitazioni alcuni
mesi fa, posizioni che colleghi hanno condiviso e che vanno in
questa direzione. Al di là di ciò che si è fatto, sono convinto che
in questo momento la politica, anche quella valdostana, avrebbe
potuto non rimanere insensibile al tema della riduzione del numero
dei consiglieri regionali e degli assessori regionali, che anche in
Valle avremmo potuto cogliere come opportunità politica del momento
dando un forte segnale alla comunità. In un momento dove la
politica anche in Valle chiede duri sacrifici alla comunità per
tanti - per non dire tutti - settori e anche cruciali con un
impatto notevole da un punto di vista sociale ed economico, una
riduzione del numero di consiglieri ed assessori regionali,
riportandoli alla prima impostazione nata dal primo Consiglio Valle
che era di 25, avrebbe rappresentato un atto concreto ed importante
e avrebbe contribuito a ridare in parte credibilità alla classe
dirigente.
So che se n'è discusso, ma, al di là dei tecnicismi della
questione dei tempi e dei timori esternati per aprire un dibattito
che avrebbe
engendré
altri aspetti, in realtà altre Regioni
a statuto speciale hanno visto questa procedura andare in tal senso
e oggi aver concretizzato una proposta. Credo fermamente che, se
vera volontà ci fosse stata - o ci sarà -, sarebbe valsa la pena
intraprendere questo percorso prima di subire imposizioni che
arrivano dall'esterno e che sono arrivate. Avremmo dovuto cogliere
noi l'occasione e saper agire per rispondere a questa domanda di
riduzione di tutti i costi della politica, so che i colleghi ne
hanno parlato, le posizioni sono note e io le ho anche
apprezzate.
Stessa questione su un altro argomento vale per le società
partecipate, c'è un impegno dove...anche a seguito di questa
risoluzione che il Consiglio ha approvato una riflessione è stata
aperta, ma è una questione che dovrà vederci agire per non
rischiare che ciò che si applica alla comunità e alla politica oggi
non abbia nessuna incidenza su quel mondo: un mondo spesso poco
conosciuto, che dovrebbe essere un mondo controllato per
definizione, dove il contenimento della spesa pubblica e a volte
gli sprechi anche in Valle non sembrano toccare certi ambienti.
Altro aspetto è la questione degli enti locali, altri ne hanno
parlato; sono convinto che, prima di chiedere sacrifici ai piccoli
inerenti il numero dei componenti dei Consigli comunali, perché si
sta aprendo un dibattito sugli enti locali, debbano essere i grandi
- Regione e città di Aosta - a dare il buon esempio. Sugli enti
locali pur condividendo la questione...sono questioni che ho avuto
modo di esprimere in tutte le sedi, forse suscitano un po' di
agitazione, ma questa è la mia posizione: prima di andare ad
intaccare la loro esistenza, pur condividendo l'associazione dei
servizi, iniziamo a dare l'esempio da questa Assemblea, che è la
più importante della regione.
Sulla questione inerente il CELVA, condivido che avremmo potuto
condividere maggiormente con gli enti locali, in quanto arrivare
con un emendamento il giorno antecedente al Consiglio e non avere
una condivisione concreta se non una comunicazione in quella
sede...forse avrebbe potuto darci la possibilità di avere una
condivisione. Sono solo metodi, come sempre, ma sono importanti,
quindi mi rivolgo al Presidente Rini per avere in questi passaggi
maggiore attenzione.
In conclusione vorrei sottolineare l'ultimo aspetto, annunciando
chiaramente un voto convinto favorevole a questo provvedimento: a
Roma in questi mesi si è cercato di spostare l'attenzione sulle
Regioni dimenticando un tema cruciale, ossia quello di procedere ad
un taglio dei deputati e dei senatori. Credo che oggi questo
messaggio vada rilanciato, perché si è spostata l'attenzione sul
livello locale quando Roma resta sede di privilegi e di sprechi e
questo non contribuisce ad aumentare l'indice di gradimento e di
fiducia della gente nella politica nei confronti di Roma.
Grazie.
Presidente
- La parola al Consigliere Comé.
Comé (SA)
- Grazie Presidente.
Non pensavo di intervenire, perché pensavo che l'oggetto di
discussione si legasse solo alle due proposte di legge nn. 212 e
208. Oggi ho sentito degli interventi sui costi della politica e su
azioni che bisognerebbe fare che vanno al di là di quello che è il
tema in discussione. Anche noi avremmo delle proposte da
presentare, ma penso che oggi sia non la serata propizia per fare
delle discussioni che vanno al di là degli argomenti legati alla
proposta di legge in particolare n. 212.
Devo esprimere anch'io la piena e totale soddisfazione da parte
del mio gruppo per quanto riguarda il discorso della proposta che è
stata presentata e che è stata votata all'unanimità. Spiace sentire
che ci siano dei soggetti all'interno del Consiglio che esprimono
un'insoddisfazione da parte di quella che era la proposta
presentata. Ritengo che a livello nazionale sempre più c'è una
discussione molto forte su questo tema, ma devo dire che ci sono
delle esperienze a livello nazionale che hanno aperto dei nuovi
scenari, perché ci sono state delle proposte di alcuni...mi
riferisco oggi a Grillo, che ha detto che non c'è bisogno di leggi
o di interventi, non c'è bisogno di fare dichiarazioni, azioni
populiste, demagogiche, basta una sola parola: rinuncio.
Presidente
- La parola alla Presidente Emily Rini.
Rini (UV)
- Grazie Presidente.
Naturalmente accetto di buon grado tutti i consigli che mi sono
stati rivolti per cercare di fare sempre meglio, ma concedetemi
solo una piccola precisazione per quanto riguarda il passaggio al
CELVA. Questa legge, come ho ricordato nella mia relazione,
prevedeva al momento del suo deposito solo due aspetti, che erano
quelli del finanziamento ai gruppi e del sistema previdenziale
contributivo: per questo motivo non si è richiesto un parere
formale al CELVA. Durante tutti i dibattiti di questi mesi, durante
le copiose riunioni in sede di Conferenza di Presidenti delle
Assemblee in maniera congiunta e disgiunta anche con i Presidenti
delle Regioni, il discorso si è allargato ed è stato introdotto con
un emendamento che ho avuto modo di presentare alla commissione non
più di una settimana fa, con cui è stata inserita la parte che
riguarda il sistema indennitario.
Ricordo che la Conferenza Stato-Regioni, che ha fissato queste
cifre e ci ha reso possibile la definizione di tale quadro, è stata
fatta il 6 dicembre, quindi noi, come abbiamo avuto un quadro
definitivo, abbiamo portato in commissione l'emendamento, abbiamo
avuto dei
pourparlers
anche informali con il CELVA, siamo
arrivati ad una condivisione di un emendamento che fosse il più
partagé
da tutti. Ieri sono andata in via informale -
proprio perché non era nata con questo, anche con la considerazione
e con l'oggetto che riguarda le indennità - all'Assemblea dei
sindaci, dove erano presenti pressoché tutti i sindaci, non ci sono
state osservazioni in merito all'articolo, anzi c'è stata
un'espressione di condivisione e di apprezzamento per questo passo
che abbiamo fatto di riguardo, perché i tempi sono stati contratti
per tutti. Se avessimo preso dei tempi più equi con un confronto
più ampio, saremmo probabilmente allo stesso risultato, ma il
termine di decorrenza non sarebbe stato il 1° gennaio 2013 e questa
era una cosa che anche a noi stava a cuore.
Presidente
- Se non vi sono richieste di intervento,
dichiaro chiusa la discussione generale.
Si passa all'esame dell'articolato. Pongo in votazione
l'articolo 1:
Consiglieri presenti, votanti e favorevoli: 32
Il Consiglio approva all'unanimità.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato. Articolo 5: stesso
risultato. Articolo 6: stesso risultato. Articolo 7: stesso
risultato. Articolo 8: stesso risultato. Articolo 9: stesso
risultato. Articolo 10: stesso risultato. Articolo 11: stesso
risultato. Articolo 12: stesso risultato. Articolo 13: stesso
risultato. Articolo 14: stesso risultato. Articolo 15: stesso
risultato.
Abbiamo l'emendamento n. 1 presentato dalla Presidente Emily
Rini e dai Capigruppo, che recita:
Emendamento
Dopo l'articolo 15 è inserito, all'interno del Capo III, il
seguente articolo:
"Articolo 15 bis
(Disposizioni transitorie per gli eletti nella XIII
legislatura)
1. Per i consiglieri regionali eletti per la prima volta
nella XIII legislatura e che cessano dal mandato al termine della
medesima, la misura dell'indennità di fine mandato di cui
all'articolo 12 della l.r. 33/1995 è stabilita, per ogni anno di
mandato esercitato, in una mensilità dell'indennità di carica lorda
percepita alla data del 31 dicembre 2012.
2. Per i consiglieri regionali eletti per la prima volta
nella XIII legislatura e che sono rieletti in legislature
successive, la misura dell'indennità di fine mandato di cui
all'articolo 12 della l.r. 33/1995 è stabilita, fermo restando il
limite massimo di 10 mensilità:
a) per ogni anno di mandato esercitato nella XIII
legislatura, in una mensilità dell'indennità di carica lorda
percepita alla data del 31 dicembre 2012;
b) per ogni anno di mandato esercitato in legislature
successive, in una mensilità dell'indennità di carica lorda
percepita alla data di cessazione dal mandato.
3. Per i consiglieri regionali in carica nella XIII
legislatura e già eletti nel corso di precedenti legislature, anche
se rieletti in legislature successive, la misura dell'indennità di
fine mandato di cui all'articolo 12 della l.r. 33/1995 è stabilita,
per ogni anno di mandato esercitato, in una mensilità
dell'indennità di carica lorda percepita alla data del 31 dicembre
2012, fermo restando il limite massimo di 10 mensilità.
4. Per i consiglieri regionali in carica nella XIII
legislatura, già eletti nel corso della XII legislatura per una
durata inferiore alla medesima, la misura dell'indennità di fine
mandato di cui all'articolo 12 della l.r. 33/1995 è stabilita, per
ogni anno di mandato esercitato sino al termine della XIII
legislatura, in una mensilità dell'indennità di carica lorda
percepita alla data del 31 dicembre 2012; in caso di rielezione in
legislature successive, la misura dell'indennità è stabilita, per
ogni ulteriore anno di mandato esercitato, in una mensilità
dell'indennità di carica lorda percepita alla data di cessazione
dal mandato, fermo restando limite massimo di 10
mensilità.".
Lo pongo in votazione:
Consiglieri presenti, votanti e favorevoli: 32
Il Consiglio approva all'unanimità.
Presidente
- Abbiamo l'emendamento n. 2 presentato dalla
Presidente Emily Rini e dai Capigruppo di maggioranza, che
recita:
Emendamento
Dopo l'articolo 15 bis, introdotto dall'emendamento n. 1, è
inserito, all'interno del Capo III, il seguente articolo:
"Articolo 15 ter
(Concorso degli enti locali al riequilibrio della finanza
pubblica)
1. Per l'anno 2013, gli importi delle indennità di funzione e
dei gettoni di presenza degli amministratori degli enti locali sono
determinati, in deroga agli articoli 3, 4, 5, 5bis, 6, 7, 8, 9 e 10
della legge regionale 4 settembre 2001, n. 23 (Norme concernenti lo
status degli amministratori locali della Valle d'Aosta. Abrogazione
delle leggi regionali 18 maggio 1993, n. 35, 23 dicembre 1994, n.
78 e 19 maggio 1995, n. 17), nella misura stabilita per l'anno
2012, ridotta di almeno il cinque per cento, fatto salvo quanto
previsto ai commi 2 e 3.
2. La riduzione di cui al comma 1 può non essere
applicata:
a) qualora gli importi relativi alle indennità di funzione e
ai gettoni di presenza siano stati determinati per l'anno 2012 in
misura pari o inferiore al 50 per cento dell'importo massimo
attribuibile in tale anno;
b) qualora gli importi relativi alle indennità di funzione e
ai gettoni di presenza degli amministratori collocati in
aspettativa non retribuita in quanto ineleggibili ai sensi
dell'articolo 15, comma 1, lettera f), della l.r. 4/1995, siano
stati determinati per l'anno 2012 in misura pari o inferiore al 70
per cento dell'importo massimo attribuibile in tale anno.
3. La percentuale di riduzione può essere inferiore al cinque
per cento nel caso in cui gli importi relativi alle indennità di
funzione e ai gettoni di presenza, una volta rideterminati in
riduzione, risultino inferiori al 50 per cento dell'importo massimo
attribuibile per l'ipotesi di cui al comma 2, lettera a), e al 70
per cento per l'ipotesi di cui al comma 2, lettera b).".
Lo pongo in votazione:
Consiglieri presenti, votanti e favorevoli: 32
Il Consiglio approva all'unanimità.
Presidente
- Articolo 16: stesso risultato. Articolo 17:
stesso risultato.
Pongo in votazione la proposta di legge nel suo complesso:
Consiglieri presenti, votanti e favorevoli: 32
Il Consiglio approva all'unanimità.
