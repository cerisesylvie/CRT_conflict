Classificazione
ACQUE
Acque pubbliche
ENERGIA
Energia idroelettrica


Resoconto integrale del dibattito dell'aula
Oggetto del Consiglio n. 1730 del 20 dicembre 1995 - Resoconto
SEDUTA POMERIDIANA DEL 20 DICEMBRE 1995
OGGETTO N. 1730/X Subconcessione in via di sanatoria, delle
varianti apportate alla subconcessione a titolo precario rilasciata
alla Soc. F.lli Ronc con D.P.G.R. n. 66 in data 23 gennaio 1987 di
derivazione d'acqua dalla Dora di Rhêmes, in Comune di
Rhêmes-Saint-Georges, per produzione di energia elettrica.
Deliberazione Il Consiglio
Premesso che con decreto del Presidente della Giunta regionale
n. 66 in data 23 gennaio 1987, venne subconcesso, in via precaria,
alla Ditta F.lli Ronc di derivare dal torrente Dora di Rhêmes, in
Comune di Rhêmes-Saint-Georges, moduli max. 30 (litri al minuto
secondo tremila) e medi 15 (litri al minuto secondo
millecinquecento) di acqua per produrre, sul salto di metri 129,50,
la potenza nominale media di Kw. 1904,41, da trasformare in energia
elettrica nell'impianto di Créton.
Riferito che con domanda in data 20 gennaio 1988 la ditta F.lli
Ronc ha chiesto all'Amministrazione regionale il riconoscimento, a
titolo definitivo, della subconcessione di derivare dalla Dora di
Rhêmes mod. max. 30 e medi 15 di acqua per produrre sul salto di
mt. 147,30, la potenza nominale media annua di Kw. 2166,18,
specificando che, per motivi ambientali e paesaggistici, legati
anche ai rischi di frane e valanghe, durante i lavori di
costruzione dell'impianto sono state apportate varianti al progetto
originario, e che le medesime consistono essenzialmente in:
- costruzione della vasca di carico e camera valvola a farfalla
a completamento delle opere di presa in zona Melignon;
- parziale modifica del tracciato della condotta con costruzione
di n. 4 tratti in galleria;
- spostamento della centrale dalla sponda orografica destra del
torrente Dora di Rhêmes a quella sinistra, con la realizzazione
della stessa completamente in caverna, a quota inferiore, con
conseguente modifica del salto di concessione al valore Hc=147,30
risultante dalla differenza fra la quota di derivazione
(sfioratore) pari a 1577,90 m.s.m. e la quota di uscita dalle
macchine pari a 1430,60 m.s.m.
Ritenuto che lo spostamento della centrale a quota inferiore
costituisce variante sostanziale alla derivazione, l'Ufficio
Concessioni Acque dell'Assessorato dei LL.PP. ha provveduto ad
istruire la domanda come richiesta "ex-novo", a termine
dell'articolo 49 del Testo Unico di Leggi 11 dicembre 1933 n. 1775
sulle acque e sugli impianti elettrici.
Tenuto presente che:
- il Magistrato per il Po, di Parma, con nota n. 5171 in data 21
aprile 1988, ha rilasciato il proprio nullaosta nei riguardi
idraulici per l'ammissione ad istruttoria della domanda di cui si
tratta;
- l'ENEL, Compartimento di Torino, con nota prot. SOR in data 11
agosto 1988, ha fatto presente di non avere alcuna particolare
osservazione da formulare, ai sensi dell'articolo 18 del D.P.R. 18
marzo 1965 n. 342 circa la domanda sopraddistinta, con la
precisazione, però, che la nuova centralina non dovrà in alcun modo
interferire con il futuro impianto ENEL di Villeneuve, per il quale
è stata inoltrata domanda di subconcessione in data 9 febbraio
1987;
- l'avviso di presentazione della domanda 20 gennaio 1988 della
Società F.lli Ronc S.r.l., è stato pubblicato sul Foglio Annunzi
Legali della Valle d'Aosta n. 26 in data 3 dicembre 1988 e
riprodotto nel n. 11 della Gazzetta Ufficiale della Repubblica
Italiana (foglio inserzioni) in data 14 gennaio 1989, senza dar
luogo alla presentazione di domande incompatibili e
concorrenti;
- con Ordinanza n. 149 in data 22 gennaio 1992 dell'Assessore
regionale ai Lavori Pubblici, è stato disposto il deposito della
domanda e del relativo progetto presso l'Ufficio Concessioni Acque
dell'Assessorato dei Lavori Pubblici della Regione per 15 giorni
consecutivi, decorrenti dal 7 febbraio 1992, a disposizione di
chiunque intendesse prenderne visione nelle ore d'ufficio;
- copia dell'ordinanza è stata affissa per il predetto periodo
di 15 giorni all'Albo Pretorio del Comune Rhêmes-Saint-Georges e
copia della medesima è stata inviata al Ministero dei Lavori
Pubblici, al Magistrato per il Po di Parma, alla Sezione
Idrografica per il Po di Torino, all'Associazione d'Irrigazione
Est-Sesia di Novara, all'Associazione d'Irrigazione Ovest-Sesia di
Vercelli, all'ENEL Compartimento di Torino, al Comando Militare
Territoriale di Torino, al Consorzio Pesca della Valle d'Aosta,
all'Ufficio Difesa e Protezione del Suolo dell'Assessorato
Agricoltura e Foreste, all'Assessorato dell'Ambiente Servizio
Tutela dell'Ambiente, all'Assessorato dell'Industria e Commercio
Servizio Energia, all'Amministrazione del Parco Nazionale del Gran
Paradiso, alla Comunità montana "Grand-Paradis", ed alla ditta F
lli Ronc;
- la pubblicazione presso il Comune di Rhêmes-Saint-Georges,
come risulta dal referto in calce all'ordinanza è avvenuta
regolarmente ed ha dato luogo alla presentazione dei seguenti
esposti:
- nota del Consorzio per la tutela, l'incremento e l'esercizio
della pesca in Valle d'Aosta prot. 114 in data 19 febbraio 1992,
con la quale ha chiesto, oltre a quanto già stabilito a tutela
della fauna ittica nell'articolo 8 del disciplinare di
subconcessione n° 7852 in data 18 novembre 1986 la garanzia da
parte della Soc. F.lli Ronc di:
a) non autorizzare alcuna attività di pesca nel canale di carico
della centrale;
b) avvertire tempestivamente il Consorzio Pesca in caso di
fermata dell'impianto al fine di consentire eventuali recuperi di
pesci nel canale di carico.
- nota dell'Associazione d'Irrigazione dell'Agro all'Ovest del
Sesia di Vercelli prot. 2/7/452-2/9-1A e dell'Associazione di
irrigazione Est-Sesia di Novara prot. 4633 in data 27 febbraio 1992
con le quali hanno rispettivamente chiesto a salvaguardia delle
dotazioni idriche dei canali Naviglio d'Ivrea, Depretis e Farini,
derivati dalla Dora Baltea, della quale la Dora di Rhêmes è
tributaria, che nel disciplinare di subconcessione vengano inserite
le seguenti prescrizioni:
a) il manufatto di derivazione dovrà essere dotato di apposito
edificio idoneo alla misura della portata assentita;
b) le manovre di invaso e di svaso del canale di carico della
centrale dovranno essere attuate con gradualità tale da evitare
turbamenti del regime idraulico del corso d'acqua pubblica.
In merito ai sopraccitati esposti apposite clausole sono state
inserite nell'articolo 7 del disciplinare di subconcessione.
Precisato che con nota n. FR/510/62100/GDA in data 11 agosto
1993 è stato trasmesso il nullaosta militare rilasciato dal Comando
della Regione Militare nord-ovest di Torino, in quanto la
costruzione dell'opera di cui si tratta non interferisce con
interessi demaniali né con vincoli militari concernenti la difesa
del territorio.
Comunicato altresì che la visita locale d'istruttoria, come
stabilito nell'Ordinanza, è regolarmente avvenuta il 20 marzo 1992
ed alla medesima, oltre ai funzionari dell'Ufficio Acque della
Regione, sono intervenuti i sigg.: Pietrini ing. Riccardo
dell'ENEL; geom. Boson Gabriele dell'Assessorato Agricoltura,
Forestazione e Risorse Naturali; Viana Walter del Servizio Energia
dell'Assessorato Industria e Commercio; Petit Renato Sindaco del
Comune di Rhêmes-Saint-Georges e Ronc Mario Alessandro, titolare
della domanda di subconcessione, assistito dal dott. Chentre
Lorenzo.
Durante la riunione d'istruttoria non sono state presentate
opposizioni ed in apertura di seduta l'ing. Pietrini dell'ENEL ha
comunicato che il progetto dell'opera di presa dell'impianto di
Villeneuve sul torrente Dora di Rhêmes, allegato alla domanda di
subconcessione 9 febbraio 1987 prevede una traversa con ciglio a
quota 1422,50 m.s.m. e quindi a quota inferiore a quella dello
scarico attuale dell'impianto oggetto dell'istruttoria di cui si
tratta e, sempre in tale occasione è intervenuto il sig. Mario Ronc
per far rilevare, in merito all'esposto del Consorzio Pesca, che
sull'opera di presa sono stati posti cartelli che vietano la pesca
e che in caso di chiusura dell'impianto, nella vasca di carico non
rimane fauna ittica in quanto con l'apertura delle paratoie,
eventuali pesci che fossero presenti vengono automaticamente
restituiti nel torrente. Il signor Ronc ha inoltre comunicato che
l'impianto, con le attuali caratteristiche, è entrato in esercizio
il 27 novembre 1986;
Considerato inoltre che:
a) la derivazione d'acqua avviene in località Mélignon a quota
1577,90 m.s.m. L'opera di presa consiste in una traversa fissa in
cls. ed è del tipo a soglia derivante con griglia suborizzontale
parziale. Le dimensioni della griglia di presa (mt. 8 x 2) sono
tali da permettere la captazione della portata max. di mc. 3 ed
impedire che ghiaia e ciottoli troppo grandi vengano captati dalla
presa stessa. Immediatamente a monte della vasca di sedimentazione
sono installate tre paratoie modulatrici. Al termine della vasca,
di lunghezza totale di mt. 40 circa e di larghezza max. di mt. 7, è
inserita una griglia, posta all'inizio del breve tratto di canale
di collegamento alla vasca di carico, intercettato da una seconda
paratoia, del tipo a strisciamento, che permette la messa
all'asciutto del dissabbiatore, per pulizia e manutenzione. Tra il
dissabbiatore ed il canale sghiaiatore, esistono cinque sfioratori
da 3,8 mt. di luce, che consentono lo smaltimento dell'acqua
captata, in caso di necessità;
b) la vasca di carico ha le dimensioni in pianta di mt. 7,00 x
6,00. Sul fondo della stessa parte la condotta forzata, dello
sviluppo complessivo di 2600 mt. ed un diametro nominale di 1250
mm., costruita in acciaio. Detta condotta è interrata per circa
2000 metri e per i restanti è posta su selle in cls. e ferro. Lungo
la condotta sono stati inseriti n. 2 passi d'uomo del diametro 500
mm., a garanzia della possibilità di accesso in caso d'ispezione e
per lavori di manutenzione;
c) la centrale, realizzata in caverna, è ubicata sulla sponda
sinistra orografica della Dora di Rhêmes ed ha le dimensioni di mt.
34 x 9 x h. 7. Essa è composta da un ampio vano all'interno del
quale sono localizzate le centraline oleodinamiche, il carro ponte
sollevatore da 10 t. e le macchine idrauliche ed elettriche,
consistenti in n. 2 turbine, n. 2 generatori sincroni trifasi e n.
2 trasformatori elevatori trifasi;
d) dopo l'utilizzazione, attraverso un canale di scarico di
sezione rettangolare, delle dimensioni di mt. 2 x h. 1,80
realizzato nella zona sottostante il piano stradale della galleria
di accesso, le acque vengono convogliate all'esterno, per essere
restituite, al termine del piazzale, nuovamente nella Dora di
Rhêmes a quota 1428,36 m.s.m.;
e) il dislivello fra il pelo morto dell'acqua, nella vasca di
carico a quota 1577,90 m.s.m. e quello del canale di restituzione,
a valle dei meccanismi motore, a quota 1430,60 m.s.m., è di metri
147,30. In conseguenza, la potenza nominale media annua
dell'impianto, per la portata di moduli medi 15 risulta:
(1500 x 147,30): 102 = Kw. 2166,18;
Richiamata la deliberazione del Consiglio n. 1193/X in data 22
febbraio 1995 concernente l'applicazione dei criteri provvisori di
valutazione per l'esame delle domande di concessione e
subconcessione di derivazione d'acqua.
Considerato che in virtù delle disposizioni contenute al punto
3.2.C della sopraccitata deliberazione non sarebbero da applicare i
minimi deflussi vitali in quanto trattasi di regolarizzazione
amministrativa in via di sanatoria di varianti apportate ad una
derivazione regolarmente assentita che non prevedono modifiche alle
opere di presa né aumenti di portata.
Rilevato comunque che, dall'esame della relazione idrologica e
dalle osservazioni tecniche ed economiche presentate ad
integrazione dalla ditta fratelli Ronc in data 8 settembre 1995 e
18 settembre 1995, risulta che nel torrente, durante il periodo di
magra, vi è l'acqua sufficiente a garantire il corretto
funzionamento dell'impianto anche con un rilascio di 150 l/sec.,
anziché di 50 l/sec. come stabilito nell'originario disciplinare di
subconcessione.
Ritenuto pertanto necessario allo scopo di migliorare
l'equilibrio idrico del corso d'acqua a valle delle opere di presa,
di stabilire nel disciplinare di subconcessione, un rilascio minimo
di 150 l/sec.
Rilevato, pertanto, in considerazione di quanto sopra esposto,
che:
1) la derivazione appare tecnicamente ed economicamente
ammissibile;
2) la quantità d'acqua da derivare, nella misura di mod. max. 30
e medi 15, corrisponde a quella già assentita in via precaria con
D.P.G.R. n. 66 in data 23 gennaio 1987, pertanto si può
subconcedere avendo riguardo delle condizioni locali, delle utenze
preesistenti e della specie di derivazione realizzata;
3) le opere di presa e le successive condotte, tenuto conto
delle clausole imposte nei disciplinari di subconcessione a tutela
dei diritti dei terzi, sono tecnicamente approvabili e sono innocue
agli interessi pubblici;
4) la restituzione delle acque avviene integralmente senza
pregiudizio dei diritti dei terzi;
5) la derivazione corrisponde alla razionale utilizzazione del
torrente Dora di Rhêmes ed è compatibile con il buon regime
idraulico, senza che occorrano, oltre a quelle inserite nel
disciplinare di subconcessione, speciali garanzie a tutela di detto
regime;
6) per l'uso della derivazione, non sono temibili inquinamenti
delle acque e quindi non occorrono particolari cautele al
riguardo;
Precisato che, anche in considerazione della nota dell'ENEL in
data 11 agosto 1988, si possono autorizzare, in via di sanatoria,
le varianti apportate alla derivazione assentita con D.P.G.R. n. 66
in data 23 gennaio 1987.
Visto infine che, il Magistrato per il Po di Parma, con nota n°
9703 in data 9 settembre 1993 ha rilevato che l'istruttoria è stata
regolarmente espletata ed ha espresso parere favorevole
all'accoglimento della richiesta di subconcessione, sotto
l'osservanza delle condizioni espresse nel sottoriportato schema di
disciplinare.
Visto lo Statuto Speciale per la Valle d'Aosta, promulgato con
Legge Costituzionale n° 4 del 26 febbraio 1948 e successive norme
di attuazione.
Vista la legge regionale n° 4 dell'8 novembre 1956.
Visto il parere favorevole di legittimità rilasciato
dall'Ingegnere vice-dirigente reggente del posto di Ingegnere Capo,
Dirigente il Servizio Assetto e Tutela del Territorio
dell'Assessorato dei Lavori Pubblici, ai sensi dell'articolo 72
della legge regionale n. 3/1956 e successive modificazioni, e del
combinato disposto degli articoli 13 - comma 1 - lett. e) e 59 -
comma 2 - della legge regionale n. 45/1995, sulla presente
deliberazione.
Visto il parere delle Commissioni consiliari permanenti III e
IV;
Delibera
1) di subconcedere alla Ditta F.lli Ronc, con sede in Comune di
Rhêmes-Saint-Georges, per la durata di anni trenta decorrenti dal
23 gennaio 1987 (data di decorrenza dell'originaria concessione),
giusta la domanda presentata in data 20 gennaio 1988, di derivare
dalla Dora di Rhêmes mod. max. 30 e medi 15 di acqua per produrre,
sul salto di metri 147,30, la potenza nominale media annua di Kw
2166,18 da utilizzarsi per produzione di energia elettrica;
2) di approvare l'allegato schema al disciplinare di
subconcessione;
3) di autorizzare l'emanazione del decreto di subconcessione da
parte del Presidente della Giunta regionale, previa sottoscrizione
del disciplinare da parte del legale rappresentante della ditta
F.lli Ronc;
4) di ordinare ed accertare l'introito delle seguenti somme da
versare presso la Tesoreria dell'Amministrazione regionale:
a) lire 12.173.258
(dodicimilionicentosettantatremiladuecento
cinquantotto) a titolo di cauzione ai sensi dell'articolo 11 del
T.U. 11 dicembre 1933 n° 1775, corrispondente alla differenza tra
l'ammontare della mezza annualità del canone relativo alla potenza
nominale di Kw 2166,18 e la cauzione di lire 9.994.345, versata per
l'originaria concessione di Kw 1904,41 (lire 20.467 x 2166,18 : 2 -
lire 9.994.345 = 12.173.258);
b) lire 68.960 (sessantottomilanovecentosessanta) pari ad un
quarantesimo del canone relativo all'aumento di potenza e per gli
scopi di cui al secondo comma dell'articolo 7 del T.U. 11 dicembre
1933 n° 1775, somma da introitare al capitolo 08800 della parte
Entrate del bilancio preventivo della Regione per il corrente
esercizio finanziario (provento delle concessioni e subconcessioni
di acque pubbliche e miniere);
c) lire 1.500.000 (unmilionecinquecentomila) quale somma a
disposizione dell'Amministrazione regionale (Ufficio Concessioni
Acque dell'Assessorato LL.PP.) per spese di sorveglianza,
esperimenti di portata, collaudo, registrazione di atti, eccetera,
somma da introitare al capitolo 13500 della parte entrate del
bilancio preventivo della Regione per il corrente anno finanziario
(gestione di fondi per conto terzi per istruttoria domande e
pratiche varie);
d) lire 39.725.679
(trentanovemilionisettecentoventicinquemilaseicento
settantanove) per il conguaglio dei canoni arretrati relativi al
periodo 27 novembre 1986-22 gennaio 1996, corrispondente alla
differenza all'ammontare dei canoni dovuti sulla potenza di Kw
2166,18 (lire 298.148.884) e la somma di lire 258.423.205
(duecentocinquantotto
milioniquattrocentoventitremiladuecentocinque) versata per il
suddetto periodo, sulla potenza originaria di Kw 1904,41 somma da
introitare al capitolo 08800 ("Proventi delle concessioni e
subconcessioni di acque pubbliche e miniere") della parte entrate
del bilancio preventivo per il corrente anno finanziario;
5) di stabilire, come specificato dall'articolo 11 del
disciplinare di subconcessione che i canoni annui da versare
anticipatamente alla Regione, a decorrere dalla data di entrata in
esercizio dell'impianto, sono i seguenti:
- lire 22.736.225
(ventiduemilionisettecentotrentaseimilioniduecento
venticinque) per il periodo dal 27 novembre 1986 al 31 dicembre
1989;
- lire 34.104.340
(trentaquattromilionicentoquattromilatrecento
quaranta) per il periodo dal 1° gennaio 1990 al 31 dicembre
1993;
- lire 44.335.206
(quarantaquattromilionitrecentotrentacinquemila
duecentosei) a decorrere dal 1° gennaio 1994;
somme da introitare al capitolo 08800 (Proventi delle
concessioni e subconcessioni di acque pubbliche e miniere) della
parte entrate del bilancio preventivo della Regione per il corrente
anno finanziario;
6) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
decreto legislativo 22 aprile 1994, n. 320, e di darne
esecuzione.
Disciplinare di subconcessione
(...omissis...)
Si dà atto che, dalle ore 18,18, riassume la Presidenza il
Presidente Stévenin.
Presidente Ha chiesto la parola il Consigliere Florio.
Florio (VA) Questa è una proposta di deliberazione che ha visto
sorgere una discussione accesa in III Commissione ed è una delibera
nei confronti della quale ho manifestato voto contrario nella
stessa Commissione.
Cerco di spiegare perché e quali sono le ragioni che hanno
giustificato questa presa di posizione, premettendo che non si
tratta qui di penalizzare nessuno, soprattutto non si tratta di
voler penalizzare una attività di produzione di energia elettrica
che ha avuto avvio allorquando questa Regione non si era dotata di
nessun criterio per il riconoscimento delle subconcessioni. Si
tratta quindi di una subconcessione esistente, che nella sostanza è
stata realizzata come da decreto provvisorio a suo tempo emesso; si
tratta di una opera anche positiva da vedere dal punto di vista
della sua realizzazione, e devo riconoscere che si tratta anche di
un'opera che dal punto di vista dell'impatto ambientale dei lavori
costruiti molto poco ha modificato nella zona interessata dai
lavori stessi. Il problema attiene alla eventuale subordinazione di
questa subconcessione in via di sanatoria ai criteri provvisori che
questo Consiglio si è dato recentemente.
Dico subito che non siamo d'accordo nell'obbligare questa
subconcessione in via di sanatoria al rispetto dei criteri
provvisori, quindi neppure alle quantità di DMV fissati in quella
deliberazione. Ricordo soltanto che il deflusso minimo vitale che
dovrebbe essere conteggiato per questa subconcessione sulla base di
quei criteri provvisori ammonta a 500 litri, che sono assolutamente
al di fuori di quanto possibile per consentire il funzionamento
regolare di questo punto di produzione di energia elettrica.
Nello stesso tempo, utilizzando tabelle e conteggi di raffronto
che ci sono stati forniti dalla stessa società che gestisce questa
derivazione di acqua, è possibile rilevare che i momenti di massima
magra di questo torrente sono rappresentati dai mesi di gennaio e
di febbraio, come è ovvio, in Valle d'Aosta, mentre quelli di
massima sono rappresentati dai mesi di giugno e luglio, con una
leggera diminuzione nel mese di agosto.
Se utilizzassimo per questa subconcessione il minimo deflusso
vitale derivante dai criteri provvisori, è chiaro che nei mesi di
gennaio e febbraio questa subconcessione verrebbe a spegnersi, non
potrebbe funzionare.
Ma nella stessa serie di conteggi forniti dalla società compare
l'individuazione in 250 litri al secondo relativa alla differenza
fra un minimo deflusso vitale potenziale e la possibilità per la
stessa centrale di viaggiare al minimo. E questo minimo, che
sarebbe consentito dal rilascio di 250 litri al secondo,
consentirebbe nella media delle mensilità, e quindi il massimo dei
3000 litri al secondo nei mesi di giugno, luglio e agosto, di
raggiungere quella quantità di energia prodotta annualmente, che è
stata alla base dei calcoli economici a suo tempo utilizzati dalla
società per richiedere la subconcessione, per ottenerla e per
realizzare gli investimenti che ha realizzato.
Quindi prima in Giunta e poi in III Commissione noi Verdi
abbiamo presentato la proposta che si considerasse come minimo
deflusso vitale 250 litri al secondo. La proposta non è stata
accettata con argomentazioni che non sono state per nulla
tecnicamente chiarite e sostenendo che i dati forniti a suo tempo
dalla società che gestisce l'impianto non fossero corretti.
Ribadiamo oggi l'esigenza che si rispetti almeno questo minimo
deflusso vitale di 250 litri al secondo e se anche oggi questa
richiesta non venisse accolta, voteremmo contro questa
subconcessione in via di sanatoria.
Presidente Ha chiesto la parola il Consigliere Chiarello.
Chiarello (RC) Effettivamente la discussione in commissione è
stata abbastanza vivace. Mi ha anticipato Florio, sono sulle stesse
posizioni di Florio, anzi mi sento più "Verde" in questo momento di
Florio.
Ci sono diversi dettati di questo Consiglio, addirittura da
parte di Presidenti del Consiglio unionisti, che dicevano di non
dare concessioni prima che si fosse fatto un piano regionale
dell'energia, e via dicendo. Questa primavera abbiamo approvato i
criteri provvisori per le concessioni; qualcuno - funzionario o
consulente per la Regione e non per Rifondazione Comunista - ha
stabilito quali sono i minimi deflussi vitali per i nostri
torrenti. Uno studio, sottolineo, non pagato da Rifondazione
Comunista, ma pagato dai Valdostani su commissione della
maggioranza.
Ho contestato questi criteri provvisori perché era molto più
importante fare un piano energetico regionale, che non abbiamo
ancora visto nonostante le varie promesse. Questi criteri
provvisori in questa delibera vengono, non dico disattesi di poco,
ma si chiede addirittura di passarvi sopra. Qualcuno in commissione
ha detto: "A me anche se il torrente è secco non importa, basta che
si produca energia elettrica". Io non sono d'accordo, se si può
produrre energia elettrica va bene, l'importante è che rimanga vivo
il torrente.
Se qualcuno, che non sono io, ha stabilito a pagamento su
commissione di questa maggioranza che 350 litri sono il minimo
vitale per un torrente, non capisco perché adesso, dopo aver dato
questa concessione in via provvisoria 7-8 anni fa, per cui chi ha
fatto la centrale sapeva che aveva una concessione in via
provvisoria, non capisco perché adesso si deve dare più acqua di
quella che rende vitale il torrente, perché bisogna a tutti i costi
che questa centrale funzioni anche nei due mesi nei quali non
potrebbe funzionare.
Questo non vuol dire che ce l'ho con questo proprietario, perché
fosse anche l'ENEL direi la stessa cosa. Secondo me devono
convivere nella nostra regione sia la produzione elettrica, che i
torrenti; anzi, dico che è più importante la vita dei nostri
torrenti per il turismo che l'energia elettrica.
Presidente Ha chiesto la parola il Consigliere Dujany.
Dujany (PVA) Il presente provvedimento, come ha ricordato chi mi
ha anticipato, registra l'assenza a monte di un piano di politica
energetica. Volevo chiedere all'Assessore all'industria a che punto
è la predisposizione del Piano di sfruttamento delle acque.
Presidente Se nessun altro chiede la parola, chiudo la
discussione generale. Ha chiesto la parola l'Assessore ai lavori
pubblici, Lavoyer.
Lavoyer (ADP-PRI-Ind) Alcune risposte o chiarimenti alle
osservazioni fatte da Chiarello. Innanzitutto vi è da premettere
che i criteri che andavano ad individuare il minimo deflusso
vitale, che per quanto riguarda l'asta torrentizia in oggetto non
sono di 500 ma di 340, non sono stati fissati da professionisti
incaricati e pagati da una maggioranza o da un'altra maggioranza.
Questi criteri sono stati fissati da una commissione formata da
tecnici esperti di tutti gli assessorati interessati: Assessorato
ai lavori pubblici, Agricoltura, Ambiente, Industria.
Su questo argomento ha già risposto il Consigliere Florio nella
sua premessa, dove ha precisato che comunque questa è una
subconcessione che già esiste, quindi non rientra - come anche
formalizzato dai miei uffici - in quelle subconcessioni che
dovrebbero rispettare in toto i criteri approvati a suo tempo dal
Consiglio regionale.
Ma è inutile, Consigliere Squarzino, che scuoti la testa; questa
è una subconcessione che esiste, i cui fruitori hanno diritto a
rilasciare 50 litri al secondo. Quindi è una subconcessione in
sanatoria, è affermato dagli uffici, sottoscritto dai Dirigenti
responsabili, e questa è una premessa importante per dire che
questa subconcessione comunque non rientra nelle subconcessioni che
devono rispettare i criteri a suo tempo approvati dal
Consiglio.
E' chiaro che tali criteri devono comunque rimanere un termine
di paragone e un termine di riferimento; questo è quanto mi pare
abbia sostenuto con la sua proposta, che può avere anche delle
validità, il Consigliere Florio.
Però se facciamo riferimento alle tabelle che a suo tempo hanno
presentato, bisogna guardare tutte le colonne delle tabelle, perché
è vero che la prima colonna della tabella prevede la possibilità di
ottenere una potenza nominale media annua di 2166 kw, fissando i
criteri di minimo deflusso vitale in 250 litri al secondo, ma è
anche vero che questa tabella nei mesi giugno-luglio-agosto, dove
la portata è superiore, prevede un prelievo di 3000 litri al
secondo.
Prelievo che non può essere utilizzato in toto, perché
attualmente le linee elettriche che trasportano la corrente, non
hanno la possibilità di trasportare tutta la corrente prodotta con
questo tipo di prelievo. Infatti la delibera prevede la fissazione
in 150 litri al secondo come minimo deflusso vitale attualmente,
che darebbe una potenza nominale media annua di 1951 kw, inferiore
alla potenza di kw 2166,18, che è quella attualmente concessa ai
concessionari e per i quali gli stessi pagano i canoni.
La delibera prevede anche che, qualora vengano potenziate le
linee e si possa rispettare questo diritto che i concessionari
hanno, e quindi possano essere incrementati i deflussi nei mesi di
giugno-luglio-agosto, il minimo deflusso vitale potrà essere
rialzato ed avvicinato a quelle che sono le richieste di Florio.
Però attualmente, tenuto conto che questi hanno diritto a 50 litri
al secondo di minimo deflusso vitale, la proposta di portarlo a 350
prevede anche la possibilità di rispettare l'attuale diritto che
loro hanno di produzione media di kw annua.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Rispetto alla richiesta del Consigliere
Dujany, nel corso del 1995 sono stati presi da parte di questo
Consiglio due provvedimenti molto importanti. Il primo riguarda i
criteri provvisori, di cui si è discusso, che fra l'altro
stabiliscono la priorità tra i possibili beneficiari delle
subconcessioni, e stabiliscono anche che ha la precedenza la
società a maggioranza pubblica che utilizzi in Valle d'Aosta in
favore di consorzi la produzione di energia elettrica.
Il secondo provvedimento importante è la costituzione de la
Compagnie Valdôtaine des Eaux, la quale ha proceduto in questo
periodo allo studio della situazione idroelettrica della Valle ed
ha delineato un quadro operativo, perché con l'inizio del 1996
possa prendere avvio la costituzione di un consorzio per
l'utilizzazione della energia prodotta dalle centrali esistenti,
per la utilizzazione anche della centrale di Issime, e per
eventuale utilizzazione di altre possibili derivazioni
interessanti, presenti nella nostra regione.
Intanto il gruppo di lavoro che aveva coordinato gli studi per
arrivare alla determinazione dei criteri ha esaminato ancora la
questione, per cui è possibile entro il 1996 partire per definire
ciò che è richiesto dalla mozione approvata dal Consiglio, vale a
dire il piano di sfruttamento delle acque a fini idroelettrici. I
risultati di questi confronti all'interno del gruppo di lavoro
dicono che è possibile arrivare a questo piano di sfruttamento in
tempi brevi con una attività prevalentemente svolta dagli uffici
stessi con l'uso solo integrativo di eventuali consulenze.
Intanto, sempre con il 1996, potrà partire il complesso del
piano energetico, per cui sono stati stanziati i fondi anche nel
bilancio che abbiamo approvato.
Quindi gli indirizzi che vengono seguiti sono di poter avviare
anche dal punto di vista dell'attuazione una politica energetica
attraverso la costituzione di questo consorzio, che consentirà di
utilizzare inizialmente 150 milioni di kwh, e di seguire anche per
tutelare i diritti della Regione i rapporti con l'ENEL nella fase
di trasformazione, che oggi passa attraverso l'Authority. In questa
fase sono stati mantenuti i rapporti anche con i Parlamentari
valdostani, perché nei cambiamenti successivi normativi a livello
nazionale non venissero toccati diritti statutari della
Regione.
Per concludere, entro il 1996 credo sarà possibile avere il
primo elemento del piano, che è il piano di sfruttamento delle
acque a scopo idroelettrico.
Presidente Ha chiesto la parola il Consigliere Chiarello per
dichiarazione di voto.
Chiarello (RC) Voto contro questa delibera, però volevo dire
all'Assessore che mi sembrava che questi criteri provvisori
stabilissero che anche chi era in possesso di una concessione
doveva, in dieci anni, adattarsi alle nuove regole. Non è che
questi sono fuori dal mondo; questi operano in Valle d'Aosta e si
adattano alle regole che vigono in Valle d'Aosta.
Presidente Ha chiesto la parola il Consigliere Florio per
dichiarazione di voto.
Florio (VA) Ribadisco il voto contrario del gruppo Verde. E'
vero, Assessore, le cose stanno anche come aveva detto, ma bisogna
ricordare ciò che il Consigliere Chiarello ha appena finito di
dire: la delibera sui criteri provvisori stabilisce il termine dei
dieci anni perché le concessioni rilasciate in via provvisoria si
adeguino all'MDV. La proposta che ho fatto in commissione e qui
oggi non considera questa disposizione della delibera e considera
questo caso come un caso a parte, stabilendo che solo alla
decorrenza della concessione provvisoria rilasciata lo stesso
impianto si debba adeguare ai criteri allora presenti, che se
saranno gli stessi, dovranno essere quelli risultanti dall'attuale
conteggio dell'MDV.
Con questa deliberazione non accettiamo neppure questo
suggerimento e consideriamo questa subconcessione come
extraterritoriale. Non solo non facciamo riferimento alla delibera
relativa ai criteri provvisori, che stabiliva criteri specifici e
precisi, ma addirittura neppure ad una via intermedia; scegliamo un
minimo deflusso vitale che ci deriva dai conteggi fornitici
ultimamente dalla società.
E' un metodo che non possiamo accettare, anche perché non può
essere portato a giustificazione di questa situazione
l'inadeguatezza del vettoriamento esistente. E' un problema che non
riguarda l'Amministrazione, che rilascia la subconcessione, il
diritto di utilizzare le acque, ma che riguarda la società stessa e
nient'altro.
Presidente Pongo in votazione la delibera in oggetto.
Presenti: 29
Votanti: 24
Favorevoli: 20
Contrari: 4
Astenuti: 5 (Dujany, Lanièce, Lanivi, Linty, Tibaldi)
Il Consiglio approva
