Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1012 del 14 febbraio 1990 - Resoconto
OGGETTO N. 1012/IX - TEMPI E MODI DELL'INIZIO DEI LAVORI PER
LA DISTRIBUZIONE DEL GAS METANO (Interrogazione).
PRESIDENTE:
Do lettura dell'interrogazione presentata dal
Consigliere Aloisi, ed iscritta al punto 6 dell'ordine del
giorno.
INTERROGAZIONE
VISTO il notevole ritardo accumulato dalla Regione Valle d'Aosta
per l'inizio dei lavori della rete di distribuzione del metano;
RICORDATO CHE da circa quattro anni, il metano come linea
attivata per uso industriale ha già uno sbocco nella nostra città
capoluogo;
RITENUTO CHE un ulteriore ritardo per l'inizio dei lavori di
distribuzione del metano sarebbe imperdonabile, perché continua a
danneggiare in modo considerevole il preventivato risparmio
energetico delle famiglie valdostane;
Tutto ciò premesso, il sottoscritto Consigliere regionale
dell'MSI-DN
INTERROGA
l'Assessore all'Industria, Commercio, Artigianato e Trasporti
per conoscere tempi e modi dell'inizio dei lavori per la
distribuzione del gas metano nei comuni interessati della nostra
Regione.
PRESIDENTE:
Ha chiesto la parola 1'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
Prima di rispondere ai quesiti
dell'interrogazione, vorrei fornire un piccolo chiarimento al punto
della premessa in cui si dice:
"Visto il notevole ritardo
accumulato dalla Regione Valle d'Aosta".
Non esiste nessun ritardo che possa essere imputabile
all'Amministrazione regionale, tranne quelli strettamente necessari
per un'opera di convincimento, derivante da una scelta unanime del
Consiglio regionale, tesa a giungere alla costruzione e alla
gestione unitaria, comprendente quindi tutti i Comuni interessati
alla metanizzazione, della rete di distribuzione ed alla
predisposizione di un sistema tariffario unico. Ciò ha richiesto
l'assenso di tutte le amministrazioni comunali interessate.
Anche in questo momento l'Amministrazione regionale svolge un
ruolo di coordinamento e di coinvolgimento delle amministrazioni
comunali. La DIGRAVA, che è la società incaricata della costruzione
e della gestione delle reti di metanizzazione in Valle d'Aosta, è
stata costituita alla fine di ottobre del 1989 e si è data un
assetto societario ormai definito con la nomina dell'amministratore
delegato e del direttore ed ha predisposto una bozza di convenzione
tra la stessa società ed i vari Comuni.
In data 30 gennaio vi è già stata una prima riunione con i
sindaci interessati ed il 20 febbraio, cioè tra alcuni giorni, vi
sarà una seconda riunione per esaminare le osservazioni dei Comuni
e giungere quindi all'elaborazione di un unico testo di convenzione
tra i singoli Comuni e la DIGRAVA. Vi è poi la necessità di far
approvare dai vari Consigli comunali, possibilmente prima del loro
rinnovo previsto con le elezioni del mese di maggio, l'approvazione
della convenzione tra i Comuni e la DIGRAVA.
Nei prossimi mesi di maggio e giugno è previsto l'avvio dei
lavori in un numero di Comuni compreso tra i cinque e gli otto, che
saranno anche quelli più vicini ai punti di raccordo con la
canalizzazione principale. Mi riferisco soprattutto ai Comuni più
grossi: Aosta, Châtillon, Saint-Vincent, Verrès e
Pont-Saint-Martin.
PRESIDENTE:
Ha chiesto la parola il Consigliere Aloisi; ne
ha facoltà.
ALOISI (MSI):
Io ho presentato l'interrogazione per
cercare di capire chiaramente quali sono i tempi di realizzazione
della rete di distribuzione, anche perché sono ormai trascorsi ben
quattro anni dall'arrivo ad Aosta della condotta principale.
L'Assessore ha detto che la responsabilità di tutto questo tempo
trascorso non ricade solo sull'Amministrazione regionale, ma sta di
fatto che il ruolo di coordinamento e di coinvolgimento è stato
avviato dalla Regione con notevole ritardo e soprattutto sarebbe
dovuto essere molto più incisivo per sollecitare le varie
amministrazioni comunali a stringere i tempi nella realizzazione di
questa grande opera. E' chiaro che i costi dei lavori saranno
sicuramente aumentati in tutto questo tempo, ma è assurdo
oltretutto avere una canalizzazione principale già pronta, se poi
per questioni burocratiche si ritarda nel tempo l'attuazione di un
beneficio per l'intera popolazione valdostana.
Io ringrazio l'Assessore per le risposte che mi ha fornito. Ho
sentito che ci sarà una riunione il 20 febbraio e che i lavori
inizieranno nella prossima primavera. Con questo, però, voglio
proprio sperare che il metano non diventi una chimera e mi auguro
che i lavori inizino effettivamente in primavera, in modo che si
possa attuare questa grande realizzazione che risolverebbe diversi
problemi energetici, nonché di inquinamento, nella nostra
Regione.
Grazie.
