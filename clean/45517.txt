Classificazione
LAVORO
TRASPORTI E VIABILITÀ
Autostrade e trafori alpini



Oggetto del Consiglio n. 2192 del 23 marzo 2023 - Resoconto
OGGETTO N. 2192/XVI - Interrogazione a risposta immediata:
"Ricadute in termini occupazionali delle prospettate chiusure del
Tunnel du Mont-Blanc.".
Bertin (Presidente) -
Passiamo pertanto al punto n. 17.01
dell'ordine del giorno. Ha chiesto la parola il consigliere
Aggravi, ne ha facoltà.
Aggravi (LEGA VDA) -
Quest'interrogazione a risposta
immediata vuole tornare sulla questione relativa al Tunnel du
Mont-Blanc, non tanto sulle prospettate chiusure e sulle incombenze
chiamiamole più tecniche - che, tra l'altro, sono state anche
oggetto di un incontro dell'altro giorno promosso
dall'Amministrazione con gli
stakeholder
e nel quale è stato
possibile capire quali sono e quali saranno le incombenze
soprattutto a breve termine delle prospettate chiusure -, ma mira
invece a comprendere se il Governo regionale conosce o è a
conoscenza delle scelte che la società di gestione intende porre in
essere con riferimento al personale dipendente per i periodi di
chiusura del Traforo, in particolare se vi siano già state
interlocuzioni in tal senso anche con l'eventuale coinvolgimento
delle competenti strutture regionali in materia di politiche del
lavoro.
Il problema della chiusura o delle chiusure del Tunnel è
sicuramente un problema che investe l'intera comunità valdostana e
non soltanto l'intera comunità diciamo produttiva del nord-ovest
italiano, ma è anche un problema relativo alle incombenze
sull'azienda, quindi anche sui dipendenti che si troveranno in quel
momento ovviamente a dover gestire un momento di interruzione,
soprattutto per quelle figure che non saranno coinvolte nell'ambito
delle attività lavorative.
Volevamo quindi capire se questo
dossier
è a conoscenza
del Governo, se c'erano state delle interlocuzioni e la scelta
anche di valutare o comprendere il coinvolgimento delle strutture
relative alle politiche del lavoro perché comunque è un'importante
realtà produttiva e di occupazione e quindi pensavamo di avere
notizie in più in tal senso.
Presidente -
Risponde il Presidente della Regione a cui
passo la parola.
Testolin (UV) -
L'interrogazione è comprensibile e ci ha
permesso di confrontarci con la Società italiana del Traforo del
Monte Bianco, che ci ha comunicato che anche al fine di garantire
la salvaguardia degli attuali livelli occupazionali, ha già
attivato le interlocuzioni con la sede regionale dell'INPS di Aosta
rivolte a individuare gli strumenti di sostegno al reddito a cui
poter fare ricorso durante le chiusure del Tunnel.
Al di là della comunicazione ufficiale, c'è stata
un'interlocuzione con la società che ci ha sottolineato come parte
degli impiegati e parte delle maestranze evidentemente saranno
continuativamente in servizio per garantire le funzioni essenziali
della società, mentre per una parte evidentemente dovranno gestire
in maniera diversa e, valutati anche tutti gli strumenti a
disposizione dell'azienda stessa, hanno avuto questa prima
interlocuzione.
Loro non hanno ancora interloquito con le nostre strutture, ma
ci siamo resi disponibili a seguire da vicino e con attenzione e
con disponibilità a essere utili all'azienda nel caso ci dovessero
essere delle necessità sopraggiunte o delle situazioni che possano
essere agevolate dall'Amministrazione regionale.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Ringrazio il Presidente per la
risposta.
Nella presentazione non l'ho detto ma lo aggiungo,
effettivamente quando ci fu la terribile chiusura del Traforo,
sappiamo che poi nell'ambito del gruppo societario i dipendenti
erano stati ricollocati in altre realtà. In questo caso, non
essendoci - speriamo, almeno da quello che abbiamo visto lunedì -
delle chiusure continuative ma per un periodo dell'anno, ci
auguriamo che ci possa essere la dovuta attenzione, ben venga anche
il fatto che c'è la disponibilità appunto delle strutture regionali
e speriamo che l'INPS sia un pochettino più proattiva di quella che
già abbiamo avuto modo di conoscere in alcune situazioni, ma di
questo se n'è occupato l'assessore Bertschy e non soltanto, ma
forse eravamo nel periodo del Covid, quindi era una situazione un
po' più complicata, quindi monitoreremo comunque e manterremo
l'attenzione anche su quest'aspetto.
