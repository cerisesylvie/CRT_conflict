Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 555 del 22 aprile 2004 - Resoconto
OGGETTO N. 555/XII - Nuovo appalto per le pulizie dei locali
dell'Amministrazione regionale. (Interpellanza)
Interpellanza
Ricordata la precedente iniziativa consiliare sul nuovo
appalto della pulizia dei locali dell'Amministrazione;
Preso atto delle osservazioni critiche che in quella sede
sono state formulate dallo stesso Assessore alle Finanze circa
alcuni disguidi emersi nella prima fase di affidamento di detto
appalto;
Appreso dalla documentazione prodotta che è stato scelto lo
standard medio di livello di pulizia;
Verificato che da più parti in questi ultimi mesi sono state
avanzate osservazioni critiche sia per la gravosità del lavoro
dovuta al numero insufficiente di ore e di personale cui è affidato
in concreto il lavoro di pulizia dei locali sia per la carenza di
servizi di pulizia adeguati ai ritmi, orari, esigenze diversificati
presenti nell'insieme dell'Amministrazione regionale;
i sottoscritti Consiglieri regionali
Interpellano
l'Assessore competente per sapere:
1) se il nuovo appalto ha comportato per l'Amministrazione
regionale un risparmio e di quanto;
2) quale standard di pulizia è stato concordato con la ditta
appaltatrice e quali sono i motivi di tale scelta;
3) se considera l'esperienza di questi primi mesi
soddisfacente e rispondente alle condizioni contrattuali e alle
attese dell'appaltante;
4) se considera vere le critiche di cui in premessa e se
intende, alla luce dei risultati emersi, rivedere
l'appalto.
F.to: Squarzino Secondina - Riccarand
Président - La parole à la Conseillère Squarzino Secondina.
Squarzino (Arc-VA) - Avevamo già affrontato il problema degli
appalti delle pulizie dei locali della Regione indirettamente,
soffermandoci, in modo particolare, sull'appalto relativo alla
raccolta differenziata della carta. In quella sede, oltre ad un
discorso specifico, avevamo anche posto una serie di dubbi sul tipo
di appalto e sull'efficacia delle regole che erano state
contrattate con la ditta appaltatrice. Eravamo rimasti in attesa e
facendo attenzione, per verificare se i nostri dubbi trovavano un
riscontro. Purtroppo in questi mesi abbiamo sentito da più parti
delle lamentele, non solo la sottoscritta, ma altri Consiglieri; lo
stesso Assessore credo abbia raccolto delle situazioni che, a
nostro avviso, non sono corrette.
Rispetto al lavoro che viene chiesto, sembra vi sia un numero
insufficiente di ore di lavoro e di personale per svolgerlo: ad
esempio, dato che è stato scelto questo standard medio di livello
di pulizia, se vi sono dei vetri da lavare o se bisogna ripulire il
locale dopo un'imbiancatura, il personale non riesce a stare
nell'orario programmato, per cui o lascia le cose così come sono,
oppure fa ore di straordinario che nessuno gli riconosce. Anche per
quanto riguarda il livello di pulizia, tutti i Consiglieri hanno
potuto toccare con mano come addirittura i bicchieri non siano
lavati fra una seduta e l'altra, del mattino e del pomeriggio. Non
per fare gli schizzinosi, ma credo che nessuno di noi lasci un
bicchiere a metà e dopo 3-4 ore va a riprenderlo e a riutilizzarlo;
per un minimo di igiene, ci hanno insegnato che non bisognerebbe
fare così! Sembra anche che vi sia stata un'irregolarità per quanto
riguarda il pagamento del personale utilizzato per le pulizie.
Vi sono alcuni inconvenienti, a nostro avviso; per cui,
chiediamo se il nuovo appalto che la Regione ha sottoscritto ha
comportato un risparmio e di quanto, e sulla base di quali
motivazioni è stato adottato lo standard di pulizia scelto, in modo
da capire se esiste un rapporto costi-benefici - costo dell'appalto
e beneficio che se ne ottiene - rispetto anche agli appalti
precedenti. Vorremmo poi capire se l'Assessore ha avuto esperienze
di lamentele, per cui, anche secondo lui, questa esperienza non è
così soddisfacente e pare non rispondere alle condizioni
contrattuali e alle attese di chi ha sottoscritto l'appalto.
Infine, se tutto questo fosse vero, cosa intende fare: se intende
aspettare la fine del periodo dell'appalto - 3 anni, credo - o se
intende attivarsi prima per rimediare a quegli inconvenienti, se,
naturalmente, anche l'Assessore riconosce che questi sono
inconvenienti!
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Abbiamo un'interpellanza che descrive tutta
una serie di situazioni in termini di pulizie, che credo siano
sotto gli occhi di tutti.
Voglio solo fare un passo indietro, perché il servizio
attribuito alla "Consip" è nato nel 2003; ricordo a tutti che il 31
dicembre 2003 scadevano tutti i contratti delle imprese di pulizia
e, nel corso del 2003, il precedente Esecutivo si era posto il
problema se si poteva o non si poteva attribuire questo servizio
mediante il rinnovo di un appalto, oppure attribuendo direttamente
a "Consip" questo tipo di servizio. Nella seconda parte del 2003 è
poi stato chiarito che l'ente Regione avrebbe avuto la possibilità
di fare un appalto, prendendo come riferimento i valori "Consip".
Nel momento in cui si è insediato questo nuovo Esecutivo, tutto era
indirizzato nell'attribuire questo servizio alla "Consip".
Cercando di dare una sequenza coerente con le domande indicate
nell'interpellanza, dirò subito che, dal punto di vista del
risparmio, l'Amministrazione regionale non ha dei valori che
abbiano un loro significato. Nel 2003 abbiamo speso 1.457.600 euro
per la pulizia ordinaria, IVA compresa, e 36.903 euro per le
manutenzioni straordinarie. Il contratto stipulato con "Consip" il
5 dicembre 2003 prevedeva una spesa di 1.449.057 annuali, quindi il
prezzo era quasi identico, per cui la destinazione delle risorse
regionali per fare questo tipo di servizio è grosso modo non
modificata. Ad oggi, il contratto non è più di 1.449.000, ma siamo
a 1.513.000 perché sono state aggiunte delle sedi, che prima non
erano indicate.
Ora, per l'individuazione dello standard, la convenzione
"Consip" prevede 3 standard di pulizia: uno basso, uno medio e uno
elevato. La tipologia elevata è esagerata dal punto di vista delle
necessità, addirittura prevede che vengano fatte delle prestazioni
2 volte al giorno, per cui lei capisce che questo tipo di standard
sarebbe uno standard eccessivo. Nell'ambito delle premesse si parla
poi di un numero di ore insufficienti, ma questo non dipende
dall'appalto! Nell'appalto non si indicano le ore, bensì i servizi,
lo standard di qualità, e il numero di ore discende
dall'organizzazione del lavoro. Come Assessore, e come membro della
Giunta, vado a constatare che quindi spendo, grosso modo, quello
che spendevo prima, che però nell'ambito dell'organizzazione hanno
dimezzato le ore, ma non è la conseguenza di una decisione
regionale, assolutamente! Noi abbiamo allocato delle risorse per
chiedere dei servizi, cioè abbiamo stipulato una convenzione con
"Consip", nell'ambito dell'organizzazione "Consip", la società che
svolge le attività per "Consip", è una società del gruppo
"Pirelli"che, a sua volta, in una logica di subappalto, ha affidato
questo servizio ad una cooperativa.
Non so se questi passaggi hanno portato ad una compressione di
risorse tali da pregiudicare la qualità del servizio. Io constato,
come credo tutti gli altri, che nel mio Assessorato, il servizio
inizialmente svolto da 2 persone, adesso è svolto da 1 persona e
oggi il mio Assessorato ha 4 dita di calcinacci che non sono
rimossi, per cui la mia insoddisfazione è totale! Ho mandato una
lettera ai dirigenti preposti per fare gli approfondimenti ed
evidentemente se non è il caso di ripensare all'organizzazione del
servizio e all'eventuale indizione di un nuovo appalto: questo
possiamo farlo perché, nell'ambito della convenzione "Consip",
l'ente ha sempre la facoltà di revocare questo tipo di incarico,
quindi non lo diamo per acquisito, lo stiamo valutando. Credo sia
la cosa più corretta da fare in questi giorni, anche perché le
lamentele, anche qui, sono di due ordini.
In primo luogo, la Consigliera Squarzino si è lamentata
personalmente con il sottoscritto, così come una serie di dirigenti
che mi hanno rappresentato dei disservizi, i quali possono essere
anche marginali, ma la somma di tutti questi mi porta a dire che
non siamo sulla giusta strada. Dopodiché, per carità, le situazioni
precedenti duravano nel tempo, quindi erano rodate; bisogna anche
dire che le cose, appena iniziano, hanno la necessità di avere un
minimo di sperimentazione.
Sono anche preoccupato, vi rappresento le lamentele da parte dei
dipendenti come le ho ricevute, e come probabilmente questi si sono
lamentati anche con la Consigliera Squarzino, sia in termini di
trattamento salariale, per cui tempi di pagamento o meno, sia - ma
anche qui la ricevo e non faccio commenti - sul dubbio di una
regolarità contributiva sui loro salari. Di questo se ne devono
occupare gli enti competenti, l'Ufficio del lavoro, però ovviamente
l'Amministrazione regionale non può che sollecitare affinché ci sia
un presidio. Personalmente ho avuto anche degli incontri con le
rappresentanze sindacali e ho fatto presente tale situazione,
chiedendo che fossero fatti gli accertamenti del caso.
Nell'ultima domanda, "cosa si intende fare", vista la mia
insoddisfazione, ho sollecitato i dirigenti a verificare se la
strada giusta è quella di prendere dei provvedimenti sul servizio
attuale o se non sia il caso di indire un appalto più puntuale,
sempre prendendo a riferimento i dati "Consip", in modo che si
possano avere dei servizi di un livello rispondente a quanto è
necessario per un ente avente anche funzioni di rappresentanza,
consapevoli che il decoro degli ambienti non è un capriccio, ma è
un atto dovuto nel rispetto di tutta la comunità.
Président - La parole à la Conseillère Squarzino Secondina.
Squarzino (Arc-VA) - Mi pare che l'Assessore abbia risposto in
modo puntuale alle nostre domande; anche dalla sua esposizione
appare chiaramente che le lamentele da me prima ricordate
corrispondono ad ulteriori lamentele e a fatti concreti.
Non voglio entrare nel merito dell'appalto fatto, anche perché
prima di provare non si può sapere. È un dato di fatto, ci siamo
trovati con questo appalto, forse era opportuno verificare; prendo
atto che questo appalto non ha portato alcun risparmio
significativo, mentre ha peggiorato il servizio; quindi, nel
rapporto costo-benefici, dobbiamo dire che dopo aver sperimentato 5
o 6 mesi - capisco anche che non si possa decidere dopo 15 giorni
-, verifichiamo che detto appalto ci costa come il precedente e che
i servizi sono peggiorati.
Vi è qualcosa che non funziona nell'organizzazione delle società
che gestiscono l'appalto perché, se con le stesse risorse, il
servizio è peggiore, vuol dire che qualcun altro "ci mangia" su
queste risorse! E' una mia ipotesi, perché non ho elementi
evidenti, ma mi sembra chiaro, se con le stesse risorse che prima
servivano per pagare il personale, adesso si paga meno personale.
Le risorse sono le stesse, ma c'è qualche altra società di
intermediaria che si attiva e credo che nessuno si attivi
gratuitamente in questo settore.
Credo che l'Assessore abbia una serie di elementi precisi per
prendere in esame l'eventuale revisione dell'appalto e credo che
non possa aspettare ulteriore tempo per prendere una decisione. Ha
parlato di approfondimenti, va bene, si possono lasciare 1 o 2 mesi
di approfondimenti, ma credo che entro l'estate il problema vada
risolto. Fra l'altro, siamo in una situazione assurda: questo
risparmio di ore viene pagato dal personale. Qui siamo all'assurdo:
tutta l'operazione si traduce in un servizio peggiore e in un
maggiore peso di lavoro per il personale perché, se prima, per
pulire un numero di stanze ci volevano 2 persone, adesso ce n'è una
sola, è chiaro che questa persona deve lavorare il doppio, ma senza
dare il servizio necessario! Ritengo che non possiamo fare pagare
il presunto risparmio a queste donne - che già fanno questo tipo di
lavoro perché non ne trovano altri -, donne che sono obbligate a
lavorare per tutta una serie di motivi a noi ben noti, credo che
non possiamo sfruttare ancora di più detto personale il farlo
sarebbe immorale!
Prendo atto che l'Assessore ha questa volontà di rivedere
l'appalto o anche di contrattare condizioni diverse di appalto;
spero, come dicevo, che questo avvenga entro l'estate! Vedo che con
la testa mi dice di sì, per cui io lo prendo come un impegno che
diventa pubblico e di questo lo ringrazio, sempre riservandomi di
verificare che questo ringraziamento sia stato giustamente espresso
nei confronti dell'Assessore.
Président - Avec cela nous pouvons terminer les travaux pour
cette matinée. Le Conseil reprendra à 16 heures.
La séance est levée.
---
La séance se termine à 12 heures 44.
