Classificazione
CASA DA GIOCO
CREDITO



Oggetto del Consiglio n. 755 del 9 ottobre 2014 - Resoconto
OGGETTO N. 755/XIV - Interpellanza: "Interventi presso
Istituti finanziari per garantire l'apertura di linee di credito
nei confronti della società Casino de la Vallée S.p.A.".
Président
- La parole au Conseiller Gerandin.
Gerandin (UVP) -
Grazie. Penso sia il Presidente a
rispondere, perché l'interpellanza era diretta al Presidente...mi
risponde il Vicepresidente?
Presidente
- Risponde l'Assessore Perron.
Gerandin (UVP) -
...okay grazie.
Faccio una breve premessa, quest'interpellanza è stata
presentata prima della visione del bilancio di esercizio della
Casino de la Vallée S.p.A. riferito al 2013, prima anche della
delibera di Giunta regionale in cui viene proposto al Consiglio
regionale quello che voi chiamate un "rafforzamento finanziario",
un "rafforzamento patrimoniale", ma che nulla altro è che una
ricapitalizzazione ai sensi del 2446 del Codice civile. Questo per
dire che a volte, quando si parla di trasparenza, soprattutto
quando si parla di casi così difficili e delicati, sarebbe
opportuno chiamare gli atti con il nome dovuto, senza cercare di
girargli intorno...perché una ricapitalizzazione ai sensi del 2446
del Codice civile, che poi venga chiamata "rafforzamento
finanziario" o "rafforzamento patrimoniale"...io torno a dire che
sembra quasi un po' una beffa, soprattutto dopo l'audizione del
Signor Frigerio che abbiamo avuto l'altro giorno. Detto questo, il
Presidente prima ha parlato della necessità che le forze politiche
si parlino tra loro ed affrontino le questioni più delicate e
importanti. Ora, fra le questioni delicate e importanti, c'è
certamente la questione del Casinò, non c'è ombra di dubbio, però
penso che queste questioni si debbano affrontare in un clima di
trasparenza, senza nascondere le situazioni patrimoniali ed
economiche impietose, un po' com'è successo fino ad oggi per la
Casino S.p.A., il tutto nel rispetto delle competenze
amministrative di ciascuno di noi, ma anche nel rispetto delle
competenze del Consiglio regionale.
Ora, se il quadro economico della Casino S.p.A. ci è un po'
chiaro in tutta la sua drammaticità, meno chiara è l'azione
politica e personale che il Presidente ha esercitato fino ad oggi.
Un'azione oserei dire mirata per celare a noi amministratori - io
metto anche la Giunta, perché poi sentiremo anche quella che è la
risposta riferita in merito alla conoscenza che aveva la Giunta su
questi atti, su queste comunicazioni...io metto anche la Giunta in
questo caso - la reale situazione di fatto. Dico questo perché?
Perché in una data ben precisa, più o meno in concomitanza con
quella che sarebbe dovuta essere la scadenza della presentazione
del bilancio 2013, vale a dire il 31 marzo 2014, che è stata poi
posticipata al 30 giugno 2014, sono partite una serie di
comunicazioni a firma del Presidente ad istituti di credito: una in
data 5 marzo 2014, l'altra in data 29 aprile 2014, un'ulteriore in
data 9 maggio 2014, in cui nella prima parte si conferma quella che
è la partecipazione azionaria della Regione all'interno della
Casino de la Vallée S.p.A., nella seconda parte si fa riferimento
ad aperture di linee di credito che la Casino S.p.A. ha chiesto e
che vengono in parte avallate o comunque diciamo meglio...non ho il
temine, probabilmente vengono in parte...qualcuno ha usato il
termine
"patronage"
...vengono in parte, diciamo, garantite a
firma del Presidente. Ora, i nostri dubbi sono in merito a cosa? Al
fatto che l'azione amministrativa di un Presidente, in questo caso
anche con le funzioni prefettizie, deve essere fatta con tutta la
trasparenza possibile e soprattutto deve essere esercitata per le
competenze che debbono essere esercitate dal Presidente in questo
caso.
Noi abbiamo visto queste comunicazioni, peraltro per un importo
globale di 19 milioni, per cui non qualche centinaia di migliaia di
euro, ecco 19 milioni, queste comunicazioni che non fanno
riferimento a nessun atto né dell'Esecutivo, ancor meno del
Consiglio...dico del Consiglio, perché comunque, al di là di tutto,
per quello che riguarda soprattutto la parte relativa alla
competenza, voi nella delibera di Giunta avete citato giustamente
l'articolo 32 della legge 12 del 1997, che dice:
"per le
partecipazioni superiori al 50 percento, è competente il Consiglio
regionale"
. Mi direte senz'altro che qua non ci riferiamo
chiaramente ad una sottoscrizione azionaria, però fa specie leggere
che queste garanzie vengono date con due clausole, che a noi paiono
quanto meno preoccupanti: la prima è che,
"nell'ipotesi di
perdita del controllo, ci impegniamo sin d'ora a procurarvi
adeguate garanzie sostitutive"
. Ora, noi vorremmo capire quali
sono queste garanzie sostitutive, chi le garantisce queste garanzie
sostitutive, a nome di chi vengono garantite, chi può permettersi
di parlare a nome dell'Amministrazione regionale, di prendere
impegni a nome dell'Amministrazione regionale a garanzia di queste
banche.
C'è un altro passaggio che ci preoccupa non poco, perché, quando
io ho parlato del rispetto dei ruoli del Consiglio, il secondo mi
pare veramente...se vogliamo, ai fini del rispetto, ancora più
preoccupante, perché si dice:
"si dichiara di impegnarci altresì
nei vostri confronti, qualora dovessero verificarsi eventuali
future diminuzioni della nostra partecipazione diretta nel capitale
della società Casino de la Vallée, a darvi di ciò comunicazione
scritta con trenta giorni di preavviso"
. Ora, delle competenze
che spettano specificamente al Consiglio, perché, oltre alle
acquisizioni dirette, anche le cessioni...viene detto che gli
organi competenti a disporre l'acquisizione delle partecipazioni
sono autorizzate anche a deliberarne in tutto o in parte la
cessione. A noi ci preoccupa che un ruolo che compete in questo
caso al Consiglio venga di fatto limitato ad un'azione del tutto
personale, perché le lettere non hanno nessun presupposto
giuridico. Volevamo capire pertanto se c'era prima di tutto
condivisione da parte del Governo regionale, se ne fosse a
conoscenza di detta corrispondenza; quale atto o presupposto
giuridico autorizzava la predisposizione e la trasmissione di detta
corrispondenza; quali fossero le
"adeguate garanzie
sostitutive"
che il Presidente della Giunta si impegnava a
procurare e se è intenzione del Governo regionale prendere le
distanze dai contenuti di detta corrispondenza. E, attenzione,
questa corrispondenza avviene in un momento in cui, come ci è stato
ricordato e confermato nell'audizione che abbiamo avuto con il
Signor Frigerio...nella quale ci viene detto che l'esposizione
verso istituti di credito è completamente esaurita, supera i 90
milioni di euro. Allora ci preoccupa che qualcuno a conoscenza di
questa situazione abbia voluto celare la verità, abbia voluto
mascherare questo momento di difficoltà, che andava invece
affrontato con decisione, con compartecipazione e condivisione da
parte di tutti e soprattutto capire il vero motivo per cui è stato
fatto tutto questo con delle lettere che garantiscono a titolo
personale. Grazie.
Président -
Pour la réponse, la parole à l'Assesseur
Perron.
Perron (UV) -
Grazie Presidente.
L'operato del Presidente, come meglio cercherò di argomentare
nei punti successivi, risulta assolutamente legittimo nell'ambito
di quelle che sono le sue competenze. È certamente utile in quello
che è il quadro delle strategie a sostegno del rilancio della Casa
da gioco, politicamente direi opportuno, anche in assenza
eventualmente di uno specifico confronto con l'Esecutivo. Io,
collega, non facevo parte della Giunta in quel periodo, ma penso di
poter dire la verità dicendo che l'Esecutivo era assolutamente a
conoscenza dell'atto in questione.
Sul punto 2 lei richiama nelle premesse dell'interpellanza la
legge 49 del 2009, che, per una stesura corretta della legge, dice:
"la Regione può intervenire per il finanziamento degli
investimenti..."
, non, come erroneamente indicato nelle
premesse dell'atto, dei "soli investimenti", ma
"la Regione può
intervenire per il finanziamento degli investimenti previsti dal
piano di cui al comma 1, attraverso trasferimenti a Casino, la cui
entità è determinata annualmente con la legge finanziaria, tenuto
conto della programmazione finanziaria approvata dal Consiglio
regionale"
. L'articolo 3 della legge nel suo contenuto
letterale quindi non limita la Regione restringendo lo spettro dei
possibili interventi ai soli investimenti del piano di sviluppo
della Casinò, ma lascia aperta la possibilità - poi che si voglia
fare o no... - che la Regione intervenga al finanziamento del piano
di sviluppo ovviamente stanziandone i fondi in legge
finanziaria.
Voglio evidenziare che nelle comunicazioni del Presidente nessun
passaggio si configura come una garanzia della Regione su linee di
credito nei confronti della società Casino de la Vallée. Dalla
comunicazione in oggetto invece è piuttosto chiaro che la Casino de
la Vallée è di interesse per la Regione. Io penso che questa sia
una tesi, al di là delle diverse valutazioni che si possono avere,
condivisa, con sensibilità forse diverse, ma da tutte le forze
politiche per le ricadute che il Casinò ha, per l'occupazione che
ancora produce, per l'indotto, per l'immagine stessa generale della
Regione. Qualora la compagine sociale dovesse modificarsi, la
Regione si impegna a comunicarlo per tempo agli istituti bancari,
prevedendo, se la modifica della compagine sociale risultasse tale
da renderle necessarie, idonee garanzie alternative. Ricordo e
aggiungo che il presupposto giuridico all'emissione di una lettera
di
patronage
risiede nel fatto che il Presidente ha la
competenza strategica sulle partecipate regionali e all'epoca delle
lettere la delega specifica sul Casinò.
Il punto tre su quali fossero le garanzie sostitutive richiamate
peraltro genericamente nelle lettere di
patronage
, in
concreto non è dato sapere né al momento dell'emissione delle
lettere di
patronage
, né ora; perché questo? Perché
l'individuazione delle stesse è sottratta alla specifica volontà
del Presidente, appartiene, questo sì, alla volontà del Consiglio
regionale, il quale, in sede eventualmente di modifica
dell'articolo 2 della legge 36, qualora fosse necessaria, cioè
finalizzata all'entrata di nuovi soci nel capitale di Casino de la
Vallée, dovrà ovviamente legiferare in merito e nel presupposto che
in tale circostanza esistano ancora debiti bancari.
Voglio ancora aggiungere che presupposto affinché diventi
operativo l'impegno della Regione a procurare adeguate garanzie
alle banche, le quali, approfittando del merito creditizio di cui
gode Casinò, hanno accordato alla stessa linea di credito, è
costituito dal verificarsi di un evento ben preciso e cioè la
perdita di controllo da parte della Regione sulla società Casino de
la Vallée. Io non le ricordo, perché lei lo sa meglio di me, perché
studia i dossier, qual è la definizione di controllo societario,
esistono diverse casistiche, però mi pare palese che non sia
sufficiente per far scattare l'impegno della Regione a procurare
adeguate garanzie un qualsiasi allargamento della compagine
sociale. Risulta necessario un allargamento della compagine sociale
che faccia venir meno le condizioni di controllo patrimoniale
previsto dall'articolo 2359 del Codice civile. Anche se la Regione
dovesse perdere il controllo patrimoniale, rimarrebbe comunque il
controllo contrattuale contemplato dal punto 3 del 1° comma
dell'articolo 2359, cioè l'influenza dominante che la Regione
mantiene sul Casinò in conseguenza del rapporto di concessione e
del relativo disciplinare che regolarizza quindi tutti i rapporti.
Io quindi penso - e lei converrà con me - che l'ipotesi che la
Regione perda il controllo sul Casinò rimane remota, se non
impossibile, anche qualora ciò dovesse accadere, occorre una
modifica all'articolo 2 della legge in questione e quindi una
decisione politica del Consiglio regionale, che ovviamente dovrà
anche affrontare il tema degli impegni assunti dalla Regione.
Sull'ultimo punto ribadisco, a nostro modo di vedere, che gli
impegni assunti dal Presidente rientrano pienamente nell'ambito
della legittimità del suo incarico e, per quello che ho cercato di
mettere in risalto nei punti precedenti, risultano opportuni anche
sul piano delle strategie politiche che riguardano la Casa da gioco
di Saint-Vincent. Le lettere di
patronage
non impegnano né
l'Amministrazione regionale, né chi le ha sottoscritte e ciò non
nell'errata convinzione che siano state emesse in assenza di un
presupposto giuridico autorizzativo, cioè un atto come lei diceva,
ma piuttosto perché il testo formulato nelle stesse non rappresenta
un impegno vincolante per l'Amministrazione e le banche interessate
di questo hanno pienamente conoscenza. Grazie.
Président -
La parole au Conseiller Gerandin.
Gerandin (UVP)
- Merci.
Vede, Assessore, io non so chi ha preparato questa risposta.
Dire che quanto meno è carente su tanti aspetti è il minimo. Mi
dispiace anche perché lei non faceva parte dell'Esecutivo in quella
data...mi dispiace anche che l'abbia espressa lei quest'opinione,
perché è un'opinione, è una risposta che implica anche delle
responsabilità. Dico questo perché che lei mi venga a dire che è
legittimo nelle competenze del Presidente della Regione, "è
opportuno, anche in assenza di un confronto con l'Esecutivo"...beh,
lo sa lei che in qualità di Amministratore...ma qualunque
Amministratore, per le proprie competenze, non ha nessun diritto di
esprimere opinioni o pareri personali se non ci sono atti a
copertura, atti che approvano! Allora, è veramente...io sono
allibito da quello che lei mi ha risposto, sinceramente, preferivo
che mi avesse detto che...non so, per un eccesso di zelo, il
Presidente ha visto il Casinò in difficoltà e ha fatto queste
lettere e poi magari le ha comunicate alla Giunta. Era molto meglio
se me lo diceva, ma non trovare dei presupposti giuridici su un
atto che non ha nessun presupposto giuridico, non ha nessuna
validità giuridica!
Lei ha ragione a dire che queste lettere non impegnano
l'Amministrazione regionale, ha assolutamente ragione, sbaglia
nella seconda parte quando dice che non impegnano chi le ha
scritte, queste lettere impegnano eccome chi le ha scritte! Perché
sono firmate, sono delle responsabilità di carattere
personale...non andavano scritte! Non andavano scritte proprio
perché comunque il nostro Presidente, al di là di tutto, penso che
in questo momento rappresenti l'Amministrazione regionale e, dicevo
prima, anche le funzioni prefettizie...per cui va rispettata la
legge, su questo non c'è ombra di dubbio!
Mi ha detto che con ogni probabilità non si perderà il controllo
patrimoniale, ma ci mancherebbe! È molto chiara adesso anche
l'operazione 60 milioni! L'operazione 60 milioni è riferita alla
ricapitalizzazione per non perdere il controllo societario, su
questo non c'è ombra di dubbio. È una ricapitalizzazione ai sensi
del Codice civile, ma anche una ricapitalizzazione che, al di là di
quello che ci ha raccontato per due ore e mezza il Signor Frigerio
in commissione, che ci ha detto:
"no, i 60 milioni sono in conto
investimenti"
, ma dove in conto investimenti i 60 milioni?
Trenta,
voilà
, potrebbero anche essere calcolati in conto
investimenti, perché vanno a coprire...vanno restituiti alla
Finaosta, che dovrà restituirli a CVA, ma gli altri 30 molto
correttamente, uscendo fuori, quando ha parlato coi giornalisti, il
Signor Frigerio ha detto che erano disponibilità per la liquidità.
Vanno a coprire quel buco che si è creato con gli istituti di
credito, vanno a coprire quelli, che senza nessun titolo qualcuno
ha garantito...ma perché? Il ragionamento è di una
semplicità...quando gli istituti di credito si trovano ad avere dei
crediti che sono quasi pari al capitale sociale, certo che non
allargano più i cordoni delle borse, ma è normale che non allargano
più i cordoni delle borse, vogliono qualcun altro che garantisca,
vogliono qualcun altro che si prenda la responsabilità qualora ci
sia un cambio di gestione, qualora sia messa sul mercato, qualcuno
che copra le spalle a questo... Questa è la verità, perché aver
paura di raccontarla, perché aver paura di dire che la verità è
questa? Perché girare intorno a delle norme che non hanno nessun
presupposto giuridico, non esiste un Amministratore che prende
carta intestata della Presidenza del Consiglio, o Presidenza della
Giunta, o Presidenza del Comune, o carta intestata dell'Assessore e
scriva a titolo personale, ma chi l'ha mai vista una cosa del
genere? Chi ha mai visto scrivere a titolo personale? Uno, quando
rappresenta l'Amministrazione, rappresenta l'Amministrazione per il
ruolo che gli compete, noi come Consiglieri, voi come Assessori, il
Presidente come Presidente: questo è quanto!
Allora è molto più corretto dire...non lo so, io
sinceramente...ma credo anche alla buona fede, che probabilmente,
quando ha visto i conti, gli sia preso un mezzo "coccolone" e ha
detto: "qua cerchiamo almeno di garantire gli stipendi", perché con
quelli lì probabilmente ha garantito gli stipendi, perché la
manfrina di portare al 30 giugno è stata una manfrina puramente
tecnica, com'è stata una cosa inaccettabile scrivere a
bilancio...inaccettabile, e lei ha fatto bene a porre la domanda,
peccato che poi la risposta sia su una riga sola, di dire a che
titolo avevano...iscrivere imposte anticipate quando società di
revisori e Collegio dei revisori vi hanno detto che non c'era
titolo. E lo sa perché - e concludo - hanno detto che non c'era
titolo per iscrivere? Per un semplice motivo: che, per poter
incassare quelle imposte a credito, bisogna avere un utile! Quando
la Casino avrà un utile? ...per cui avete avallato anche
questo...allora il quadro è più completo.
Président
- Point 16 à l'ordre du jour.
