Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1811 del 18 maggio 2011 - Resoconto
OGGETTO N. 1811/XIII - Interpellanza: "Modifica delle
procedure di assunzione del personale a tempo determinato da parte
dell'azienda USL della Valle d'Aosta".
Interpellanza
Preso atto delle dichiarazioni rese ai media dal Direttore
generale dell'USL della Valle d'Aosta che dichiarava l'intendimento
di un cambio di rotta nelle procedure di assunzione del personale a
tempo determinato, volto a ridurre in modo significativo il lavoro
interinale, anche attraverso l'utilizzo prioritario delle
graduatorie in essere e tutt'ora valide ai fini del reclutamento e
l'indizione di nuovi bandi di concorso;
Constatato che in risposta ad alcune interpellanze
sull'argomento tale indirizzo era condiviso anche dalla Giunta
regionale e che l'Assessore alla Sanità, Albert Lanièce, confermava
che "l'Azienda USL ha intenzione di ridurre, in forma progressiva,
il ricorso al lavoro reso in regime di lavoro autonomo o acquisito
a mezzo di agenzia di lavoro interinale. Vi è quindi l'intendimento
di assumere personale con rapporto di lavoro dipendente a tempo
determinato."
i sottoscritti Consiglieri regionali
Interpellano
l'Assessore competente per sapere se intenda:
1) accelerare tale processo al fine di rendere più
trasparenti i criteri di assunzione del personale a tempo
determinato;
2) fornire un crono programma che indichi con precisione le
tappe di questo percorso;
3) utilizzare la modalità della concertazione con le parti
sociali e il confronto con le Commissioni consiliari competenti
come luoghi di condivisione di un percorso o, soltanto, come luoghi
di informazione.
F.to: Donzel - Rigo
Presidente
- La parola al Consigliere Donzel.
Donzel (PD)
- Egregio Presidente, cari colleghi, è vero
che sulla questione del precariato sono stato richiamato all'ordine
dal Vicepresidente della Giunta Marguerettaz, che mi ha ricordato
che nessuno qui si deve fare campione di qualcuno; non mi voglio
fare campione dei precari, stia tranquillo, Presidente, ma voglio
fare chiarezza sulla vicenda dei lavoratori precari dell'USL,
perché stiamo in questi giorni vivendo un'esperienza abbastanza
drammatica in un altro settore sempre del lavoro stagionale o
precario, come quello della forestale, dove abbiamo visto che a
forza di dire:
"state tranquilli, state tranquilli"
il tempo
è passato e il guaio è stato compiuto, nel senso che le assunzioni
partono completamente in ritardo rispetto alle dichiarazioni fatte
ai giornali e le condizioni sono molto diverse da quelle che erano
state prospettate anche in sedi ufficiali come le commissioni
consiliari e il Consiglio regionale. Allora, a fronte di una
situazione che si era particolarmente surriscaldata a seguito prima
della finanziaria nazionale e poi anche di una sorta di piccolo se
vogliamo chiamarlo scandalo locale, che aveva coinvolto anche la
questione delle assunzioni attraverso il meccanismo del lavoro
interinale presso l'USL...solo per darvi un'idea vorrei richiamare
alla mente le dichiarazioni rese dal responsabile della società
Obiettivo lavoro
, l'Agenzia che forniva i precari, che usava
queste espressioni:
"Rappresenta un caso anomalo nel modus
operandi della società il metodo usato dall'USL nell'assumere i
dipendenti"
, ossia l'USL (dichiarazioni rese alla stampa il 15
gennaio 2001 dal responsabile dell'Agenzia
Obiettivo lavoro
)
diceva:
"perché questi qui mi chiedono loro il personale e non
lasciano in qualche modo decidere a me quello che deve essere
inviato all'USL"
, poi c'è stata una polemica anche su alcune
assunzioni che lasciavano un po' a desiderare. Nel mezzo di questa
vera e propria bufera arriva la dichiarazione della responsabile
Direttore generale Stefania Riccardi, che dice:
"tutti
tranquilli, provvediamo alle assunzioni per i precari"
e
guardate i titoli dei giornali sono bellissimi:
"Assunzioni per
i precari"
,
La Stampa
titola addirittura una
prima pagina regionale:
"Tutti assunti i precari, soddisfazione
generale dei sindacati"
. Ma cosa significa, andando a leggere
fra le righe? Che in realtà non si parla di nulla di diverso di
quanto già in atto da anni, semplicemente si fa la fatidica
promessa:
"cominceremo a decorrere
- questo era il mese di
febbraio -
dal mese di dicembre prossimo
- quindi si rinvia
di un anno -
a fare dei concorsi per assumere il personale"
.
Concorsi per assumere il personale: ma che bello! Finalmente! Eh
no, arriva successivamente una rettifica che dice:
"state calmi,
assumerli ma a tempo determinato, quindi da precario a precario e
ti rinvio di un anno questa procedura"
. Dopodiché qualcuno
dice:
"ma rinviare di un anno questa procedura?"
. Interviene
di nuovo il Direttore Stefania Riccardi a dirci:
"ma rinviamo
nell'interesse di questi lavoratori"
con una duplice azione:
una di intimidazione del personale, perché gli dice:
"guardate
che i concorsi sono difficili, mica li passerete poi tutti"
e
quindi si dice:
"state bravi, smettetela di protestare e di
scrivere lettere ai giornali, perché qua, quando facciamo i
concorsi, qualcuno sta a casa"
, questo è il messaggio che viene
mandato. L'altra idea è:
"guardate che lo facciamo per bontà
- quindi bastone e carota -
rinviamo i concorsi per darvi il
tempo di studiare"
. Al che qualcuno di questi precari si è
chiesto, con una lettera alla stampa:
"ma perché, abbiamo messo
degli analfabeti a fare l'infermiere?"
. Abbiamo messo forse
delle persone non qualificate a fare quel lavoro? Cioè la gente
quando entra in Pronto Soccorso dice:
"ma tu sei precario, o sei
assunto a tempo indeterminato, perché, prima di farmi controllare,
voglio sapere se hai studiato, oppure no"
. Io dico: va bene che
bisogna andare sui giornali a tutti i costi, però questo Direttore
generale ne spara una peggio dell'altra, Assessore! Veramente siamo
allo show delle dichiarazioni! Bisogna in qualche modo che, quando
si fanno delle dichiarazioni e si occupano dei posti di altissima
responsabilità, non si dicano delle cose che poi possono essere
interpretate, come infatti la popolazione ha interpretato, anche in
modo strano: ma ci sarà qualcuno non preparato a fare l'infermiere
nell'USL che deve mettersi a studiare per un anno?
Altra questione delicata è un appello che è uscito il 21
dicembre 2010 dei rappresentanti dei lavoratori per la sicurezza.
In questo appello, in cui si dice che l'Amministrazione sta creando
una condizione di stress psicologico fortissimo, si parla di
sindrome da lavoro precario che colpisce l'80 percento dei lavori
precari, quindi dovrebbe interessare un'azienda sanitaria un
effetto di questo tipo, i sintomi di tale sindrome - si dice -
sono: stress, ansia, insonnia, disistima, spesso depressione.
Mettiamo delle persone in queste condizioni a lavorare nel nostro
ospedale? Ne mettiamo pochi? No,
"ne mettiamo una
percentuale
- dicono i rappresentanti dei lavoratori della
sicurezza -
pari al 25 percento del personale"
, la media
nazionale è il 10 percento, la media prevista dal contratto il 7
percento, siamo completamente fuori da ogni regola e da ogni
contesto. Naturalmente questo è fatto, lo capisco, finalizzato a
garantire più servizio per il cittadino, ma dobbiamo fare in modo
che questo servizio non sia reso a discapito di tali lavoratori.
Condivido lo sforzo dell'Amministrazione nel dare servizio di
qualità, quindi persone che non è che devono studiare, persone
qualificate che già svolgono questo ruolo e, da tale punto di
vista, è egregio l'impegno dell'Amministrazione e l'investimento
che fa nella sanità, ma dobbiamo a queste persone dare delle
condizioni di lavoro che siano migliori. Qualcuno penserebbe: "ma
questo lavoro di assunzione viene fatto perché, tutto sommato, alla
fine costano meno?". No, c'è un'interessante lettera mandata alla
Gazzetta Matin
a novembre 2010, dove un'infermiera contesta
questa teoria della riduzione del costo, a cui non è risultata a
mia conoscenza nessuna replica, dove dice che i lavoratori
percepiscono uno stipendio, questi interinali, esattamente come il
suo che è un'assunta a tempo indeterminato. La differenza si aggira
attorno a 50 euro, ma bisogna aggiungere ai lavoratori interinali
tutto il costo dell'agenzia, ossia costa di più assumere presso
l'agenzia che non attraverso una normale procedura concorsuale.
Allora si dice: visto che dobbiamo risparmiare per garantire
migliore qualità, ossia poter acquisire macchinari per più
personale, per dare risposte ai cittadini, ci sorprende che si
scelga una via che risulta essere piuttosto costosa. Oltre ad
essere una via costosa, come peraltro dimostrato anche dalla
vicenda del Festaz, dove c'è una retromarcia assoluta
dell'Amministrazione regionale rispetto alla questione se
esternalizziamo, risparmiamo, adesso si scopre che non è vero e si
torna indietro rispetto alla scelta,
dulcis in fundo
c'è il
rischio di una marea di ricorsi. Quello che chiede il Partito
Democratico allora è non di dichiarare tutti i giorni sui giornali,
sulla straordinaria rivista patinata dell'USL, dichiarazioni
trionfalistiche:
"tutto a posto"
,
"tutto va bene"
, ma
di fare delle azioni concrete, ossia assumere questo personale
rispetto alla procedura da interinale attraverso una procedura
concorsuale. Che questa cosa debba essere fatta non con proclami
così, un direttore generale che dice:
"arriviamo a
dicembre"
, non con un meccanismo che è quello di dire:
"ma
ci vediamo a dicembre e cominciamo"
. No, vogliamo un
cronoprogramma con i numeri, 438 sono i precari in questo momento
nella sanità valdostana, oppure 350, il numero esatto non è dato di
sapere, questi vengono assunti tot dal mese di gennaio, concorso
per il primo blocco, eccetera e questo cronoprogramma chiediamo...è
chiaro che viene elaborato dall'USL, ma è concertato con le
organizzazioni sindacali, è concertato con la commissione
consiliare competente?
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Per quanto riguarda la prima domanda:
"accelerare tale
processo al fine di rendere più trasparenti i criteri..."
, si
conferma l'intenzione di ridurre, in forma progressiva, il ricorso
al rapporto di lavoro autonomo o a mezzo di Agenzia di lavoro
interinale, attraverso procedure di reclutamento di personale con
rapporto di lavoro dipendente a tempo determinato, sulla base di
una proposta che troverà la propria definizione entro breve
termine. Sul fatto di fornire un crono programma che indichi le
tappe del percorso, il reclutamento avverrà attraverso procedure
selettive, con riferimento in prima battuta, alle figure
infermieristiche e OSS; si ipotizza che l'avvio delle procedure
possa avvenire entro l'autunno.
"Se è intenzione dell'Azienda USL coinvolgere le parti sociali":
è chiaro che la risposta è "sì", quindi nella formazione di questo
percorso saranno coinvolte le organizzazioni sindacali, con le
quali c'è già un confronto in atto su tale argomento nel rispetto
dei relativi ruoli, assicurando, ogni idoneo confronto nelle sedi
competenti.
Per quanto riguarda la richiesta di coinvolgere la commissione
competente, sarà cura dell'Assessore tenere al corrente le
commissioni consiliari sul processo che l'azienda intende avviare
nel prossimo autunno, al fine della progressiva riduzione di
utilizzo delle forme di lavoro flessibile all'interno della stessa,
pur rammentando che il contesto in cui si opera è fortemente
condizionato dai ben noti vincoli di contenimento della spesa
pubblica. Visto che il Consigliere Donzel ha toccato altri punti
che non erano previsti e non rientravano nell'interpellanza,
ricordo che, per quanto riguarda il personale dell'USL, dal 2008 al
2010 sono state assunte circa 120 persone a tempo indeterminato
grazie ad un accordo che era stato fatto con i sindacati a metà del
2008. Questo è un aspetto importante che viene sempre dimenticato,
grazie ad una stabilizzazione su base di legge regionale. Altre 12
persone erano state invece stabilizzate su indicazioni della legge
nazionale, quindi circa 120 persone sono state stabilizzate.
Ricordo inoltre che in questo periodo l'anno scorso, quando c'è
stata la n. 122, che è arrivata "fra capo e collo" per tutti, c'era
il rischio di far stare a casa più di 200-250 persone queste che
lavorano con l'Agenzia interinale. C'è stata una decisione politica
forte del Governo regionale di prevedere una norma in finanziaria
molto più garantista per i lavoratori e quasi tutti i lavoratori
interinali sono stati mantenuti, in alcuni casi è stato ridotto
all'80% l'impiego nel quale erano interessati e comunque questo
punto, che ritengo molto importante dal punto di vista politico, ha
permesso, da una parte, di mantenere i posti di lavoro e,
dall'altra, come ha ricordato il collega Donzel, di mantenere posti
di lavori su attività delicate come quelle sanitarie, dove
addirittura sono coinvolte una serie di persone nel mantenimento
dei LEA. Grazie.
Presidente
- La parola al Consigliere Donzel.
Donzel (PD)
- Egregio Presidente, cari colleghi,
provenendo anch'io dalla cultura contadina, dal mondo contadino
della Valle d'Aosta, capisco che qua, quando parliamo di
cronoprogramma, di un programma con dei tempi, ci si riferisca più
alle stagioni che a date, mesi, eccetera, quindi siamo passati
dalla fine dell'anno all'autunno e speriamo che l'autunno, come
capita spesso in Valle d'Aosta, sia carico di frutti e di raccolta,
quindi noi siamo ben disponibili a sapere e ci terremo informati
per sapere quando debutteranno questi tavoli di lavoro con i
sindacati, con questa procedura che condividiamo.
Mi consenta, Assessore, due piccoli rilievi. È vero che sono
state assunte delle persone a tempo stabile, ma ha sottomano la
percentuale di medici che sono stati assunti rispetto agli altri?
Sono soprattutto medici quelli che sono stati stabilizzati, io sono
certo che l'anno scorso sono stati assunti 43 medici che non è la
proporzione...noi stiamo parlando di infermieri dei livelli più
bassi che non sono trattati nella stessa proporzione. Se parliamo
di proporzioni e di percentuali, le assicuro che la percentuale di
incidenza delle assunzioni del personale che non ha la qualifica
medica è sicuramente più bassa. Va bene, fanno la coda, sono
dietro, io spero che per loro arrivi il momento dei percorsi di
stabilizzazione. È chiaro che tutto quello di cui abbiamo parlato
non si riferisce ad una vera e propria stabilizzazione, stiamo solo
parlando di passare da una forma di contratto da interinale ad una
forma di contratto che è sempre determinato, quindi, a mio avviso,
stiamo attenti, perché proprio una cosa...e qui vengo
all'importanza che abbiamo condiviso di salvare comunque anche il
lavoro a tempo determinato e interinale...la percentuale valdostana
così alta ci espone a dei rischi enormi rispetto a scelte che
potranno fare dei Governi nazionali, che, essendo lontani dalla
nostra piccola realtà, magari non hanno consapevolezza e conoscenza
di come abbiamo costruito questa sanità, a cui riconosciamo qualità
di servizio.
A mio avviso, è importantissimo che ci sia anche una riflessione
su come ridurre l'incidenza di questo personale, perché
un'incidenza troppo alta del personale a tempo determinato o con
altri contratti ci esporrà anche nel futuro a tali misure, che
sappiamo essere inevitabili in un Paese che non ha crescita, di
taglio della spesa pubblica. Pertanto o arriva un miracolo
economico che mi pare non sia nell'ordine delle cose, ma noi siamo
fiduciosi e speriamo sempre, altrimenti sempre arriverà una
pressione di riduzione e ad essere colpiti saranno proprio questi
lavoratori. Ritengo allora che sia importante che a tale positiva
riflessione...che intanto si prende un anno di tempo che mi sembra
un po' troppo, ma va bene, abbiamo detto l'autunno, speriamo che
l'autunno, che debutta a settembre...che non sia la fine
dell'autunno, sia l'inizio...ecco abbia una riflessione al suo
interno di come ridurre questa percentuale che è sicuramente sopra
le righe. Grazie.
