Classificazione
CASA DA GIOCO



Oggetto del Consiglio n. 3140 del 24 gennaio 2018 - Resoconto
OGGETTO N. 3140/XIV - Interrogazione a risposta immediata:
"Conseguenze economiche per la Gestione straordinaria del Casinò e
per le casse regionali a seguito della sentenza della Corte di
cassazione".
Farcoz (Presidente) -
Punto n. 3.01 dell'ordine del
giorno. Pour l'illustration, la parole au collègue Cognetta.
Cognetta (M5S) -
Abbiamo letto dai giornali un paio di
giorni fa la questione che, a quanto pare, la Cassazione ha dato
ragione ai Lefebvre nella "causa madre" rispetto al contenzioso in
atto sugli affitti e su altre questioni relative alla gestione
passata della Casino. Ora, non possiamo fermarci ovviamente alle
notizie lette sui giornali, quindi chiedevo lumi al Governo per
capire esattamente la situazione e soprattutto quali saranno le
conseguenze di questa notizia, di questa sentenza. Anche perché,
preoccupati dal fatto che la Gestione straordinaria non ha fondi,
perché viene finanziata di volta in volta a seconda delle
necessità, vorrei capire a questo punto eventualmente come andrà a
finire questa storia. Negli anni ci avete detto diverse cose,
adesso vorrei sapere esattamente come si svolgerà il tutto.
Président -
Pour la réponse, la parole à l'Assesseur
Testolin.
Testolin (UV) -
Credo sia l'occasione per fare un minimo
di chiarezza rispetto alle informazioni e quindi ringraziamo il
collega Cognetta per l'interrogazione che parte dall'assunto che il
Gruppo Lefebvre avrebbe avuto ragione in Cassazione nella "causa
madre" contro la Gestione straordinaria in liquidazione e il Casino
de la Vallée S.p.A. Alla luce invece di una complessiva analisi
della dinamica dell'evoluzione del contenzioso, si evince che le
sentenze abbiano accolto un profilo solo parziale e del tutto
marginale dell'intera e complessa vicenda che nel tempo si è
sviluppata, ridimensionando notevolmente, e in via definitiva,
peraltro, le pretese risarcitorie delle società private che avevano
all'origine richiesto danni per oltre 400 milioni di euro. Allo
stato attuale, per quanto anche riferito dal Commissario e dalla
Gestione straordinaria e dai legali incaricati, non si può essere
certi al momento dell'importo risarcitorio ancora in gioco, che in
ogni caso dovrà essere rivalutato dal giudice d'appello davanti al
quale il giudizio è stato nuovamente rinviato. Anche se è
ragionevole ritenere che le somme, indicate dai giornali e
dall'avvocato delle controparti, siano eccessive. Non vi è quindi,
al momento, alcun tipo di esborso per la casse della Gestione
straordinaria della Casa da gioco, dovendosi attendere a questo
punto l'esito del giudizio d'appello, a cui potrebbe far seguito
addirittura un ulteriore giudizio di Cassazione, per la cui
definizione bisognerà aspettare ancora del tempo. Al momento quindi
non c'è una previsione di pagamento e sull'evoluzione della vicenda
evidentemente daremo debito conto.
Président -
Pour la réplique, la parole au collègue
Cognetta.
Cognetta (M5S) -
Lei, Assessore, quindi ci rassicura sul
fatto che, a quanto pare, è solo una piccola vittoria da parte dei
Lefebvre, se ho capito bene, quindi è solo un pezzettino, non ho
capito bene la questione dei 400 milioni.
Quello che però ho letto sui giornali sono i toni trionfalistici
dell'avvocato della controparte, che diceva sostanzialmente - da
quello che ho letto, poi mi spiegherete meglio - che ci sono di
sicuro circa 10 milioni, ma soprattutto che lui considerava
opportuno trovare una soluzione bonaria, non so se ho capito bene
quello che diceva. La questione è, visto che i contenziosi che in
un primo tempo ci davano ragione e soprattutto che negli anni hanno
fatto sì che si creasse questo contenzioso molto grande, io ho
paura che, continuando il contenzioso, noi spenderemo tanti soldi
rispetto a quelli che in realtà potremmo spendere. Io la pregherei,
Assessore, di farci sapere al più presto com'è la situazione,
magari venendo in commissione e spiegandoci esattamente quale sarà
l'esborso per le nostre casse.
