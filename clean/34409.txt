Classificazione
INFORMAZIONE
Sistema informativo
SPORT E TEMPO LIBERO
Sport invernali



Oggetto del Consiglio n. 2192 del 25 gennaio 2012 - Resoconto
OGGETTO N. 2192/XIII - Interpellanza: "Iniziative per
assicurare una corretta informazione sulla fruibilità delle piste
da sci sul sito ufficiale della Regione".
Interpellanza
Atteso che domenica 1° gennaio 2012 il bollettino neve del
sito regionale, relativo alle condizioni delle stazioni sciistiche,
come pure il sito delle funivie del Piccolo San Bernardo,
indicavano aperto il collegamento internazionale con il versante
francese della Rosière, come pure tutti gli impianti 38/38 e 155 Km
di piste battute su un totale di 160;
Verificato che al contrario il sito della Rosière indicava
chiuso il collegamento internazionale oltre ad informazioni
dettagliate relative ai singoli impianti;
Considerato che tale confusione oltre a disorientare diversi
sciatori ha originato giustificata scontentezza e delusione nei
numerosi frequentatori la stazione, che dopo anche lunghi viaggi,
presentandosi alla biglietteria apprendevano la reale situazione
del comprensorio (chiusura collegamento internazionale e numerose
piste);
Ritenendo doveroso da parte dei gestori delle varie stazioni
provvedere alla chiusura di impianti e piste per ragioni di
sicurezza, ma ritenendo altrettanto doveroso informare
contemporaneamente attraverso i vari canali di comunicazione,
riguardo la reale situazione del comprensorio, fruibilità e
praticabilità degli impianti e delle piste;
Preoccupati per le ripercussioni negative che le condizioni e
situazioni sopracitate possono generare, offuscando l'immagine e la
qualità dell'offerta turistica regionale;
i sottoscritti Consiglieri regionali
Interpellano
l'Assessore competente per conoscere quali iniziative intende
attuare onde evitare che simili episodi si possano
riprodurre.
F.to: Giuseppe Cerise - Patrizia Morelli
Presidente
- La parola al Consigliere Giuseppe
Cerise.
Cerise G. (ALPE)
- Grazie Presidente.
Questa interpellanza non è stimolata da notizie di stampa o da
sentito dire, ma da una constatazione diretta delle problematiche
poste alla sua attenzione, Assessore. Dunque nessuna rincorsa ai
"mal di pancia", sto semplicemente esercitando il brutto mestiere
di minoranza, come lo ha definito lei, ruolo che mi è stato
affidato dalla sovranità popolare e che cerco di esercitare con
senso di responsabilità. Spero che anche lei voglia esercitare il
suo, fortunatamente per lei, ruolo e mestiere bello con lo stesso
spirito.
Domenica primo gennaio, di buon mattino, quando lei
probabilmente si stava concedendo un meritato riposo dopo la fatica
per l'impegnativo compito di traghettare gli italiani nell'anno che
verrà, il famoso show di Courmayeur al quale lei ha partecipato
direttamente, fatica accentuata anche dal copioso brindisi con il
Prosecco di Canella...sa, non ci si può sottrarre a un sacrificio
quando in ballo c'è la promozione dei
Saveurs du Val
d'Aoste
, ma è un dovere sacrificarsi...
d'ailleurs Paris vaut
bien une messe
, diceva qualcuno tanto tempo fa... Ebbene,
quella mattina, di buon'ora, mi trovato sul piazzale della
cabinovia di La Thuile, ancora quasi deserto, e avendo prima di
partire consultato sul sito della Regione il bollettino neve, come
è buona prassi fare prima di avventurarsi sulle piste, leggevo che
veniva confermato aperto il collegamento internazionale e tutti gli
impianti (38 su 38) e 155 chilometri di piste su 160. Se
aggiungiamo anche la giornata di sole, che non dipendeva
dall'organizzazione della società per fortuna, c'erano tutte le
premesse per una giornata stupenda. Ma il mio entusiasmo ha avuto
vita breve, avendo sentito poi alle mie spalle un'imprecazione che
vi risparmio per ragioni di buon gusto. Voltandomi, ho visto uno
sciatore con gli occhi puntati sul pannello ad indicazioni
illuminate ed ho subito intuito le ragioni dell'imprecazione:
trattavasi di una lucina rossa anziché verde in corrispondenza
dell'indicazione relativa al collegamento internazionale con La
Roisière, contrariamente a quello che avevo visto sul sito.
Quell'imprecazione fu il primo grano di un rosario blasfemo che ho
sentito recitare nel corso della giornata, man mano che aumentava
l'affluenza sulle piste, piste che in buona parte erano chiuse. Al
rientro a casa, la sera, ho voluto consultare anche il sito delle
Funivie del Piccolo San Bernardo per verificare se era dovuto ad un
equivoco nella trasmissione dei dati. Ho invece verificato che era
perfettamente coerente con quanto riportato su quello della
Regione, al contrario del sito de La Roisière che indicava chiuso
il collegamento internazionale con il versante italiano, con
informazioni puntuali e dettagliate sui singoli impianti e piste.
Le ho lasciato prima la documentazione, così se vorrà avere
l'intenzione di verificare la qualità dell'informazione fra le due
stazioni del comprensorio, si renderà conto che qualcosa di diverso
c'è.
Riteniamo doveroso da parte dei gestori delle varie stazioni
provvedere tempestivamente alla chiusura di impianti e piste per
ragioni di sicurezza, perché la sicurezza è prioritaria rispetto a
tutto il resto, ma riteniamo doveroso con la stessa tempestività -
ci sono gli strumenti per farlo - dare una rapida informazione
riguardo alla reale situazione del comprensorio, fruibilità e
praticabilità degli impianti e delle piste.
L'episodio che sottoponiamo alla sua attenzione non giova
all'immagine turistica della nostra regione, auspichiamo che sia un
caso isolato e non certamente direttamente imputabile a lei, ma
riteniamo tuttavia che sia suo compito intervenire con risolutezza
affinché le importanti risorse che la Regione destina alla
promozione turistica non siano pregiudicate da simili episodi.
Ritengo che questo episodio, oltre che rappresentare una grave
carenza sotto il profilo dell'informazione, si possa configurare
come pubblicità ingannevole e cito solo un passaggio concreto:
"Benvenuti nell'Espace Gran San Bernardo, ancora tanta bella
neve di ottima qualità, per delle vacanze da favola a La Thuile, un
buon inizio di anno; il manto nevoso varia da un minimo di 40
centimetri ad un massimo di 170 sul versante italiano dell'Espace
Gran San Bernardo, per raggiungere oltre i 3 metri su quello
francese, il collegamento internazionale con La Roisière è aperto,
come tutti i 38 impianti, e 155 chilometri di piste battute su 160,
situazione meteo, piste e impianti in tempo reale".
Avendo
illustrato prima qual era la situazione reale, se questa non è
pubblicità ingannevole non so come la si può definire!
Chiediamo che l'Assessore prenda in considerazione quanto gli
abbiamo sottoposto, affinché questi episodi non si ripetano in
futuro.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Sicuramente il ruolo di coloro che sono in maggioranza, di
coloro che governano e propongono atti ispettivi è chiaro e serio,
e quando prima ho fatto una battuta non volevo immaginare che
questa cosa avesse così ferito...Mi verrebbe da dire - ma non lo
voglio pensare - che qualcuno ha la coda di paglia, perché nessuno
ha mai sminuito gli interventi; il problema è rappresentare delle
linee che hanno una certa coerenza e soprattutto, anche lì, lei
pone un problema e le anticipo che, con senso di responsabilità,
lei ha totalmente ragione, perché mette in evidenza una situazione
da non ripetere.
Quindi credo che con il suo senso di responsabilità siamo
perfettamente in linea, ma non possiamo sempre immaginare che
l'attività che viene svolta dai banchi della maggioranza sia
rivolta a fare male! Possono esserci delle vedute diverse, ma non è
pensabile che uno sia depositario della verità e che ai banchi ci
siano delle persone che sono così poco accorte! Io non parlerò del
Prosecco, adesso, perché avremo modo di parlarne dopo. Se avessi
incontrato lei, magari di giorno, mi avrebbe dato questa idea
geniale di mettere del vino valdostano, perché era un'idea che non
mi era venuta! Quindi se avessi avuto la fortuna di trovare
qualcuno così "illuminato", mi avrebbe dato un consiglio. Però,
così come lei ha sconfinato, io torno all'interpellanza per
ribadire che lei ha ragione. Abbiamo avuto modo di confrontarci con
i responsabili della società Piccolo San Bernardo che mi pare abbia
avuto modo di chiarire con lei il problema. Il bollettino neve
delle stazioni di sci alpino viene solo visualizzato sul portale
turistico regionale, la gestione e l'aggiornamento delle
informazioni ivi contenute sono di competenza e responsabilità
delle società degli impianti a fune. Nel caso di specie, la società
Funivie Piccolo San Bernardo spiega, nella propria nota, che
l'addetto quel giorno ha puntualmente aggiornato il bollettino neve
sul sito
lathuile.net
e sui pannelli luminosi di stazione;
tuttavia, dopo aver aggiornato il bollettino neve alle 8 del
mattino sul portale turistico regionale, sulla base delle aperture
presunte, per errore materiale e dimenticanza, o negligenza se
vogliamo, non ha più aggiornato l'informazione con l'avvenuta
chiusura del collegamento con La Roisière, creando tutti quei
pasticci che lei ha ben raccontato. Dalla società degli impianti di
La Thuile assicurano che l'errore di mancato allineamento delle
informazioni divulgate sui diversi canali - sito di stazione e sito
regionale - non si ripeterà più in futuro.
Nel corso dell'esperienza di gestione - adesso le do
un'informazione che c'entra poco con questo, ma sul ragionamento
generale -, sul sito Internet di La Thuile, da parte delle società
è emersa la necessità di fornire informazioni sull'apertura del
comprensorio sciistico a due tipologie di clienti con esigenze
diverse. La prima tipologia di clienti è quella che cerca
informazioni per programmare la propria vacanza e, soprattutto ad
inizio stagione, ha necessità di conoscere la potenzialità di
apertura a medio termine, ad esempio vuole programmare una
settimana bianca ed intende conoscere la situazione di apertura del
comprensorio, indipendentemente da quanto accade il giorno stesso
in cui assume l'informazione; tale informazione è data dalla
"sezione meteo" alla voce "situazione generale", che ad esempio
riporta le informazioni da lei prima descritte e definite
"pubblicità ingannevole", perché dà una visione complessiva. La
seconda tipologia di clienti è quella che cerca informazioni
immediatamente utilizzabili per programmare la propria giornata di
sci, che sono riportate sul sito Internet della "sezione meteo"
alla voce "Situazione tempo reale La Thuile": questa parte è
collegata al software che gestisce le informazioni sui tabelloni e
schermi presenti presso le biglietterie e gli impianti di
arroccamento. Il sistema prevede la messa in previsione di apertura
del periodo notturno, prevedendo la possibile apertura del giorno
successivo in base alle previsioni meteo, e la gestione viene
effettuata in tempo reale dal servizio di pista di La Thuile e di
La Rosière, che provvedono all'apertura progressiva delle piste e
degli impianti. In tale data il sistema era perfettamente
funzionante e recava informazioni corrette in merito all'apertura
del comprensorio. Se tale impostazione può generare difficoltà
interpretative, ci dicono dalla società, sarà cura della stessa
analizzare soluzioni che rendano l'informazione più chiara ed
immediata, anche dopo quello che lei ci dice, al di là dell'errore
materiale che è stato ammesso.
Sul sito regionale l'addetto della società il primo gennaio ha
erroneamente riportato la situazione potenziale di apertura e non
quella reale, generando i problemi in capo allo sciatore che avesse
assunto l'informazione solo da questa fonte. Da allora ci
assicurano che il lavoro svolto dagli addetti alla gestione delle
informazioni è stato quotidianamente monitorato e dalla società
ritengono con ragionevole certezza che l'errore non dovrebbe
essersi più ripetuto. Incrociamo le dita e facciamo tesoro delle
sue osservazioni.
Presidente
- La parola al Consigliere Giuseppe
Cerise.
Cerise G. (ALPE)
- Ho premesso, Assessore, che non
imputavo a lei la responsabilità del fatto, ma mi pare doveroso
dire che delle iniziative che ha preso ne prendiamo atto. Non
abbiamo la coda di paglia, non vorrei che la prerogativa di fare
delle battute in quest'aula fosse esclusivamente sua...ogni tanto
ci permettiamo anche noi, perché sono poi sempre conseguenti ad
alcune fatte da lei! La cosa che mi preoccupa fortemente è che ha
ripetuto tre volte che avevo ragione...questo mi crea una certa
preoccupazione! La ringrazio.
