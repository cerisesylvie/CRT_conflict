Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2220 del 25 settembre 1986 - Resoconto
OGGETTO N. 2220/VIII - RATIFICA DI DELIBERAZIONI ADOTTATE
DALLA GIUNTA REGIONALE IN VIA D'URGENZA.
Oggetto n. 5374 in data 18 luglio 1986:
Lavori
di demolizione di alcuni edifici industriali e sistemazione
dell'area ex montefibre in Comune di Châtillon - Aggiudicazione dei
lavori a trattativa privata all'impresa Montrosset Alfonso s.n.c.,
di Aosta - Anticipo del 20% del prezzo contrattuale ai sensi della
legge - Esecuzione di lavori complementari in economia diretta -
Approvazione ed impegno di spesa.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Volevo chiedere quando sono iniziati i
lavori di demolizione e quando si pensa che termineranno.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
I lavori sono iniziati immediatamente
dopo l'aggiudicazione, sono in corso di esecuzione e direi che sono
almeno a tre quarti, se non di più, del loro iter.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
Oggetto n. 5393 in data 25 luglio 1986
:
Concessione di contributo straordinario al consorzio di M.F. Rivi
riuniti "Crepellaz, Trois Villes, Chetoz, Mazod", di Quart, per
l'estinzione di un mutuo contratto per la costruzione
dell'acquedotto rurale di Comba d'Eche.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
Oggetto n. 5419 in data 25 luglio 1986
: Lavori
di costruzione degli impianti elettrici ed affini dello
stabilimento SO.GE.MA. s.r.l. in Comune di Saint-Marcel -
Esecuzione di lavori in economia diretta - approvazione ed impegno
di spesa.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Vorrei fare rilevare che in questo
Consiglio ci sono numerose deliberazioni in economia diretta per
lavori di particolare frammentarietà.
Ora in questo caso, ci sono lavori per 260 milioni, che
potrebbero essere messi all'appalto. Non vorremmo che diventasse
una abitudine procedere in questo modo, per accelerare le
pratiche.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Per rassicurare il Consigliere Mafrica.
In questo caso si trattava di urgenza particolare e in effetti è un
caso limite. Non si verificherà più.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
Oggetto n. 5447 in data 25 luglio 1986
: Lavori
di sistemazione locali edifici comunali da eseguirsi con il corso
muratori nei Comuni di Gressan ed Arvier - Esecuzione di lavori in
economia diretta - Approvazione ed impegno di spesa.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO - (P.C.I.):
Ieri per una cinta in muratura e la
cinta in ferro sono state fatte due delibere. Vedo qui che si vuole
sistemare in parte il Comune di Gressan e il Comune di Arvier; non
riesco a capire se i lavori dei due Comuni sono uguali perchè qui
si dice: "Rileva che i lavori suddetti consistono in scavi di
fondazione e sbancamento costruzioni murarie, cunette, tombini e
attraversamenti irrigui, copertura tetto, impianti
igienico-sanitari e di riscaldamento, serramenti vari, impianti di
illuminazione, pavimenti e piastrellature varie ed installazioni di
ascensori".
Mi sembra impossibile che tutti e due i Comuni, Gressan e
Arvier, abbiano gli stessi lavori da eseguire.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Si tratta di due modeste costruzioni che
hanno caratteristiche analoghe. Per la precisione: a Gressan viene
costruito un modesto edificio che serve da spogliatoio, da edificio
complementare al campo sportivo, e che quindi ha scavi, fondazioni,
piastrellature, serramenti; ad Arvier viene costruito un edificio
per uffici comunali, in prossimità dell'attuale Municipio, lungo la
strada statale, che ha caratteristiche analoghe all'altro, pur non
avendo la stessa destinazione.
Si tratta di lavori in due modesti edifici per i quali possono
essere impiegati ragazzi di 15-18 anni che iniziano la loro
professione di muratore.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Oggetto n. 5486 in data 25 luglio 1986
:
Intervento finanziario a favore della scuola magistrale "San
Giuseppe" di Aosta - Liquidazione a saldo per l'anno scolastico
1985/1986 - Approvazione e liquidazione di spesa.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Non per entrare nel merito
della delibera, ma per chiarirmi perchè questa delibera venga
proposta dall'Assessore Perrin, che è Assessore
all'Agricoltura.
PRESIDENTE:
Ha chiesto di parlare l'Assessore
all'Agricoltura, Foreste ed Ambiente Naturale Perrin, ne ha
facoltà.
PERRIN - (U.V.):
Probablement M. le Conseiller n'a pas lu
toute la délibération, parce qu'autrement il se serait aperçu que
soit M. le Président soit l'Assesseur Faval étaient absents ce
jour-là.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Oggetto n. 5493 in data
25
luglio
1986:
Concessione di un contributo al comitato
valdostano F. I. S. I. - A.S.I.V.A., per l'organizzazione del "3°
Grand Prix Conseil Régional Vallée d'Aoste".
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Oggetto n. 5578 in data 1° agosto 1986
:
Concessione di un contributo straordinario al gruppo cinofilo Valle
d'Aosta nelle spese per l'organizzazione della manifestazione
"Prova internazionale per cani da ferma".
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Oggetto n. 5588 in data 1° agosto 1986
: Lavori
di costruzione del II° tronco dalla Sez. 182 alla Sez. 293 della
pista forestale "del bosco di Voltolanaz", in Comune di
Saint-Christophe - Aggiudicazione a trattativa privata all'impresa
Gheller Raimondo & F. s.a.s. di Saint-Christophe - Approvazione
ed impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Oggetto n. 5591 in data 1° agosto 1986
:
Esecuzione di lavori di sistemazione idraulica del "Torrent
d'Allesaz" in località Allesaz del Comune di Challand-Saint-Anselme
- Approvazione del progetto generale - Approvazione ed impegno di
spesa di un lotto di lavori - Appalto dei lavori a licitazione
privata.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Oggetto n.
5592
in data 1° agosto
1986
: Esecuzione di lavori di sistemazione idraulica del
tratto terminale del torrente Buretto e suo affluente torrente Mola
in località Pramotton del Comune di Donnas - Approvazione ed
impegno di spesa di un lotto di lavori - Appalto dei lavori a
licitazione privata.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Oggetto n. 5598 in data 1° agosto 1986
:
Fornitura in opera degli impianti di torrefazione, di macinazione e
d'insilamento del caffé dello stabilimento Coinca S.p.A. in Comune
di Verrès - Approvazione ed impegno di spesa - Esecuzione dei
lavori in economia.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Chiedo che questa deliberazione sia
discussa assieme alla successiva che si trova all'oggetto n.
5891.
PRESIDENTE:
Propongo di discutere adesso gli oggetti nn.
5598 e 5891.
Ha chiesto di parlare il Consigliere Mafrica, ne ha facoltà.
MAFRICA - (P.C.I.):
Non riusciamo a capire molte cose su
come si sta svolgendo questa vicenda della Coinca. Si è parlato di
Coinca in Consiglio per la prima volta nel gennaio 1983; in quella
epoca si sono acquistati terreni della ex Fiat Engineering per 680
milioni più IVA, in totale circa 800 milioni.
Nel febbraio del 1983 viene la prima convenzione, la quale
prevede che la Regione ricostruisca il capannone per una spesa di
circa 1,4 miliardi e prevede inoltre interventi finanziari per
circa 4 miliardi. Ricordo che avevamo fatto alcuni conti e ne
avevamo dedotto che l'opera ci sarebbe venuta a costare alla fine 7
miliardi. Alcuni Consiglieri della maggioranza ci avevano
rimproverato di essere i soliti esagerati. Da 7 miliardi previsti
in quella occasione, con queste due deliberazioni arriviamo ad
impegnare una cifra di 20 miliardi per occupare 70 persone. Abbiamo
discusso ieri della Tecdis, che non lavora il caffé ma opera nel
settore dei cristalli liquidi: lì perlomeno con 20 miliardi si
prevede una occupazione di 120 persone. Ma non è tanto questo che è
incomprensibile, quanto piuttosto la successione delle richieste,
che dimostrano o scarsa chiarezza di idee da parte
dell'imprenditore che cambia continuamente i propri progetti per
ciò che riguarda la struttura del capannone, per ciò che riguarda
l'impianto elettrico, per ciò che riguarda i macchinari necessari,
oppure, se non si tratta di mancanza di idee chiare, se ne deve
dedurre in un certo qual modo il disinteresse per l'entità della
spesa, perchè tanto paga la Regione.
Ricordo che la prima convenzione del 1983 stabiliva che la
Regione doveva consegnare il capannone pronto e i silos. In una
successiva versione della convenzione stessa, oltre che dei silos
per contenere caffè, la Regione si è assunta a proprio carico i
macchinari per la torrefazione e la macinazione del caffè. E anche
per questi macchinari le spese non terminano mai: la prima
deliberazione portata oggi in ratifica del Consiglio è una
ulteriore quota da pagare, perchè ci sono state oscillazioni nei
cambi rispetto al marco tedesco, perchè bisogna smontare qualcosa
nell'industria di Borgaro Torinese e portarla qui a Verrès.
Non riusciamo a capire cosa sia avvenuto, perchè in quattro anni
ancora non si sia decollati, e le spese siano lievitate da circa 7
miliardi a 20.
Voglio solo ricordare alcuni episodi. Nel 1984 è andato
all'appalto il capannone: invece che 1,4 miliardi già allora si
erano superati i 3 miliardi. Nel 1985 a gennaio arrivano in
Consiglio 3,5 miliardi per l'acquisto dei nuovi silos e di impianti
particolari che si diceva erano necessari, in quanto essendo
passato del tempo bisognava comperare dei macchinari più moderni.
Nel maggio 1985 vanno all'appalto, per 800 milioni, l'impianto
sanitario e l'impianto elettrico. A fine dicembre 1985 arriva una
perizia di 2 miliardi sui lavori del capannone, e nel luglio 1986
una perizia di un miliardo per ciò che riguarda l'impianto
sanitario e l'impianto elettrico.
Ricordo che allora ci si era accorti, dopo due anni
dall'acquisto, che i macchinari per la torrefazione richiedevano
una potenza tripla rispetto a quella che era stata prevista e che
aveva portato a costruire un impianto elettrico che costava 400
milioni, che poi si è dovuto completamente rifare perchè non era
adatto ai macchinari che già erano stati acquistati.
Oggi ci si viene a dire che per cominciare i lavori il sig. Fico
(il proprietario della maggioranza delle azioni della Coinca) vuole
3,5 miliardi, perchè per alcuni mesi deve sospendere l'attività per
poi iniziarla in Valle. Noi questo non riusciamo a comprenderlo;
non capiamo perchè nelle sue previsioni e in quelle della Regione
la chiusura dell'attività non rientrasse già nei calcoli, nè perchè
debba essere messa a carico dell'Amministrazione regionale.
Questa vicenda della Coinca si è trascinata per anni nella
confusione; vogliamo sapere perchè si è rifatto tre volte
l'appalto, perchè, dovendo essere fatto inizialmente dalla
Finaosta, alla fine è stato fatto dalla Regione.
Vogliamo sapere perchè è successo questo errore negli impianti,
perchè da una previsione di un capannone di 3 miliardi si è
arrivati poi a 7 miliardi.
Questa è una vicenda che non lascia intravedere un futuro sicuro
per questa attività, quindi vogliamo delle spiegazioni e non siamo
assolutamente d'accordo con queste deliberazioni.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Ricordo che in un precedente
Consiglio, ad una deliberazione analoga, cioè per il completamento
dei lavori, ho definito la Coinca un "Pozzo di S. Patrizio", perchè
sembra non aver fine. In effetti è così.
Non starò a ripetere la cronistoria che ha fatto, molto precisa
e puntuale come al solito, il Consigliere Mafrica circa gli
interventi regionali, però per essere credibile e per distinguere
le due cose dobbiamo fare anche l'autocritica, perchè purtroppo il
coltello dalla parte del manico glielo abbiamo affidato noi a
questa ditta, con una convenzione che è una convenzione capestro
per l'Amministrazione regionale. In quella convenzione approvata
nel 1983 è contenuto tutto quanto di più improbabile possa
succedere. A questa ditta, la Coinca, si deve dare tutto perchè
venga a insediarsi in Valle d'Aosta, e questo signore non fa altro,
per quanto concerne la prima deliberazione - quella dei 180 milioni
- che richiedere alla Regione quanto è previsto dalla convenzione.
Ricordo che per un altro intervento industriale c'era una
convenzione analoga, e dopo alcune osservazioni consiliari, si è
arrivati alla modifica perchè anche l'Assessore Lanivi aveva
accettato la considerazione che una seconda Coinca in Valle d'Aosta
non si poteva assolutamente installare. E questo per quanto
riguarda il discorso dei 180 milioni.
Se questo signore prima di insediarsi verrà a battere ancora
cassa, in base alla convenzione, per come questa è stilata (a meno
di inventare qualcosa di nuovo), gli dovremo dare altri 100 o 200
milioni, perchè il "Pozzo di S. Patrizio" non finisce mai.
Bisognava fare delle considerazioni per cui non si può
privilegiare una persona oltre dei limiti ragionevoli. Si può anche
capire l'atteggiamento dell'imprenditore che avendo il coltello
dalla parte del manico ha fatto anche l'ultima azione che doveva
fare e cioè venire qua e dire: "Sentite, ormai siamo arrivati al
dunque; se volete proprio che arrivi in Valle d'Aosta, datemi il
mutuo da tre miliardi e mezzo, oppure me ne sto a casa".
In quel caso avremmo buttato via venti miliardi per la
costruzione di uno stabilimento che non entra in funzione al
momento della sua definizione sul piano costruttivo.
È vero che la Regione ha questa possibilità di denaro. È
altrettanto vero che le scorte il titolare della ditta Coinca se le
poteva comprare da solo; non era necessario questo intervento da
3,5 miliardi, perchè se facciamo tutti i calcoli di cosa è venuta a
costare la Coinca, questo signore dovrebbe fare dei chicchi di
caffé d'oro alla fine, perchè sarà senz'altro il miglior caffé
d'Europa.
L'errore iniziale era un errore dell'Amministrazione, il secondo
credo sia una considerazione che vada al di là di quelle che sono
delle opportunità che la Regione offre all'imprenditoria privata,
ma che non devono superare i limiti del ragionevole.
Non conosco le altre giustificazioni di questo successivo
intervento della Finanziaria regionale.
PRESIDENTE:
Ha chiesto di parlare il Consigliere Cout, ne
ha facoltà.
COUT - (P.C.I.):
Naturalmente oltre che a fare il miglior
caffè d'Europa, penso che per noi questo tipo di intervento
dovrebbe servire per creare una certa occupazione in Valle d'Aosta,
e naturalmente anche questa volta, come in diverse altre occasioni,
ci sono sorti dei dubbi su come realmente la Regione potrà
intervenire per ciò che riguarda le assunzioni alla Coinca di
Verrès.
Dico questo perchè in una delle ultime riunioni della
Commissione regionale per l'impiego, alla quale avevo partecipato,
un rappresentante della Coinca, in occasione della presentazione di
un progetto di formazione di lavoro per manodopera da occupare alla
Coinca, ci aveva illustrato un po' la situazione esistente al
momento.
Diceva prima il Consigliere Torrione che per spostare questa
attività da Borgaro Torinese a Verrès pagheremo un prezzo molto
elevato. Vorrei anche capire cosa ne sarà dell'occupazione,
esistente al momento a Borgaro Torinese, visto che non l'ho capito
dopo quanto ci ha spiegato il rappresentante della Coinca, il quale
ci ha detto che al momento attuale a Borgaro Torinese ci sono una
sessantina di persone occupate, di cui 10-12 provenienti dalla
Valle d'Aosta e già assunte dalla Coinca, e altre persone che
dovrebbero essere spostate (non potendo essere licenziate) a
Verrès.
Secondo questo rappresentante, sarà molto difficile che queste
persone vengano un domani a Verrès, per cui si licenzieranno da
sole e la questione sarà chiusa in questi termini.
Se con questi soldi dovremo assumere prima cinquanta persone,
per arrivare alla fine a settanta-ottanta persone, se dieci o
dodici valdostani lavorano già a Borgaro Torinese, se dovremo
occupare o cercare almeno di occupare gli ex dipendenti della Fiat
Engineering - almeno quello era l'impegno iniziale di quando si è
cercato di costruire la Coinca sui terreni acquistati dalla Regione
e dalla Fiat Engineering - se dobbiamo esaudire le richieste giuste
dei cassa integrati della zona, se già è stata presentata una
richiesta di un corso di formazione per giovani dai 15 ai 29 anni
da occupare presso la Coinca di Verrès, mi chiedo come ci staranno
tutte queste persone nel numero che viene previsto dalla
convenzione.
Come al solito, abbiamo già in altra occasione sollevato il
problema che la Regione dovrebbe intervenire richiedendo maggiori
garanzie per ciò che riguarda le funzioni da parte delle ditte che
finanziamo così lautamente. Penso che sia una richiesta giusta,
visti i prezzi che paghiamo per mettere in piedi queste
industrie.
Non so se al momento attuale l'Assessore ha già delle precise
indicazioni su cosa capiterà veramente alla Coinca di Verrès per
ciò che riguarda le assunzioni, se ce le ha, lo preghiamo di
fornircele.
Chiediamo all'Assessore di farsi carico di questo problema che
non è secondario per ciò che riguarda la Coinca di Verrès e di
riferirci in futuro cosa potrà essere fatto in questo caso.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Penso che quando un Assessore o
un esponente dell'esecutivo risponde ad una interrogazione debba
dare delle risposte esatte; nell'ultima interrogazione sulla Coinca
che avevo presentato prima delle ferie estive, l'Assessore Fosson
aveva garantito in Consiglio (si trattava ancora di una perizia
suppletiva) che quella era l'ultima opera di competenza
dell'Assessorato ai Lavori Pubblici.
Puntualmente si smentisce a distanza di due mesi. Allora mi
chiedo se questo è un modo serio di amministrare la "cosa pubblica"
oppure (come diceva ieri il Consigliere Mafrica) se qui ci si
prende in giro. Questa seconda ipotesi, se fosse vera, non mi trova
d'accordo.
Nella interrogazione che presentai sulla Coinca denunciai tre
situazioni importanti: primo, dissi che questa ditta solo per
trasferirsi in Valle d'Aosta, dopo i lauti finanziamenti ottenuti,
chiedeva 4 miliardi. La Giunta ha deliberato, dopo aver concordato
3,5 miliardi. Questo è stato il primo ricatto (fra virgolette)
della Coinca per il solo trasferimento in Valle d'Aosta.
Secondo: denunciai che si trattava di una società già decotta, e
lo ribadisco in questo momento.
Terzo: chiesi all'Assessore all'Industria di svolgere una
indagine di mercato perchè da informazioni assunte questa Coinca
aveva perso gran parte del mercato di vendita.
Questi sono i tre elementi che denunciai in quella occasione; su
questi nessuna risposta positiva è arrivata da parte
dell'esecutivo, l'unica risposta, riguarda l'accettazione da parte
della Giunta della richiesta per il solo trasferimento.
Nella convenzione del 1983 era previsto un prestito
obbligazionario per 2 miliardi, una partecipazione azionaria di un
miliardo e un leasing di un miliardo. Il leasing doveva servire per
l'acquisto di macchinari. Successivamente i macchinari sono stati
acquistati dalla Regione.
Allora questo signore avrà preso sicuramente il miliardo per
l'acquisto dei macchinari che poi non ha acquistato, quindi
incamerando un miliardo di leasing. C'è stato questo prestito
obbligazionario di 2 miliardi, altri finanziamenti di diversi
miliardi, per arrivare alla cosa più assurda del finanziamento
sotto forma di mutuo di 3,5 miliardi per le scorte.
Ma, signori Consiglieri, è mai possibile che una società che
trasferisce la propria attività da un luogo all'altro, debba
chiedere 3,5 miliardi di scorte? Questo significa che non è una
società economicamente forte. Il termine che ho usato, di azienda
"decotta", calza perfettamente. Qui ci troviamo di fronte ad una
società fallimentare, che addirittura non è in grado di sostenere
la spesa delle scorte.
Allora, se la ditta non è in grado di sostenere la spesa delle
scorte, avendo perso una parte del mercato di vendita, non essendo
in grado di soddisfare il requisito dell'occupazione - perchè non
potrà assumere il numero di persone indicato dalla convenzione,
avendo superato ormai i tempi dell'apertura previsti - mi chiedo se
è il modo questo di dare a degli arrampicatori un finanziamento
cospicuo che arriva a circa 20 miliardi.
Ci troviamo di fronte ad una situazione grave, a cui dobbiamo
mettere un punto fermo, che consiste nella sospensione
dell'approvazione di queste due delibere e nella nomina di una
Commissione consiliare che accetti se sono stati erogati questi
finanziamenti, perchè ci troviamo a dover pagare questa società
sotto diverse forme, avendo già usufruito di altre forme di
finanziamento.
Formalizzo la richiesta di rinvio dell'approvazione della
delibera, per riportare in Commissione o alla Conferenza dei
Capigruppo le diverse situazioni verificatesi durante gli anni
'82-86.
Si dà atto che alle ore 10,09 assume la Presidenza il Vice
Presidente Franco De Grandis.
PRESIDENTE:
C'è una richiesta formale di rinvio che ha
precedenza sul seguito della discussione generale. Possono prendere
la parola uno a favore e uno contro, dopo di che passiamo alla
votazione.
Ha chiesto di parlare il Consigliere Mafrica, a favore, ne ha
facoltà.
MAFRICA - (P.C.I.):
Sono a favore del rinvio perchè le
domande che ho fatto prima in effetti potrebbero essere chiarite in
Commissione e la deliberazione potrebbe essere riportata al
prossimo Consiglio.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Mi pare che non ci sia luogo a rinviare.
L'operazione Coinca sta arrivando alla sua conclusione, occorre a
questo punto partire con la produzione, ulteriori ritardi non
ritengo possano essere produttivi.
PRESIDENTE:
Pongo in votazione la richiesta di rinvio
delle deliberazioni nn. 5598 e 5891:
ESITO DELLA VOTAZIONE
Presenti: 28
Votanti: 27
Favorevoli: 10
Contrari: 17
Astenuti: 1 (Berti)
Il Consiglio non approva
PRESIDENTE:
È riaperta la discussione generale sulle due
deliberazioni.
FOSSON - (D.C.):
Intendo ripetere quanto ho già detto in
altre discussioni che riguardavano la Coinca, ed è stato ripreso
questa mattina dal Consigliere Torrione.
Data la convenzione con la Coinca, i lavori si sono dovuti
svolgere in ottemperanza alla convenzione stessa, quindi adattando
progressivamente la costruzione dello stabilimento, l'acquisto
degli impianti, alle esigenze dell'azienda Coinca.
Per quanto riguarda quello che diceva il Consigliere Baldassarre
sugli ulteriori 180 milioni che si spendono per smontare i
macchinari a Borgaro, trasferirli a Verrès e rimontarli con gli
opportuni aggiustamenti, nel rispondere alla sua interpellanza
avevo dato una certa cifra globale. In questa cifra era compresa la
perizia suppletiva che abbiamo poi passato in questo Consiglio in
una riunione successiva, ed erano comprese queste previsioni di
spesa per gli ultimi ritocchi allo stabilimento.
Per quanto riguarda l'ulteriore finanziamento, lascerei la
parola agli Assessori che hanno più competenza di me in questo
settore.
PRESIDENTE:
Ha chiesto di parlare L'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Intervengo per chiarire l'operazione
di finanziamento di 3,5 miliardi.
L'azienda interrompe per circa due mesi e mezzo la sua attività
nello stabilimento di Borgaro, che poi chiuderà. Tant'è vero che
per il completamento di questa operazione di finanziamento - cioè
denari che devono rientrare con gli interessi entro il 31.12.1987 -
deve chiudere per due mesi e mezzo. Il problema non è quello di
fare un magazzino, ma una scorta eccezionale che copra e garantisca
la continuità della presenza sul mercato della Coinca per due mesi
e mezzo, tale è il tempo previsto per fermare le lavorazioni in
quel di Borgaro Torinese, e avviare l'attività produttiva a Verrès.
Questo vuoto di due mesi e mezzo va garantito, perchè c'è un
problema di mantenimento della quantità e qualità del caffè sul
mercato per due mesi e mezzo.
Il volume di fatturato mensile, cioè di vendita del prodotto
finito del caffè Coinca sul mercato, si aggira sugli oltre 2
miliardi al mese. Questa cifra è stata valutata dagli uffici
competenti della Regione sul valore del caffè acquistato e quindi
soggetto a notevole fluttuazione di valore. Nell'ultimo anno il
valore del caffè grezzo importato o dall'Africa o dal Sud America
ha subito fortissime lievitazioni, comunque è valutabile intorno a
questa dimensione complessiva che ho detto, intorno ai 2 miliardi
al mese.
La continuità della presenza sul mercato obbliga ad una scorta
non di materie prime, ma di materie lavorate per due mesi e mezzo,
per un immobilizzo eccezionale di circa 5 miliardi.
Quindi l'operazione che compie l'Amministrazione regionale per
consentire l'avvio delle attività nel prossimo mese di novembre,
consiste in un intervento sottoforma di mutuo che deve rientrare
completamente entro il 31.12.87, ma a partire dal 1° gennaio 1987,
per un valore di 3,5 miliardi.
Questa operazione deve far fronte al superamento di questo
periodo critico, cioè eccezionale, dovuto alla chiusura, periodo
che deve nello stesso tempo comportare la totale cessazione delle
attività a Borgaro e l'avvio dell'attività a Verrès.
Per quanto riguarda il problema del personale, ritengo che al di
là dei timori, l'operazione possa concludersi in termini positivi
per la Regione. È vero, c'è un certo numero di valdostani, mi pare
una dozzina, che è dipendente dalla Coinca e che in questo momento
è pendolare da Borgaro. Questi devono rientrare anche perchè, per
tutta una serie di vicende, procedure di appalto, appalto Finaosta,
appalto regionale, vi erano state delle assunzioni di personale
valdostano che in questo momento è pendolare.
Credo che questo sia giustamente computabile nella massa e nel
volume occupazionale di Verrès, così come - e questo è stato
richiesto all'azienda - dipendenti Fiat e Engineering che si sono
ridotti a pochissime unità, devono far parte di un personale su cui
deve essere fatta l'offerta di lavoro secondo le professionalità
richieste.
Questi dipendenti costituiranno un bacino di persone da tenere
in conto per l'eventuale assunzione in Coinca, anche perchè questo
insediamento quando è stato pensato, teneva conto della chiusura
delle attività Brambilla in quel di Verrès. Quindi è un vuoto che
si era determinato in Verrès piuttosto consistente, oltre la Fiat
Engineering.
Per gli altri problemi del personale, è intenzione
dell'Amministrazione regionale far rispettare le convenzioni; non
ho avuto su questo problema un incontro diretto con il titolare, il
quale però ha avuto un incontro con la Commissione regionale
dell'impiego, alla presenza delle Organizzazioni Sindacali e di
tutti gli altri componenti la Commissione.
È chiaro che a fronte di interventi regionali, deve
corrispondere un volume occupazionale così come è stabilito dalle
convenzioni.
Vorrei anche dire che l'operazione Coinca in Valle d'Aosta,
oltre ad avere un insediamento produttivo che garantisca un volume
occupazionale, quindi partecipi alla produzione della ricchezza
regionale ed a un problema sociale quale è l'occupazione, ha anche
altri risvolti utili per il bilancio regionale, e di questo credo
debba tenersi conto nell'economia generale di questa
operazione.
PRESIDENTE:
È chiusa la discussione generale.
Ha chiesto di parlare il Consigliere Baldassarre per
dichiarazione di voto, ne ha facoltà.
BALDASSARRE - (P.S.D.I.):
Ribadisco il mio giudizio
negativo, in quanto dagli interventi degli Assessori non sono
arrivate precisazioni.
Era stato chiesto addirittura (e lo ripeto, ho qui la
convenzione del 1983) di effettuare finanziamenti per circa 4
miliardi, e poi la cosa più importante, finanziamento diretto sotto
forma di leasing per un miliardo per l'acquisto di macchinari. I
macchinari sono stati acquistati dalla Regione, l'Assessore
sostiene che i 3,5 miliardi servono per le scorte, per fare del
prodotto finito, mi auguro che non sia già esistente il prodotto
finito, però sarebbe opportuno sapere dove sarà lavorato questo
prodotto.
Quindi a fronte di una situazione non molto chiara, ribadisco le
mie perplessità su questa delibera. Ancora una volta questa
maggioranza dimostra di governare con arroganza, con i numeri, e
questo non giova alla chiarezza della gestione di fronte alla
pubblica opinione.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Non riteniamo sufficienti le
spiegazioni dell'Assessore, la convenzione iniziale non prevedeva
la chiusura di Borgaro, prevedeva che in aggiunta allo stabilimento
di Borgaro venisse aperta una nuova attività a Verrès.
Ora, il fatto di chiudere Borgaro e trasferire poi con qualche
complicazione, come diceva il Consigliere Cout, l'attività a
Verrès, può anche andarci bene; non si capisce perchè il tutto
debba avvenire con l'intervento della Regione. Non perchè
l'intervento della Regione non abbia una sua logica se deve
favorire l'inizio dell'attività, ma perchè non abbiamo capito cosa
ha fatto questo signore dei 4,5 miliardi, visto che abbiamo pagato
tutto abbondantemente noi per ciò che riguarda capannone, impianti
elettrici e macchinari. Dove sono finiti il miliardo
trecentotrentaquattro milioni di partecipazione azionaria, i due
miliardi di prestito obbligazionario e il miliardo dato come
leasing per i macchinari?
Addirittura, questa deliberazione di 180 milioni per lo
spostamento dei macchinari, ne ripete una precedente in cui lo
spostamento dei macchinari era già stato preventivato, quindi non
riusciamo a capire cosa ci abbia messo di suo questo signore.
Probabilmente i quattro miliardi e mezzo diventano la valutazione
del macchinario che lui ha già lì e che trasferisce qui. Però, di
nuovo, avendo ricevuto denaro fresco, questo signore non ha tirato
fuori una lira, viene qui e, come ha dimostrato nelle precedenti
occasioni, non ha fondo alle sue richieste. Siccome ha trovato una
Giunta che largheggia, una Giunta dalle mani bucate, si è abituato
in un certo modo e continua.
Questo modo di agire non ci dà garanzie per il futuro
dell'occupazione a Verrès.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Avevamo distinto le due operazioni:
una fatta in base ad una convenzione, che è quella che è,
purtroppo, e l'altra che riguarda questo secondo intervento nelle
forme che sono state anche esplicitate dall'Assessore per quanto
riguarda una ulteriore erogazione di 3,5 miliardi.
Credo che la giustificazione portata, e cioè per rimanere sul
mercato questo signore debba ottenere, per una chiusura di due
mesi, un finanziamento pubblico di 3,5 miliardi mi sembra una cosa
inconcepibile.
"Cosa ha messo di suo questo signore?" - chiedeva il Consigliere
Mafrica. Niente ha messo di suo, tranne una grossa intelligenza per
fare una operazione alle spalle dell'Amministrazione regionale.
Questa è la verità purtroppo.
Toccava a lui preoccuparsi di rimanere sul mercato. Se sapeva
che doveva chiudere l'attività, doveva premunirsi di quelle che
erano le scorte; in questo periodo non ha mica chiuso la sua
attività, ha continuato a produrre.
Se per caso questo signore dovesse andare - come diceva il
Consigliere Baldassarre - a gambe all'aria, di suo cosa ha
rischiato? Assolutamente niente. E questo era un rischio che almeno
gli si poteva far correre: premunirsi, fare le scorte e poi
sostenere quello che è il suo mercato, altrimenti questo fa
l'imprenditore a spese totali dell'Amministrazione regionale. È una
nuova figura che abbiamo creato, ma ne troviamo a migliaia di
simili in giro.
Si parla sovente di creare in Valle d'Aosta una imprenditoria
illuminata, questo signore non aveva sicuramente bisogno di essere
illuminato: aveva già capito tutto.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 27
Votanti: 26
Favorevoli: 16
Contrari: 10
Astenuto: 1 (Aloisi)
Il Consiglio approva
Oggetto n. 5602 in data 1° agosto 1986
: Lavori
di pavimentazione in conglomerati bituminosi di strade comprese nel
lotto n. 5/1986 - Appalto dei lavori a licitazione privata -
Approvazione ed impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 5603 in data 1° agosto 1986:
Lavori
di pavimentazione in conglomerati bituminosi di strade comprese nel
lotto n. 4/1986 - Appalto dei lavori a licitazione privata -
Approvazione ed impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 5604 in data 1° agosto 1986
: Lavori
di pavimentazione in conglomerati bituminosi di strade comprese nel
lotto n. 7/1986 - Appalto dei lavori a licitazione privata -
Approvazione ed impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 5605 in data 1° agosto 1986
: Lavori
di pavimentazione in conglomerati bituminosi di strade comprese nel
lotto n. 3/1986 - Appalto dei lavori a licitazione privata -
Approvazione ed impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 5606 in data 1° agosto 1986
: Lavori
di pavimentazione in conglomerati bituminosi di strade comprese nel
lotto n. 6/1986 - Appalto dei lavori a licitazione privata -
Approvazione ed impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 5607 in data 1° agosto 1986
: Lavori
di pavimentazione in conglomerati bituminosi di strade comprese nel
lotto n. 9/1986 - Appalto dei lavori a licitazione privata -
Approvazione ed impegno di spesa.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Per un lavoro di 480 milioni si
prevede una penale di 200 mila lire al giorno: vorrei chiedere che
fastidio può dare il pagamento di una simile penale rispetto
all'importo dei lavori. Non è il caso di aggiornare le penali al
valore effettivo dei lavori da fare?
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Questo importo possiamo modificarlo.
Vedremo di aggiornarlo proporzionandolo all'importo dei lavori.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 5657 in data 1° agosto 1986
:
Concessione di un contributo di lire 24.000.000 a favore dei
proprietari del Castello Charles per le spese dagli stessi
sostenute nell'esecuzione di lavori di straordinaria manutenzione
nell'immobile.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
La deliberazione suggerisce alcune
domande. La prima: l'edificio è in effetti un edificio
interessante, tant'è che ero personalmente convinto che fosse un
edificio notificato ai sensi della legge 39. Si legge invece nelle
premesse che il Castello Charles non risulta attualmente
notificato. Siccome queste competenze sono state trasferite alla
Regione Valle d'Aosta, chiedo se nel frattempo si è provveduto a
classificare questo edificio come monumento di interesse storico ed
artistico.
Seconda domanda: per questo tipo di intervento, vale a dire il
contributo a fondo perso della Regione a favore dei proprietari di
edifici notificati che ristrutturano e consolidano questi edifici,
è in vigore la legge 94/83, che prevede il contributo a fondo perso
pari al 60% dei lavori, con una procedura che consente anche alla
Sovrintendenza di entrare nel merito dei lavori. Quindi il
contributo viene assegnato solo se preventivamente il progetto di
recupero e di ristrutturazione viene valutato ed esaminato dalla
Sovrintendenza stessa.
Quindi vorrei sapere se anche in questo caso sul progetto c'è
stato un esame preventivo della Sovrintendenza, o se invece il
contributo è stato dato successivamente, e per quale ragione il
contributo è del 55% e non del 60% come abbiamo finora fatto
rispetto agli altri edifici notificati.
Si dà atto che alle ore 10,37 riassume la Presidenza il
Presidente Giovanni Bondaz.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
La Commissione Speciale si è già riunita
e fra altri immobili anche il Castello Charles ha avuto l'iter per
la notifica. Non so garantire al Consigliere Tonino se questo iter
è terminato, ma so che è già iniziato, in quanto abbiamo parecchi
fabbricati da notificare, per cui procediamo abbastanza
lentamente.
Per quanto concerne il corso dei lavori, preventivamente si
autorizzano determinati lavori, e in quanto alla percentuale
normalmente diamo il 60% delle opere, però ammissibili. In questi
44 milioni c'erano anche alcune opere che non sono contemplate
dalla legge, perchè la legge parla di opere di consolidamento e
strutturali, più che di rifinitura. In questo 5% rientrano opere
che non sono ammissibili dalla legge.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
Oggetto n.
5723
in data 1° agosto
1986:
Utilizzazione delle graduatorie di concorsi per
coadiutori e segretari delle istituzioni scolastiche ed educative
dipendenti dalla Regione per il conferimento di incarichi e
supplenze nei servizi dell'Amministrazione regionale.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
Oggetto n. 5809 in data 8 agosto 1986
: Lavori
di costruzione della microcomunità e centro di incontro ed
assistenza anziani in Comune di St-Pierre - Opere edili (2° lotto)
- Approvazione ed impegno di spesa - Concessione di
proroga.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO - (P.C.I.):
Circa un anno e mezzo fa, per un
intervento della Magistratura, c'è stato un cambio nella Giunta.
Allora penso ci sia stata una grande battaglia all'interno della
Democrazia Cristiana, una grande battaglia per scegliere un
ingegnere o un avvocato, e sembra che abbia vinto l'ingegnere.
L'ingegnere in quel momento doveva sostituire il geometra, e noi
ritenevamo, sulla base della considerazione che il geometra ha
studiato ad Aosta, l'ingegnere ha studiato a Torino, che
quest'ultimo avesse maturato un po' di più. Avevamo sollevato
diverse critiche al precedente Assessore Borbey per tutte le
perizie suppletive che ci portava, pertanto all'esordiente
Assessore, ingegnere Fosson, avevamo rivolto l'invito di cambiare
strada.
Dicono a volte: il dottore dovrebbe fare l'Assessore alla
Sanità, l'ingegnere l'Assessore ai Lavori Pubblici, il professore
l'Assessore alla Pubblica Istruzione, ma non mi pare che questo
modo di pensare sia troppo giusto.
Ero convinto che se fosse andato l'avvocato a fare l'Assessore
ai Lavori Pubblici, forse, proprio perchè aveva anche una
esperienza da imprenditore, questo non sarebbe successo.
Ho qui davanti una perizia suppletiva di 200 milioni, e non
riesco a capire a chi si possa imputare questa perizia, se
all'Assessore o ai funzionari, quando fanno la gara di appalto,
quando mettono giù questo capitolato con l'elenco di tutto quello
che serve per fare delle microcomunità. Sulle microcomunità siamo
d'accordo; ce ne vorrebbero tante sul territorio perchè ormai siamo
tutti anziani. Vorrei leggere qualcosa di questa perizia
suppletiva.
Anzitutto non si è previsto il cancello di entrata, non si sono
previste le soglie dei davanzali, non si sono previste le aerazioni
per le lavanderie. Sono delle piccole cose che avrebbero dovuto
essere previste, invece sia nella presente delibera che nella
successiva i lavori da fare per opere non previste sono gli
stessi.
Invito l'Assessore Fosson nuovamente di rivedere questi dettagli
perchè le perizie suppletive lasciano sempre dei dubbi. Non vorrei
che questi dubbi arrivassero in certi posti dove non si vorrebbe
mai.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
Tralascio gli apprezzamenti del
Consigliere Bajocco, spero di non far sfigurare troppo la categoria
degli ingegneri.
Sono tre perizie suppletive legate fra loro e sono nate dal
fatto che si è deciso di utilizzare il sottotetto della costruzione
della microcomunità di Saint-Pierre. Qui sostanzialmente si è
deciso di utilizzare il sottotetto e sono state necessarie queste
opere in più; i davanzali non sono stati dimenticati, servono
utilizzati nel sottotetto. Poi nei progetti non si riesce a
prevedere tutto, sfugge sempre un qualcosa.
È vero che l'importo delle opere suppletive è di 200 milioni
circa, ma va considerato che sono su un appalto di 725 milioni, in
percentuale sono intorno al 25%.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
Oggetto n. 5814 in data 8 agosto 1986
: Lavori
di costruzione della microcomunità e centro di incontro ed
assistenza anziani in Comune di Saint-Pierre - Impianto
idrosanitario e di riscaldamento - Approvazione di perizia
suppletiva e di variante - Approvazione ed impegno di spesa -
Approvazione nuovi prezzi - Concessione di proroga.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
Oggetto n. 5815 in data 8 agosto 1986
: Lavori di
costruzione della microcomunità per anziani in località Ordines del
Comune di Saint-Pierre - Impianto elettrico - Approvazione di
perizia suppletiva e di variante - Approvazione ed impegno di spesa
- Approvazione nuovi prezzi - Concessione di proroga.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
Oggetto n. 5824 in data 8 agosto 1986
: Lavori di
sistemazione idraulica di un tratto del torrente Evançon tra il
ponte di Balme ed il ponte della S.R. n. 5 Antagnod-Champoluc in
Comune di Ayas - Appalto dei lavori a licitazione privata -
Approvazione ed impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
Oggetto n. 5844 in data 8 agosto 1986
:
Approvazione dell'ulteriore spesa di lire 335 milioni per i lavori
di ristrutturazione dell'edificio delle vecchie scuole elementari
di Verrés, da destinare a presidio socio-sanitario
distrettuale.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
Objet n° 5869 en date du 8 août 1986
: Attribution d'une
subvention extraordinaire de 15.000.000 de lires au C.I.F.E. pour
l'organisation du Congrès "L'Europe des citoyens - l'autonomie et
la participation des Régions en Europe".
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
Oggetto n. 5886 in data 8 agosto 1986
:
Trasferimento all'Institut Valdôtain de l'Artisanat Typique (IVAT)
dei beni patrimoniali già di proprietà del disciolto Ente
Valdostano per l'Artigianato Tipico (EVART) posto in liquidazione
con legge regionale 10 aprile 1985, n. 9.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Volevo approfittare di questa
deliberazione per chiedere se la questione dell'Evart era
chiusa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
Oggetto n. 5890 in data 8 agosto 1986
: Ditta
S.P.F. (Sport Production Finance) s.r.l. - Concessione di
fabbricato ad uso industriale e finanziamento di attività
produttiva in Comune di Gignod, stabilimento ex Maxel S.p.A. -
Approvazione dello schema di convenzione.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Visto che nel passato abbiamo avuto
alcune esperienze negative in merito allo stabilimento della Maxel,
volevo sapere dall'Assessore quali sono le motivazioni soprattutto
di carattere tecnico, che hanno indotto o inducono
l'Amministrazione a dare un finanziamento a questa nuova società
che produce gli stessi prodotti della Maxel: sci, bastoncini,
occhiali da sole, etc. Visto che la Maxel con quel prodotto ha
ottenuto i risultati che abbiamo visto tutti, quali sono le
motivazioni che fanno sì che un'altra azienda dello stesso tipo
venga ad inserirsi con finanziamenti regionali, creando una
situazione alquanto critica visti i precedenti?
PRESIDENTE:
Ha chiesto di parlare il Consigliere Pascale,
ne ha facoltà.
PASCALE - (P.S.I.):
La prima domanda che volevo fare è in
merito a precedenti iniziative che erano state avanzate per
continuare la produzione nell'ambito dello stabilimento ex Maxel.
Se non sbaglio c'era stato il tentativo di una cooperativa di 40
persone, di cui facevano parte alcuni ex dipendenti della Maxel, ed
anche alcuni commercianti del settore. Era una cooperativa che
voleva rilevare questo stabilimento e avanzava questa ipotesi di
coinvolgimento di soggetti che possono anche essere oltre che
utilizzatori, operatori autonomi di commercio, ponendosi come una
caratteristica di novità soprattutto per la Valle d'Aosta.
Nel contempo c'era stata l'iniziativa della società Scott
(U.S.A.), la quale, venuta a conoscenza di questa iniziativa, aveva
manifestato la sua disponibilità a coabitare in questo stesso
stabilimento con la costituenda cooperativa, per fornire alla
cooperativa i supporti necessari per la commercializzazione dello
sci, per fornire i propri servizi contabili ed amministrativi,
quindi anche per insediare nello stabilimento produzioni fra di
loro complementari e l'un l'altro supportate, in modo da arrivare
ad una suddivisione delle spese. Quindi la prima domanda è come mai
queste iniziative non hanno avuto esito, perchè sono state messe da
parte e si è data la precedenza a questa società S.P.F..
Non sono presente nella III^ Commissione quindi non so che cosa
sia stato detto in quell'ambito, ma dalla sola lettura della
convenzione non è che si possa arrivare a capire cosa sia questa
società, che si presenta con sede in Inverigo (Como) con capitale
sociale di 20 milioni. Non si capisce se è una società di
produzione o di commercializzazione, e quali sono le
caratteristiche che essa presenta e che possono assicurare il
successo dell'iniziativa.
Altre domande che volevo fare, sono le seguenti: intanto questa
società inizia nella Regione Valle d'Aosta una attività produttiva
concernente sci, bastoncini da sci, occhiali da sci ed accessori
per motocross: mi sembra che sia la stessa produzione che fa la
Rossignol a Chambave. Ho sentito dire che la società Rossignol si
sia lamentata di questa produzione concorrente, e abbia fatto
presente la possibilità di subirne dei contraccolpi.
Un'ultima domanda per quanto riguarda la convenzione, là dove si
dice che "la società si impegna a costituire una società (...) con
capitale sociale di £ 1.500 milioni" e, con il riferimento al punto
2.6.1., si parla di un prestito obbligazionario da parte della
Regione per l'ammontare di 1.500 milioni. Volevo sapere se questo
aumento di capitale della società da 20 a 1.500 milioni avviene
prima o dopo la sottoscrizione del prestito obbligazionario della
Regione.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Ho chiesto la parola ma speravo
in una relazione dell'Assessore. Capisco che ne ha parlato nella
III^ Commissione, ma in quella Commissione non tutti i Gruppi sono
presenti. Vorrei avere degli elementi più validi per poter
esprimere un voto favorevole o contrario.
Quello che mi lascia perplesso è che questa società, S.P.F., è
una società di produzione di bastoncini da sci, che adesso si
trasforma in una società che comprende la produzione di sci,
occhiali da sci e via di seguito.
Ci troviamo di fronte ad una società in piena concorrenza con la
Rossignol, che ha già garantito un certo numero di occupazione, che
va a sostituire, per il tipo di attività che svolge, una società
quale la Maxel che - lo sappiamo tutti - ha decapitato alla Regione
circa 7,5 miliardi di finanziamenti, con risultati estremamente
negativi, sebbene producesse un tipo di sci conosciuto.
Qui ci troviamo di fronte ad una società che in quel settore non
ha nessuna esperienza, che dovrà cercare un mercato per utilizzare
sci che non hanno nessuna marca e nessuna pubblicità in campo
nazionale e internazionale.
Ho assunto delle informazioni su questa società, da cui si
ricava che dal punto di vista della produzione di sci è una società
solida, con una ventina di operai e addirittura si parla
dell'entrata nella ditta di un partner svedese. Dal punto di vista
della produzione di bastoncini da sci ha delle garanzie, però si
sta per trasformare in una società produttrice di un manufatto che
non ha mercato (perchè questo ormai è sponsorizzato o occupato da
diverse marche di valore internazionale) per inserirsi in questa
produzione che non ha sbocco. La Regione Valle d'Aosta va incontro
a queste esigenze con una sottoscrizione del prestito
obbligazionario di 1,5 miliardi, con la partecipazione azionaria
del 35%, con un mutuo di 750 milioni, quindi arriviamo ad un
investimento regionale di circa 5 miliardi, a fronte di una
possibilità remota di uno sviluppo di questa attività.
Se l'operazione è destinata a risolvere la situazione
occupazionale di quella zona, sovvenzionando un'altra società che
non si chiama più Maxel ma si chiama S.P.F., certo non è
l'atteggiamento idoneo che si possa assumere da parte di una
Amministrazione.
Mi auguro che l'Assessore ci dia elementi sufficienti per
chiarire queste perplessità, comunque ribadisco un giudizio
negativo sul tipo di investimento e della produzione che potrà
verificarsi, una produzione già dichiarata fallimentare circa un
anno fa e che non ha spazio di mercato perchè occupato da altre
industrie di maggior prestigio, inoltre concorrenziale con una
industria che opera in Valle d'Aosta, che ha una sua attività, che
già porta dell'occupazione. Non mi sembra questo un investimento
idoneo, capace di portare dell'occupazione, utile per la
comunità.
Se queste mie affermazioni saranno smentite dall'Assessore
Lanivi, sarò il primo a felicitarmi, ma ho delle enormi
preoccupazioni proprio per quanto ho detto prima.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Chiedo scusa, forse alcuni chiarimenti
dovevano essere dati prima. Intanto l'azionista maggiore, quasi al
100%, dell'S.P.F. è l'attuale Presidente della Scott.
Fra le domande postemi dal Consigliere Pascale, vi era quella
inerente all'aumento del capitale sociale: in data 20 agosto è gia
stato sottoscritto e versato un capitale di 1 miliardo e mezzo. È
stata trasformata in S.p.A., con sede in Gignod, capitale 1,5
miliardi: questo risale al 28 agosto. Un'altra domanda del
Consigliere Pascale era per sapere se la ditta commercializza solo
o produce: produce, e commercializza.
Al Consigliere Aloisi che faceva il discorso della produzione di
sci: nelle premesse della convenzione (ma credo questo punto di
averlo chiarito nella III^ Commissione) era detto "concernente sci"
per ampliare il campo di interessi. È stato usato un termine
abbastanza ampio, perchè l'azienda intende diversificare i suoi
prodotti in questo campo, concernenti lo sci, ma non produzione di
sci. La produzione consisterà in bastoncini da sci, occhiali da sci
e accessori per motocross. Fra parentesi, uno dei possibili
settori, fra gli accessori per motocross, è quello dei caschi per
moto.
Si è detto che è la stessa produzione della Rossignol, anche
questa affermazione è da chiarire. Per quanto riguarda la
situazione di mercato, questa non è una produzione che si aggiunge
al mercato, è una produzione sostitutiva, mediante spostamento. La
stessa quota di mercato che questo gruppo produceva altrove, la
viene a produrre in Valle d'Aosta, quindi non aumenta il volume dei
bastoncini da sci prodotti nel mondo. Il discorso di concorrenza
con la Rossignol, potrebbe esserci se questa produzione fosse in
aggiunta alla produzione attualmente esistente nel mondo in questo
settore. Invece non subisce un aumento il volume totale, perchè
sono dei volumi che vengono prodotti ad Aosta invece che
altrove.
Lo stesso discorso vale per quanto riguarda gli occhiali da sci.
Questa è una produzione attualmente svolta in uno stabilimento in
Austria che dovrebbe essere prodotta in Valle d'Aosta a Gignod,
quindi (per dare il senso dell'operazione) il miliardo e mezzo di
prestito obbligazionario è garantito dal miliardo e mezzo già
versato dalla società. E questa è la prima operazione. Le
successive operazioni sono cadenzate nella seconda fase, cioè la
partecipazione azionaria della Finaosta avverrà successivamente con
ulteriori aumenti di capitale e con l'assunzione di almeno 55
persone.
Questa operazione viene condotta in due fasi: la prima che
prevede prestiti obbligazionari fino a un miliardo e mezzo, coperto
da capitale sociale già versato di un miliardo e mezzo; la seconda
dopo l'assunzione delle 55 persone, che comprende la sottoscrizione
di capitale sociale fino al 35%, e l'adeguamento del prestito
obbligazionario riferito al capitale sociale che dovrebbe salire a
2 miliardi 250 milioni. Questo è in sintesi il quadro
dell'operazione che dovrebbe alla fine giungere ad una occupazione
di circa 80 persone.
Credo che il problema Scott e Cooperativa sia stato in parte
risolto. In effetti, non erano compatibili per esigenze di spazio e
di ripartizione spazi-servizi della cooperativa con la quale
continuiamo a trattare per vedere se sono possibili altre
sistemazioni.
PRESIDENTE:
Ha chiesto di parlare il Consigliere
Segretario Lilliana Breuvé, ne ha facoltà.
LILLIANA BREUVÈ - (P.S.I.):
Assessore, mi voglio legare
all'ultima frase che Lei ha detto. La domanda che Le pongo è
questa: mi sembra che la Cooperativa stia continuando il suo
discorso nell'accedere ad un prestito, a quella possibilità di
avere del lavoro, per cui mi chiedo, a seguito di questo, cosa farà
la Cooperativa? Lo stesso lavoro che farà questa S.P.F.? In questo
caso non vedo la necessità del mercato.
Un'altra riflessione che ho fatto è la seguente: come mai non si
è pensato ad una coabitazione tra la Scott e la cooperativa? Mi
sorge un dubbio in tutto questo: c'è qualche motivo preciso,
qualche movente che ha indotto a propendere per il Gruppo S.P.F.,
in rapporto alla scelta che era stata fatta inizialmente?
Mi sembra che si fosse persa una occasione di dare un aiuto a
gente del posto, siccome in questa sede abbiamo più volte discusso
sull'imprenditorialità della gente valdostana, per una volta che si
sono fatti avanti alcuni personaggi, sono stati scartati. Queste
sono voci che ho udito, per cui possono anche non essere vere.
Ho sentito dire che questa gente è stata trascinata per il naso
per sei mesi, è stato promesso loro qualcosa di preciso, hanno
fatto documenti, sono andati avanti con l'istruttoria che è stata
chiesta, qualcuno ha chiesto delle garanzie, non so se ho sentito
bene, per novecento milioni, poi queste garanzie non erano
sufficienti, e finalmente sono stati letteralmente abbandonati,
dicendo che non erano degli imprenditori.
In base a queste notizie sono a chiedere all'Assessore di darmi
dei chiarimenti.
E poi altre domande: chi sono i facenti capo a questa S.P.F.,
con quale nome verrà commercializzata la merce che uscirà da questa
ditta, se cioè mantengono ancora il marchio Maxel oppure il marchio
Maxel ritorna alle origini, e infine se è vera la notizia che in
questa cooperativa c'erano ventun negozianti fra rappresentanti di
commercio, ex dirigenti Maxel, quindici operai che avrebbero potuto
entrare in società ed altre quattro segretarie impiegate, per cui
quaranta persone che mi sembra siano esattamente la metà di ciò che
l'S.P.F. assumerà in seguito.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
L'Assessore ci ha spiegato in
Commissione questo tipo di convenzione, anche se è venuta in coda a
quella dell'Olivetti che era più interessante per il tipo di
investimento, quindi alcune domande non sono state poste, e vorrei
porle adesso.
Vorrei chiedere se la Scott era quella che doveva salvare la
Maxel, o se è un caso di omonimia. Poi l'Assessore ha detto che
questi hanno aumentato il capitale di 1 miliardo e 500 milioni; al
punto 1.2 della convenzione si legge: "l'inizio dell'attività
produttiva avverrà appena siano installati macchinari di produzione
e comunque entro tre mesi". Qui si parla di macchinari, senza
distinzione per sci, bastoncini, quindi posso presupporre che serva
per tutta la gamma di produzione.
Vorrei sapere se i macchinari sono solo per una parte di questa
produzione, cioè per i bastoncini da sci, per gli occhiali, invece
per gli sci si utilizzano quelli che ci sono già.
Questi macchinari che dovranno essere installati, dove saranno
acquistati? L'Assessore diceva che non è una produzione aggiuntiva,
ma è una produzione già esistente, per cui vorrei sapere se questi
macchinari saranno trasferiti da dove attualmente si produce. Non
vorrei che ci fosse dietro il giochetto che il miliardo e mezzo
serve solo per acquistare macchinari dello stesso proprietario, il
quale, in questo modo, da una parte investe, dall'altra si
riacquista i suoi macchinari. Facendo questo bel giro alla fine lui
non ci mette niente, mentre chi ci mette è solo la Regione.
Questa è una operazione sui due miliardi, per cui anche da
questo punto di vista vorremmo essere garantiti che questo miliardo
e mezzo non ritorni di fatto nelle casse della stessa persona,
magari titolare di un'altra società. Evidentemente il capitale di
rischio non esiste in questo caso, e viene a cadere uno dei
presupposti principali dell'imprenditoria privata, cioè quello di
impegnare una certa cifra e di conseguenza essere coinvolti nel
buon andamento di tutta l'operazione, perchè diversamente ci si
rimette. Se invece questo capitale di rischio ritorna
all'imprenditore attraverso l'acquisto di macchinari o scorte che
già possiede in altre aziende, allora viene a cadere quel
presupposto di rischio di cui parlavo prima. Alla Multibox mi pare
sia successo questo, e quando ieri parlavo delle fonti di
informazioni e di coloro che dovrebbero dare supporto tecnico
all'Assessore, forse su questi aspetti sarebbe bene approfondire
per evitare questi giochetti, dal momento che nel mondo c'è gente
molto brava a farli.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
L'intervento del Consigliere Breuvé
era rivolto soprattutto alla vicenda cooperativa. In merito, come
ho detto, esiste questa proposta; ci terrei solo a fare una piccola
considerazione. I componenti la cooperativa non vuole dire che sono
40 persone che avrebbero lavorato in quella loro proposta, cioè i
40 sono i componenti la cooperativa perchè poi i volumi di persone
che avrebbero lavorato sarebbe stato in numero inferiore.
Il fatto che si formi una cooperativa di 40 persone non vuole
dire che vi sono 40 posti di lavoro; vuol dire che si è formato una
cooperativa di 40 persone e si prevede di avere 18-20
dipendenti.
Non erano compatibili le due presenze, cioè questa presenza più
la presenza della cooperativa. Infatti, l'ultima proposta della
cooperativa che è arrivata ieri o l'altro ieri, era nel campo dello
sci, mentre alla nuova società non interessa il discorso marchio
Maxel, che è diretto al mercato dello sci, dal momento che fanno
bastoncini da sci, occhiali da sci, ecc..
Alla cooperativa invece interessa il marchio Maxel perchè
vorrebbe avviare una attività ridotta dal punto di vista
quantitativo dello sci, cercando di portare quella loro ipotesi di
produzione su livelli più ridotti ma in cui il nome fa pregio,
quindi mercato più limitato ma costi superiori.
La trattativa con la cooperativa non è terminata, è una
trattativa che stiamo portando avanti e volevo ribadire che non è
che siano scartati i valdostani; anzi agli imprenditori valdostani
in genere sono state fatte delle condizioni che, sempre nell'ambito
della legge, tenevano conto del fatto che erano forme di
imprenditoria locale, quindi non c'è l'ipotesi di non tenere conto
di queste proposte.
Se vi sono le condizioni perchè si possa realizzare questa
iniziativa che vede insieme commercianti, ex dipendenti, Maxel
ecc., questa iniziativa andrà avanti.
Mi chiede poi il Consigliere Millet se lo Scott doveva salvare
la Maxel: i settori sono totalmente diversi, la Maxel produceva
sci, questi non producono sci ma accessori da sci.
Sul discorso delle garanzie, la convenzione è impostata in
questo modo: la garanzia sul prestito obbligazionario a fronte
degli investimenti e delle esigenze dell'azienda è coperta da un
capitale sociale già interamente versato. Le fasi successive sono
legate all'avvio non solo della produzione, ma all'assunzione di 55
persone. La seconda fase è subordinata alla realizzazione di questi
impegni.
Nella fase iniziale: capitale sociale versato 1,5 miliardi,
prestito obbligazionario garantito da quel capitale per 1,5
miliardi. Questa è la prima operazione. Se si realizzano certe
condizioni, fra cui l'arrivo di macchinari, l'avvio di attività,
l'assunzione di 55 persone, seguiranno gli altri interventi
previsti dalla convenzione.
PRESIDENTE:
È chiusa la discussione generale.
Ha chiesto di parlare il Consigliere Baldassarre, per
dichiarazione di voto, ne ha facoltà.
BALDASSARRE - (P.S.D.I.):
Avevo espresso delle
perplessità che in minima parte sono state soddisfatte dalla
risposta dell'Assessore Lanivi.
Queste perplessità persistono e ne spiego brevemente i motivi.
Primo, non posso condividere l'affermazione fatta dall'Assessore
Lanivi quando parla di produzione aggiuntiva e di produzione non
aggiuntiva, ma sostitutiva. Allora questo fa supporre che la S.P.F.
di Inverigo in provincia di Como dovrebbe chiudere i battenti e
quindi trasferire l'attività dalla provincia di Como a Gignod. E
questa non mi sembra la strada che la società potrà seguire. Quindi
non è sostitutiva ma è aggiuntiva, per cui contesto le affermazioni
fatte dall'Assessore. La S.P.F. continuerà ad operare ad Inverigo e
verrà ad operare anche a Gignod.
La seconda perplessità che ha sollevato il Consigliere Millet ha
un fondamento, perchè se guardiamo nella convenzione, la
preoccupazione sorge dalla data. Quando parliamo di sottoscrizione
obbligazionaria per 1,5 miliardi, all'ultima parte si dice:
"documentazione in data non anteriore al 30.11.1985", quindi questi
signori possono produrre la documentazione di macchinari già
acquistati in una data non anteriore al 30 novembre 1985. Ricordo
che siamo nel 1986.
La terza perplessità che mi resta, e bene ha fatto l'Assessore a
dire che l'operazione della cooperativa continua, probabilmente
dovrà essere una produzione alternativa allo sci, perchè sarebbe il
colmo fare Rossignol, S.P.F. e Cooperativa per produrre gli stessi
prodotti. La Cooperativa farebbe solo sci? In questo caso devo
confessare allora che ho delle perplessità su quest'ultima.
Esprimo un giudizio di attesa e non voterò a favore di questa
convenzione, sperando che qualcosa si muova verso una strada
differente.
PRESIDENTE:
Ha chiesto di parlare il Consigliere Pascale,
per dichiarazione di voto, ne ha facoltà.
PASCALE - (P.S.I.):
Per dichiarare l'astensione del
gruppo socialista, in quanto questa volta l'Assessore Lanivi non è
riuscito a convincerci.
In effetti, avevamo uno stabilimento Maxel che produceva sci e
che ha al suo interno tutti i macchinari e le attrezzature per
fabbricare prevalentemente sci. C'era una cooperativa, buona o
cattiva non lo so, che voleva fabbricare sci, quindi bastava solo
che subentrasse nello stabilimento. Forse, anzichè 80, erano 15-20
dipendenti, ma non è che tutto possa essere rapportato al numero
dei dipendenti. Bisognava comunque cambiare i macchinari, e questo
è uno degli aspetti che non riesco a capire.
L'altra cosa che non capisco è quando mi dice che le fette di
mercato della S.P.F. sono sostitutive e non aggiuntive, non riesco
a capirlo anche perchè non è che le fette di mercato sono
predeterminate, qui la concorrenza c'è sempre. E poi, se è vero che
sono sostitutive, allora vuol dire - come giustamente diceva il
Consigliere Millet - che lo stabilimento che oggi le produce e che
produce questa quantità già esistente a livello di mercato, si
trasferisce in Valle d'Aosta e non ha più bisogno di comprare
macchinari. O sono sostitutive, e allora non c'è bisogno di
comprare ulteriori macchinari e non c'è bisogno di questo prestito
di 1,5 miliardi per acquisto di macchinari, oppure non sono
sostitutive e diventano in questo caso aggiuntive, e si apre una
concorrenza con la Rossignol, dei cui effetti e prospettive
bisognerebbe preoccuparsi.
Per questi motivi ci asterremo su questo provvedimento.
PRESIDENTE:
Ha chiesto di parlare il Consigliere Aloisi,
per dichiarazione di voto, ne ha facoltà.
ALOISI - (M.S.I.):
Volevo dichiarare l'astensione del
Movimento Sociale Italiano su questa delibera, proprio perchè le
perplessità che hanno già illustrato i colleghi che mi hanno
preceduto, sono le stesse che abbiamo anche noi. Il motivo
principale è che questa nuova società, la ditta S.P.F., non è che
si trasferisca, come ha dichiarato l'Assessore, da Inverigo ad
Aosta, perchè sulla convenzione non è scritto; probabilmente la
società "s.r.l." la manterrà a Como, e ha trasformato un'altra
società in "s.p.a." che si trasferisce a Gignod. Quindi le
perplessità rimangono quelle che erano prima, e pertanto dichiaro
l'astensione del M.S.I..
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 28
Votanti: 18
Favorevoli: 18
Astenuti: 10 (Aloisi, Bajocco, Baldassarre, Breuvé, Cout,
Mafrica, Millet, Pascale, Torrione e Viberti)
Il Consiglio approva
Oggetto n. 5891 in
data
8 agosto
1986
: Finanziamento a favore della CO.IN.CA. S.p.A. -
Conferimento di incarico Finaosta ai sensi dell'art. 5 della L.R.
28 giugno 1982, n. 16.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 27
Votanti: 26
Favorevoli: 16
Contrari: 10
Astenuti: 1 (Aloisi)
Il Consiglio approva
Oggetto n. 6061 in data
22
agosto
1986
: Lavori di allargamento tratto di strada
Villa-Bruson in Comune di Allein - Appalto dei lavori a licitazione
privata - Approvazione ed impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Oggetto n. 6127 in data
22
agosto
1986
: Concessione e liquidazione di un contributo di
lire 3.000.000 al Comune di Pont-Saint-Martin - Approvazione e
finanziamento di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Oggetto n. 6128 in data
22
agosto
1986
: Concessione e liquidazione di un contributo di
lire 2.000.000 all'azienda autonoma di soggiorno di Breuil-Cervinia
- Approvazione e finanziamento di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Oggetto n. 6138 in data 22 agosto 1986
:
Concessione e liquidazione di un contributo di lire 40.000.000
all'Aosta Calcio per il campionato di calcio interregionale di
"Eccellenza" 1986 - 1987 - Approvazione e finanziamento di
spesa.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Per dichiarare, a titolo personale,
la mia astensione da questa e dalla successiva deliberazione.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI - (N.S.):
Anche io non voterò questa
deliberazione, in più vorrei avere qualche delucidazione circa la
differenza che viene ad esserci in questo primo acconto fra due
società che si trovano ambedue nello stesso campionato, allo stesso
livello di categoria. È vero che Aosta è il capoluogo della
Regione, ma non si capisce perchè, trattandosi dello stesso
campionato e dovendo affrontare le stesse spese, queste due società
vengono trattate in modo diverso. Oltre a questo, resta tutto il
discorso rispetto agli sports popolari che più volte è stato fatto,
e che non voglio ripetere per non annoiare, a conclusione del quale
abbiamo sempre dichiarato la nostra astensione rispetto a questo
tipo di finanziamenti.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
La Giunta regionale ha deliberato un
primo acconto, per dare un aiuto finanziario anticipato alle
società che hanno già speso soltanto di iscrizione, che deve essere
versata molto prima dell'inizio del campionato.
Devo aggiungere, e lo vedremo nella delibera successiva, che lo
scorso anno è stata fatta una differenziazione perchè Aosta era
Aosta, Saint-Vincent ha la scritta sulla maglia Maros
Saint-Vincent, ma quando abbiamo fatto la delibera non era definito
proprio se era Maros Saint-Vincent, o Saint-Vincent Terme.
Nel primo acconto abbiamo lasciato la differenziazione dello
scorso anno. Vedremo i bilanci, i vari sponsor che ci saranno e
torneremo in Consiglio con la proposta definitiva del
contributo.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 26
Votanti: 23
Favorevoli: 23
Astenuti: 3 (Faval, Torrione e Viberti)
Il Consiglio approva
Oggetto n. 6141 in data 22 agosto 1986
:
Concessione di un contributo di lire 100.000.000 al Comune di
Saint-Rhémy per l'acquisto di mezzo battipista - Approvazione ed
impegno di spesa.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
Oggetto n. 6217 in data
22
agosto
1986
: Concessione di un contributo di lire 30.000.000
alla società "U.S. Maros Saint-Vincent" per il campionato di calcio
interregionale di "Eccellenza" 1986-1987 - Approvazione e
finanziamento di spesa.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI - (N.S.):
Provo a ripetere la domanda cercando di
essere più chiaro.
L'Assessore ha risposto, forse perchè era impegnato a parlare
d'altro, in modo non esauriente. Mi ha detto che le cose sono state
fatte come lo scorso anno.
Mi chiedo se il ragionamento alla base del quale ci sarà poi una
differenziazione nel contributo per queste due società, sia quello
che chi è meno bravo a trovare gli sponsor, prenderà più soldi.
Questa Amministrazione non può continuare in tutte le cose che fa,
a favorire i meno bravi: a livello industriale favoriamo i meno
bravi, a livello di concorsi regionali riusciamo addirittura a fare
delle scelte come quella con cui avete approvato in questo
Consiglio la mozione per fare dei corsi di aggiornamento per
riuscire a coprire il posto per il nucleo valutazione investimenti
con dipendenti che senz'altro avranno grosse difficoltà, visto che
questa Giunta, che esprime dei geni al livello che vediamo, procura
tanti dissesti.
Anche in queste piccole cose che sono un modesto contributo a
delle società sportive, non si fa altro che usare la stessa logica:
premiare i meno bravi. Non voglio stare a richiamare stamattina
tutte le questioni sulla Coinca, ma è possibile che se l'Aosta non
troverà sponsor allo stesso livello del Saint-Vincent, prenderà più
soldi?
Era questa la domanda, forse l'avevo posta male io, e vorrei che
l'Assessore mi rispondesse dicendo che ci sono altri motivi per cui
ci sarà una differenziazione.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE - (P.S.I.):
Proverò a rispondere io al
Consigliere Viberti, perchè anche di questo si era discusso
nell'ambito della Commissione a suo tempo. In effetti la
differenziazione in passato fra l'Aosta e il Maros Saint-Vincent
non era tanto dovuta al fatto che il Saint-Vincent aveva uno
sponsor e l'Aosta no, quanto al fatto che esaminando i bilanci
delle due società, si rilevava che il Saint-Vincent aveva
contributi da parte di altri enti pubblici, in modo particolare del
Comune di Saint-Vincent (nella misura lo scorso anno di 12
milioni), mentre il Comune di Aosta non dava alcun contributo alla
società dell'Aosta Calcio, addirittura facendo pagare l'uso dello
stadio.
La differenza rilevante è questa: quando si va ad erogare un
contributo, non è che questo può essere indifferenziato, bisogna
esaminare quelli che sono i bilanci delle società. Se vi sono altri
contributi pubblici, di questo la Regione deve tenere conto. Non è
che si tratta di premiare i più bravi o i meno bravi. Senza parlare
del fatto che c'erano nel bilancio del Maros Saint-Vincent
contributi da parte della Sitav che alla società dell'Aosta non
vengono mai.
Questo non lo dico per difendere l'Assessore ma l'Aosta Calcio:
mi sembra chiaro.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Al Consigliere Viberti ho detto nel
precedente intervento, che questo primo acconto va nell'indirizzo
dello scorso anno perchè c'era ancora il Maros Saint-Vincent. Lo
scorso anno abbiamo dato una differenziazione con una motivazione
prioritaria, e cioè che la società era Aosta Calcio e invece l'U.S.
Saint-Vincent, era Maros Saint-Vincent, il primo nome era dello
sponsor. Questo primo acconto ha la stessa filosofia dello scorso
anno; quando la Giunta delibererà il secondo acconto e la
liquidazione definitiva, è gioco forza che andremo a verificare il
tutto, i bilanci, le previsioni di spesa.
Mi sono spiegato adesso? Grazie.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 26
Votanti: 23
Favorevoli: 23
Astenuti: 3 (Faval, Torrione e Viberti)
Il Consiglio approva
