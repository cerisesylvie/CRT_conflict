Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 633 del 4 luglio 1989 - Resoconto
OGGETTO N. 633/IX - MANCATO INQUADRAMENTO IN POSTI DI
OPERATORE TECNICO DI LAVORATORI OPERANTI NEL SERVIZIO DI EMERGENZA
(C.E.B.). (Interrogazione)
PRESIDENTE:
Do lettura dell'interrogazione in oggetto,
presentata dai Consiglieri Mafrica e Bajocco ed iscritta al punto 7
dell'ordine del giorno.
INTERROGAZIONE
APPRESO che alcuni lavoratori operanti nel servizio di emergenza
(C.E.B.), seppure idonei al corso di riqualificazione per
autista-barelliere svoltosi nel 1987, non sono stati ammessi al
concorso per la copertura di 31 posti di operatori tecnici perché
sprovvisti del richiesto titolo di studio;
CONSTATATO che tale decisione ha provocato un danno agli
interessati, che sono rimasti al 2° livello mentre i loro colleghi
sono stati inquadrati al 4° livello'
OSSERVATO che le organizzazioni sindacali hanno sostenuto essere
sufficiente il possesso del titolo di studio della scuola
dell'obbligo per l'accesso al 4° livello;
i sottoscritti Consiglieri regionali del Gruppo Comunista
INTERROGANO
l'Assessore competente per sapere:
1) quali ragioni hanno impedito l'inquadramento al 4° livello
dei lavoratori interessati;
2) quali iniziative ha preso o prenderà la Giunta regionale per
superare una situazione di trattamento differenziato tra lavoratori
dotati della stessa qualificazione professionale e che svolgono gli
stessi compiti.
PRESIDENTE:
Ha chiesto la parola l'Assessore alla Sanità
ed Assistenza socia le, Lanièce; ne ha facoltà.
LANIECE (DC):
Si precisa preliminarmente che i tre
dipendenti dell'USL, che sono in possesso dell'attestato di
superamento del corso per autisti-barellieri, non sono stati
inquadrati nel 4° livello: due perché non sono stati ammessi al
concorso pubblico espletato nel 1987 per mancanza del titolo di
studio di istruzione secondaria di 1° grado, come espressamente
previsto dalla normativa concorsuale vigente all'epoca (articolo
159 del DM 30 gennaio 1982), mentre il terzo perché, in sede
concorsuale, non aveva superato con esito favorevole la prova
preliminare della conoscenza della lingua francese. Peraltro, i
passaggi di livello all'interno dell'USL si conseguono
esclusivamente a mezzo di concorso.
Solo successivamente, con l'emanazione delle norme in materia di
assunzione di personale in attuazione dell'articolo 16 della legge
28 febbraio 1987, n. 56, è stata disciplinata l'assunzione di
personale in profili professionali, per l'accesso ai quali è
richiesto il possesso della sola scuola dell'obbligo,
ricomprendendo in tale categoria anche gli operatori tecnici di 4°
livello, per i quali non è richiesta una specifica professionalità,
con l'obbligo però di procedere alla selezione tra lavoratori
iscritti nelle liste di collocamento, con riserva al personale
dipendente solo per una percentuale di posti disponibili.
Con una recente deliberazione, adottata dalla Giunta regionale
in accordo con le organizzazioni sindacali e con l'USL e tuttora in
corso di esame presso la Commissione di Coordinamento, la predetta
disciplina è stata adattata alle esigenze locali, per cui si
ritiene che la posizione di impiego dei tre dipendenti possa
trovare idonea definizione entro breve termine, sempreché gli
interessati superino con esito favorevole le prove prescritte.
Il problema, quindi, è stato esaminato dalla Giunta che,
d'accordo con le organizzazioni sindacali e con l'USL, ha
predisposto una delibera apposita per adattare la normativa
dell'articolo 16 della legge n. 56 alle esigenze locali dell'USL.
La questione, pertanto, dovrebbe risolversi entro il prossimo
autunno, perché devono trascorrere i tempi tecnici necessari per
bandire i concorsi interni, sempreché ovviamente il Presidente
della Commissione di Coordinamento non sollevi delle obiezioni.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Ringrazio l'Assessore per le precisazioni e
prendo atto dell'iniziativa presa dalla Giunta per risolvere il
problema sollevato dalla nostra interrogazione.
