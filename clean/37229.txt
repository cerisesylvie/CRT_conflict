Classificazione
AMBIENTE
Inquinamento
TRASPORTI E VIABILITÀ
Trasporti
Viabilità
Autostrade e trafori alpini



Oggetto del Consiglio n. 1061 del 11 marzo 2015 - Resoconto
OGGETTO N. 1061/XIV - Interpellanza: "Attivazione di contatti
con le istituzioni della Valle di Chamonix in merito
all'inquinamento atmosferico collegato al transito dei veicoli
pesanti".
Presidente
- Per l'illustrazione, la parola al
Consigliere Bertin.
Bertin (ALPE)
- Grazie Presidente.
Questa interpellanza ha come argomento le problematiche relative
alla qualità dell'aria, dell'inquinamento legato all'attività
dell'uomo in particolare, al transito dei veicoli pesanti per il
trasporto delle merci nelle vallate alpine, che sappiamo essere
particolarmente delicato. Recentemente ci sono state delle
informazioni al riguardo della Valle del Monte Bianco, versante
savoiardo, che hanno suscitato un certo scalpore, in particolare un
reportage
di France 2, trasmesso al TG delle 8 di qualche
settimana fa, nel quale venivano messi in evidenza i molteplici
problemi legati all'inquinamento nella Valle dell'Arve, che ne fa
una delle valli più inquinate di tutta Europa. Il piccolo comune di
Passy risulta essere il più inquinato, più inquinato di Parigi,
tanto per renderci conto del paradosso della situazione; dati che
si conoscevano, ma che evidentemente non possono non preoccuparci.
Inoltre, sempre in questo
reportage
, veniva riportato che
l'Organizzazione mondiale della sanità ha fornito delle analisi
estremamente inquietanti sulla salute degli abitanti dei territori
interessati, degli abitanti della Valle, appunto, secondo cui circa
60 morti annue sono riconducibili all'inquinamento atmosferico, un
dato evidentemente estremamente preoccupante, conseguenze dirette
sulla salute della popolazione riconducibili alla qualità
ambientale che certo non possono lasciarci indifferenti.
Abbiamo poi assistito ad una presa di posizione da parte di
tutti gli Enti locali e delle associazioni del territorio
interessato finalizzate a cercare di sollecitare una maggiore
attenzione soprattutto ad agire, dando velocità a questa azione, in
particolar modo anche andando avanti nell'applicazione del
Plan
pour la qualité de l'air
, un'azione messa in atto sul lungo
periodo che ha dei risultati, ma certamente inferiori alle
aspettative. Tra l'altro, sotto tutti i punti di vista è
preoccupante pensare che una vallata alpina sia inquinata come una
metropoli della pianura, ed evidentemente può avere anche altre
conseguenze, che vanno al di là dell'aspetto più importante della
salute, quindi economiche, per il turismo, eccetera.
Ci chiedevamo pertanto se sono stati attivati contatti con le
istituzioni d'oltralpe per coordinare un'azione comune concernente
queste problematiche, azione comune che è inevitabile, se si vuole
affrontare seriamente la questione; se la Regione Valle d'Aosta ha
l'esigenza di dotarsi di un piano sulla qualità ambientale
collegato, e quindi raffrontabile, al piano precedentemente citato.
Inoltre ci chiedevamo se si è a conoscenza di studi epidemiologici
sulle conseguenze dell'inquinamento atmosferico nelle zone
interessate dai trasporti internazionali e se è intenzione della
Valle d'Aosta dotarsi di un tale strumento, tanto più che, come
sappiamo, nella nostra regione il traffico internazionale riguarda
due valichi: quello del Gran San Bernardo e quello di
Courmayeur/Chamonix. Infine, le ragioni della mancata convocazione
del Comitato di controllo dei flussi, un comitato previsto da una
legge degli anni '90 che in questa legislatura non è ancora stato
convocato, cosa che ci lascia piuttosto perplessi. Già in passato,
ad inizio legislatura, avevamo sollecitato una convocazione di
questo comitato, utile da più punti di vista. Sostanzialmente le
domande sono queste. Grazie.
Presidente -
La parola all'Assessore Bianchi.
Bianchi (UV)
- Grazie Presidente.
In relazione all'interpellanza presentata, ritengo opportuno
condividere con voi una premessa di ordine generale. È necessario
richiamare il fatto che, nel confronto della situazione ambientale
sui due versanti, la stazione francese cui fanno riferimento le
informazioni riguardanti l'emergenza inquinamento è quella di Passy
e non è quella della
Route du Mont Blanc
, che costituirebbe
riferimento corretto rispetto a quella valdostana di Entrèves.
L'analisi svolta a sostegno delle informazioni pubblicate, quindi,
corrisponde di fatto alla situazione urbana della Vallée de l'Arve
comparabile, per intenderci, a quella della stazione di piazza
Plouves ad Aosta. La differenza rilevata dello stato della qualità
dell'aria tra Aosta e Chamonix, con particolare riferimento alle
polveri PM 10, è dovuta ad un diverso quadro territoriale delle
sorgenti emissive. La Valle dell'Arve presenta una maggiore
urbanizzazione comportante un numero più elevato di fonti di
riscaldamento, sorgenti importanti di particolato fine, un traffico
stradale complessivamente più elevato e una maggiore presenza di
sorgenti industriali.
Per rispondere puntualmente all'interpellanza al punto 1:
"se
sono stati attivati contatti con le istituzioni d'oltralpe per
coordinare un'azione comune"
, vi sono state diverse occasioni
d'incontro anche in relazione ai numerosi progetti transfrontalieri
internazionali in ambito INTERREG che ci hanno dato la possibilità
di affrontare e approfondire le diverse problematiche di tutela
della qualità dell'aria sui territori del confine tra Francia e
Italia. Cito in particolare quello di condivisione dati sulla
qualità dell'aria, messo a punto a seguito dal progetto
Air
Espace Mont Blanc
con la creazione di una piattaforma
informatica tuttora attiva, che acquisisce automaticamente, in
tempo reale, i dati rilevati dalle reti di monitoraggio della
qualità dell'aria operanti in Valle d'Aosta, Rhône-Alpes, Cantons
de Genève, Vaud et Valais. L'esito dei diversi progetti e incontri
istituzionali ha evidenziato sicuramente l'attenzione alla qualità
dell'aria da parte di tutti, ma anche le sostanziali differenze tra
le due realtà, che non sono direttamente comparabili anche per le
diverse condizioni morfologiche, territoriali e meteo-climatiche,
che possono intervenire in modo molto differente nella dispersione
degli inquinanti sui due versanti delle Alpi. La molteplicità dei
fattori che influiscono sulla qualità dell'aria e i flussi del
traffico anche pesante a livello urbano, così differenti, hanno
determinato la consapevolezza che gli strumenti di azione è bene
che siano predisposti e tarati sulla base della propria realtà, non
escludendo con ciò confronti e condivisioni di misure comuni. Da
una lettura attenta del
Plan de la Protection de l'Atmosphère de
la Vallée de l'Arve
emerge per esempio che:
"Il est délicat
d'attribuer aux différentes sources leur part dans les
concentrations relevées. Toutefois quelques pistes ont été
dégagées: la part du trafic n'est pas la plus importante au regard
de ce que l'on a observé à Chamonix...On remarque que le chauffage
résidentiel est le contributeur principal de trois polluants
(monossido di carbonio, polveri sottili e biossido di zolfo)...
Le chauffage au bois semble être le principal contributeur des
émissions...
Les niveaux maxima
(biossido d'azoto)
n'ont jamais atteint 200 microgrammes au mètre cube en moyenne
horaire aux abords de la Route Blanche. Au contraire, c'est chaque
année au centre de Chamonix et au moment des vacances de Noël et de
février que l'on frôle ce seuil, très probablement en lien avec
l'accroissement de la circulation touristique dans le contexte des
températures froides... La principale source d'émission de
particules, étant le chauffage la première action à mettre en
œuvre, est de réduire les émissions des
installations de combustion. Cette action vise l'ensemble des
appareils de combustion du particulier, des collectivités et du
secteur industriel".
Per quanto concerne il punto 2:
"se la Giunta è a conoscenza
di studi epidemiologici sulle conseguenze dell'inquinamento
atmosferico"
, nel corso del 2006 è stato effettuato uno studio
condotto dall'Assessorato della sanità, salute e politiche sociali,
in particolare dall'Osservatorio regionale epidemiologico per le
politiche sociali, in collaborazione con l'ARPA del Piemonte e
l'ARPA della Valle d'Aosta, sugli effetti prodotti dal passaggio
dei TIR sulla salute dei residenti nella Valdigne, che ha dato
luogo ad un quaderno sui temi dell'epidemiologia ambientale. Lo
spunto per la realizzazione di tale studio nacque al termine del
periodo di chiusura del Tunnel del Monte Bianco, conseguente al
tragico rogo del '99, quando se ne decise la riapertura, vincolando
con un limite massimo giornaliero il numero di passaggi dei mezzi
pesanti. Qui riprendo una nota del collega Fosson che, in qualità
di Assessore alla sanità al momento della pubblicazione del
quaderno in argomento, sintetizzava l'esito dello studio:
"Ciò
che è emerso - confrontando il numero di ricoveri e di morti tra i
valdostani per cause associate all'inquinamento prima, durante e
dopo la chiusura del Traforo a seguito del rogo del '99 - è che le
riduzioni osservate durante i due anni di chiusura, che non hanno
visto il transito dei TIR, non sono state così importanti come
forse ci si aspettava. Si sono registrate lievi flessioni nei
ricoveri per patologie dell'apparato respiratorio e per le
patologie ischemiche del cuore, soprattutto negli
ultrasessantacinquenni, ma nei decessi non si sono visti benefici,
il tutto tenendo anche conto che i numeri della Valle d'Aosta sono
così piccoli che statisticamente anche i lievi benefici osservati
nella riduzione dei ricoveri per le due CA sopramenzionate non
possiamo escludere si siano prodotti anche per effetto di una
componente causale a noi sconosciuta. In considerazione del fatto
che, come già precedentemente accennato, il flusso di traffico ha
subito nel complesso una flessione, soprattutto per quanto concerne
i mezzi pesanti e parallelamente ha visto un incremento della
modernità dei mezzi transitanti legati agli sviluppi della
tecnologia dei motori, con progressiva riduzione delle emissioni, i
vari Euro 3, 4 e 5, e tenuto conto del costante monitoraggio degli
inquinamenti ambientali condotti da ARPA, credo di poter dire che
ad oggi non ci sono elementi che indicano un aumento dei rischi per
la salute"
.
Per quanto concerne infine il punto 3:
"le ragioni della
mancata convocazione del Comitato regionale...e se è in programma
una sua convocazione"
, sottolineo ancora che, rispetto a
vent'anni fa - il Comitato è stato istituito con la legge regionale
20 del '94 - oggi registriamo un decremento complessivo del numero
dei veicoli, in particolare pesanti, abbinato ad un progressivo
miglioramento delle emissioni dei veicoli stessi, tali da non far
riscontrare situazioni critiche - chiaramente sul territorio
regionale - a livello delle emissioni, che sono in ogni caso
costantemente monitorate. Ricordo anche la decisone di limitazione
del traffico pesante in attraversamento del Tunnel del Monte
Bianco, fissato in 1.600 mezzi pesanti quale traffico giornaliero
medio, assunta con deliberazione del Consiglio regionale.
Entrando più nello specifico, per quanto concerne i flussi di
mezzi pesanti, osservando i dati messi a disposizione per entrambi
i Trafori, in particolare per quanto concerne il Tunnel del Monte
Bianco, emerge un netto decremento degli stessi con una riduzione
media di circa 200 mila TIR/anno rispetto al periodo antecedente
alla chiusura. Lo stesso avviene con una riduzione di circa il 50
percento in riferimento al passaggio di autobus e poi è in continua
evoluzione, come ricordavo prima, la tipologia di TIR in transito e
il loro impatto quanto a emissioni inquinanti. Nel 2014, infatti, i
TIR transitati al Monte Bianco sono stati per oltre il 78 percento
di categoria Euro 5, gli Euro 6 sono stati circa del 5,25 percento,
gli Euro 4 sono stati del 6,75 percento e i TIR di categoria Euro 3
sono stati circa il 9 percento. Quindi un eventuale divieto di
circolazione di questa categoria avrebbe, con tutta probabilità, un
impatto poco significativo sulla qualità dell'aria nella Valle
dell'Arve e nella Valle d'Aosta.
Inoltre ricordo che con propria legge, la legge 2 del 2007, la
Regione si è dotata del vigente Piano aria che, nel corso degli
anni, ha sviluppato una serie di azioni che hanno portato un
complessivo miglioramento della qualità dell'aria. A tal proposito
ricordo che detto piano è ora in fase di revisione. Così delineato
l'attuale contesto generale di riferimento, aggiungo che, alla luce
dei risultati del costante monitoraggio curato da ARPA che
testimoniano progressivamente miglioramenti delle concentrazioni in
aria di inquinanti e il rispetto dei limiti previsti dalla
normativa vigente, in questi primi anni di legislatura non si è
ritenuto necessario convocare il Comitato regionale di controllo
dei flussi di traffico. Pur non essendoci criticità sul territorio
valdostano, credo tuttavia che la convocazione del Comitato in
argomento possa essere utile ai fini della condivisione e di
riflessioni sulla situazione attuale e sulle prospettive future
legate al flusso del traffico nella nostra regione in generale.
Grazie.
Presidente -
Per la replica, la parola al Consigliere
Bertin.
Bertin (ALPE)
- Grazie Presidente.
Questo è un problema tipicamente transfrontaliero, seppur si
manifesti in modo diverso al di qua e al di là delle Alpi, lo
sappiamo, la morfologia è diversa e anche le fonti emissive sono
diverse. Tra l'altro nel comune di Passy, come sappiamo, vi è
presente un inceneritore che incide molto sulla qualità dell'aria
del paese; inceneritore che, grazie a Dio, in Valle d'Aosta siamo
riusciti ad evitare, grazie all'azione dei cittadini e non certo
grazie al senso di responsabilità del Governo regionale e di chi lo
sosteneva in quel periodo.
Come dicevo, è un fatto tipicamente transfrontaliero. Avevamo
già in passato sollecitato un'azione comune e coordinata tra le
istituzioni di qua e di là delle Alpi. Per esempio l'Euroregione
del Tirolo sta agendo in modo significativo per ridurre
l'inquinamento sui due versanti del valico del Brennero, è una
delle azioni principali dell'Euroregione Tirolo per quel che
riguarda le Province di Trento, Bolzano e il
land
del
Tirolo. Le Euroregioni servono, ma evidentemente bisogna crederci e
mi sembra che a volte, purtroppo, non ci crediate fino in fondo;
questo è un argomento tipico che potrebbe essere affrontato in
questo contesto di Euroregione.
Ritornando dalle nostre parti, è importante che ci sia un'azione
complessiva, una strategia, un piano pluriennale e non interventi
spot
, provocati così, varie volte, dall'emergenza. Il piano
francese da questo punto di vista è interessante perché agisce su
più fattori, non soltanto su quello dei trasporti, ma in generale
ha un approccio globale alla problematica ed è appunto interessante
avere questo tipo di approccio, lo sappiamo benissimo che un'altra
fonte di inquinamento è rappresentata dal riscaldamento delle
abitazioni, e anche da questo punto di vista bisogna intervenire.
Tra l'altro, come gruppo, abbiamo anche presentato un'iniziativa
che va in questa direzione, nel cercare di ridurre le emissioni in
atmosfera delle abitazioni, con effetti positivi anche per gli
altri. È un argomento...come dire? di attualità molto importante.
Come dicevamo, ci va comunque un'azione coordinata e una strategia
di lungo periodo per quanto riguarda ad esempio le questioni
riguardanti gli studi epidemiologici. Certo, sapevamo dei vari
studi, ma è necessario un monitoraggio costante, anche perché sono
fenomeni che si sviluppano nel lungo periodo, non certo nel breve,
due anni di chiusura del Monte Bianco non potevano incidere più di
tanto su una questione che ha comunque ricadute sul lungo periodo.
E da questo punto di vista è una questione che non va sottovalutata
in una regione come la nostra, che ha collegamenti sia con la
Francia, sia con la Svizzera e molti passaggi internazionali.
Dotarsi di questo strumento è, a mio avviso, un fatto importante.
La salute è una priorità, ma altrettanto disastroso sarebbe
rassegnarsi all'idea che le valli alpine sono inquinate tanto
quanto le metropoli delle città, delle pianure; pertanto avremmo
anche delle conseguenze gravissime da quel punto di vista. Questa è
un'altra questione che dovremo affrontare.
Per quanto riguarda il Piano dell'aria, sappiamo che è in
scadenza e da questo punto di vista presenteremo, in coerenza con
questa interpellanza, una risoluzione che va appunto in questa
direzione, per prendere in considerazione azioni diverse, magari
coordinate anche con le istituzioni d'oltralpe. Anche la questione
del Comitato trasporti mi pare francamente un po' ridicola...perché
non convocare questo comitato? Anche lei lo dice, può essere utile
per mettere a conoscenza della situazione...sì, certo, ce lo dice
oggi, ma durante la legislatura non lo avete convocato! Credo che
sia proprio un atteggiamento non intelligente, si perde un po' di
tempo, ma si dà un'informazione. Tra l'altro di questo comitato
fanno parte molti soggetti che possono dare il loro contributo ed è
anche il modo per coinvolgere i cittadini; di questo comitato fanno
parte anche le associazioni ambientaliste e mi pare opportuno che
venga convocato con regolarità per fornire i dati, come ha fatto
anche lei, oggi. Se questa è la giustificazione della mancata
convocazione, mi pare francamente ridicola. Grazie.
Presidente -
Punto 12 all'ordine del giorno.
