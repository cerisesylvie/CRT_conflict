Classificazione
AMBIENTE
Stoccaggio e smaltimento rifiuti



Oggetto del Consiglio n. 779 del 8 luglio 2021 - Resoconto
OGGETTO N. 779/XVI - Interpellanza: "Intendimenti in merito
all'iter di revisione della legge regionale 31/2007 in materia di
rifiuti".
Bertin (Presidente) -
Alla presenza di 26 Consiglieri,
diamo inizio ai lavori pomeridiani del Consiglio.
Punto n. 27 all'ordine del giorno. Per l'illustrazione
Consigliere Aggravi.
Aggravi (LEGA VDA) -
Questa interpellanza muove da alcune
considerazioni fatte anche nel corso della giornata di ieri -
ovvero sul futuro della proposta di legge 15, relativa alle
disposizioni in materia di rifiuti, ovvero sulla modificazione alla
legge regionale 31 e alla 8/2020, ma in particolare alla n. 31 - e
ripercorre anche quanto indicato all'interno del documento di
economia e finanza regionale nell'ambito della sezione dedicata
all'ambiente, dove viene espressa la necessità di colmare i vuoti
normativi che hanno consentito scelte potenzialmente pericolose -
sto leggendo testualmente - per la tutela dell'ambiente, con
particolare riguardo alle discariche regionali, sarà avviato un
iter di revisione della legge 31.
L'interpellanza chiede al Presidente della Regione, in
particolare nelle sue vesti di Assessore pro-tempore all'ambiente,
quali modalità il Governo regionale intenda perseguire al fine di
dare attuazione all'obiettivo programmatico definito nel DEFR
poc'anzi citato inerente alla revisione della legge regionale 31 e
soprattutto - anche per fare un po' di chiarezza e di luce rispetto
al futuro di questa proposta di legge - se il Governo regionale
intenda sostenere la proposta di legge 15, che è tornata alle
Commissioni ancorché emendata a fronte delle risultanze emerse in
sede di giudizio costituzionale e, in caso positivo, quali ambiti e
contenuti del testo intenda emendare, integrare o cassare.
Ovviamente è un'interpellanza che arriva anche a seguito di
tutta una serie di pronunce delle varie Corti e, in particolare,
l'ultima è quella che penso tutti abbiano potuto leggere
relativamente poi anche al ricorso sulla discarica di Chalamy del 6
luglio, dell'altro giorno, che ha sostanzialmente rimesso, se
vogliamo dire, a zero tutte le varie sentenze, le varie pronunce
che dovevano uscire e che saranno ovviamente oggetto di
riflessione, e, in particolare, come citato nelle premesse
d'interpellanza, anche i contenuti della sentenza 76 dell'aprile
scorso della Corte Costituzionale, che in parte è già stata
occasione di discussione in Commissione ma anche, in parte, in
Consiglio.
Quindi capire oggi quale può essere il futuro del più ampio
obiettivo programmatico citato del DEFR, ma soprattutto anche fare
un po' di chiarezza anche a fronte di quello che è successo nei
vari Tribunali, rispetto alla proposta di legge 15.
Presidente -
Per la risposta il presidente della Regione
Lavevaz.
Lavevaz (UV) -
Questa interpellanza arriva, come detto,
in un momento in cui arrivano anche delle novità, proprio fresche
fresche. Far chiarezza in questo momento è comunque difficile in un
argomento e in un ambito particolarmente complesso al di là
ovviamente delle normative che il legislatore regionale ha in
pancia o che comunque può mettere in atto come legislatore, e che
impattano in qualche modo con una competenza statale, che è
esclusiva in materia di ambiente e, dall'altra parte, con le
normative europee in materia che sono stringenti e in continua
evoluzione; ma, oggettivamente, le novità più importanti sono
quelle che il collega Aggravi ha citato, e cioè le due sentenze
abbastanza recenti della Corte Costituzionale e, in ultimo, la
sentenza del Tar arrivata nella giornata dell'altro ieri.
Andando per ordine, la prima sentenza, la 76/2021 che aveva
dichiarato l'illegittimità costituzionale sostanzialmente
dell'articolo 21 comma 2 della legge regionale 3/2020; in
particolare le parti della norma dichiarate fino allora
incostituzionali erano: quelle che disincentivano la realizzazione
e l'utilizzo di discariche per il conferimento dei rifiuti speciali
provenienti da altre regioni; che consentivano il completamento
delle discariche in considerazione solo per lo smaltimento dei
rifiuti speciali che non necessitano di previa caratterizzazione,
con conseguente revoca a far data dal 15 febbraio 2020 delle
autorizzazioni già rilasciate; che consentivano lo smaltimento
delle discariche in esercizi di rifiuti speciali provenienti da
fuori regione nel limite massimo del 20%, di cui si era discusso
ampiamente, e, ancora, che rimandavano a una deliberazione della
Giunta regionale d'individuazione dei rifiuti soggetti a
caratterizzazione, derivanti da processi industriali il cui
conferimento avrebbe potuto essere ulteriormente vietato.
L'altra sentenza, più recente, è la n. 82/2021 con cui la Corte
invece aveva dichiarato l'illegittimità costituzionale
dell'articolo 10, in questo caso della legge regionale 8/2020, in
particolare, cito testualmente: "La Regione" - secondo la Corte
Costituzionale - "non può istituire dazi di importazione o
esportazione o transito tra le regioni né adottare provvedimenti
che ostacolino in qualsiasi modo la libera circolazione delle
persone e delle cose tra le regioni, né limitare l'esercizio del
diritto al lavoro in qualunque parte del territorio nazionale".
Quindi oggetto delle censure è stata la parte della tabella di
cui al famoso allegato A, che introduceva una differenziazione tra
l'importo dell'ecotassa versata dai rifiuti provenienti dalla
regione e da quelli provenienti da fuori regione con la differenza
che in un caso era di 10 euro a tonnellata e di euro 25,82
nell'altro caso.
In questo caso la Corte ha dichiarato sostanzialmente che lo
smaltimento doveva essere onerato con un costo di 10 euro a
tonnellata.
Per venire al secondo quesito dell'interpellanza, cioè se si
ritiene che la proposta di legge debba essere rivista, credo che la
risposta sia evidentemente positiva - nel senso, più in generale
direi - cioè capire dove possiamo in questa fase, come legislatore,
intervenire in questa materia, quindi in questi confini comunque
piuttosto limitati nei quali ci dobbiamo muovere, a prescindere
dalla proposta di legge che è tornata in Commissione.
Come giustamente lei ha citato, il Tar della Valle d'Aosta ieri
ha emesso altre sentenze e questo completa il quadro entro il quale
avremo necessità di muoverci e quindi di fare l'analisi delle
possibili iniziative da prendere.
Le sentenze della Corte Costituzionale non si può dire che
abbiano delle ricadute positive, però per certi versi hanno
comunque dato un solco entro il quale il legislatore dovrà
muoversi, quindi questo in qualche modo, almeno su certi aspetti e
per certi versi, fa chiarezza.
In primo luogo la Corte ha, ad esempio, riconosciuto la
conformità ai nuovi indirizzi espressi in sede europea degli
obiettivi, perseguiti dalla Regione, di disincentivare la
costruzione di nuove discariche. Questo è un primo punto
importante.
Quello anche che è stato definito in maniera chiara è che le
linee di indirizzo, per ottenere questi risultati, non competono al
legislatore - perché non è una legge che può definire questi
aspetti -, ma ritornano in un ambito più di pianificazione. Quindi
sostanzialmente si rimanda allo strumento pianificatorio che, nel
caso dei rifiuti, è il piano rifiuti che è in fase di analisi e di
costruzione in questi mesi e in queste settimane, - e che comunque
entro quest'anno sicuramente verrà approvato -, si rimanda, come
dicevo, a questo strumento la pianificazione e quindi le linee
d'indirizzo di quello che si può e che si deve fare nella nostra
regione per la gestione dei rifiuti e quindi anche delle discariche
per rifiuti inerti speciali.
Quindi quello che possiamo sostanzialmente fare - e che sarà
oggetto anche delle discussioni in Commissione nelle prossime
settimane in cui si analizzerà ancora la proposta di legge -- come
dicevo questa mattina con il Presidente di Commissione - è,
soprattutto, un'analisi approfondita delle sentenze per capire in
maniera puntuale, sul piano normativo, qual è il confine entro il
quale ci si può muovere; quello che possiamo dire e che si potrà
fare è tutto nelle more dell'approvazione degli strumenti ordinari
di pianificazione, quindi da qui all'approvazione del piano
regionale dei rifiuti.
Potremmo oggettivamente mettere in piedi delle misure
transitorie che in qualche modo si muovono all'interno di questo
solco e di questi confini, comunque molto stretti, quindi potranno
eventualmente essere riferite a procedimenti di nuova
autorizzazione o comunque di rinnovo, di modifica di autorizzazioni
scadute e non ancora conclusi, però ovviamente non su proroghe o su
autorizzazioni già in essere, sostanzialmente.
Quindi questo è il quadro complesso nel quale nelle prossime
settimane dovremo muoverci e cercare di capire come proseguire
questo percorso, ripeto, con l'obiettivo di arrivare quanto prima
all'approvazione del piano di pianificazione in ambito di
rifiuti.
Presidente -
Per la replica, il consigliere Aggravi ne ha
facoltà.
Aggravi (LEGA VDA) -
Cerco di aggiungere un paio di
elementi rispetto alle domande, almeno quello che ho cercato di
capire.
Intanto, non l'ha detto, ma immagino che a questo punto
l'obiettivo programmatico del vecchio DEFR debba essere revisionato
anch'esso e debba essere specificato, perché era figlio di
un'impostazione ante-sentenze e quindi bisognerà renderlo più
parlante, quindi immagino che nel prossimo DEFR troveremo una
specifica maggiore, ovvio.
Non ho sentito dire da parte sua se si intende perseguire
l'attuazione di questo obiettivo ma nel complesso di quello che mi
ha detto mi sembra di averlo capito.
Sulla seconda domanda, laddove si chiedeva, appunto, se il
Governo intende sostenere la proposta di legge 15, non ho sentito
da parte sua, e lo capisco benissimo perché oltre a dover gestire
questa materia deve anche gestire quello che io ieri ho chiamato
una forte revisione più che un tagliando di una maggioranza - una
volta lo avrebbero chiamato papello o anche un diktat avrebbe detto
qualcuno - con dei documenti messi agli atti che contengono anche
questa materia e quindi un po' ha glissato, ma se ho capito bene il
vero documento importante che bisogna definire - e lei ci ha già
dato una scadenza almeno di prospettiva entro fine anno - è lo
strumento madre di programmazione e quindi torniamo alla sentenza
76, se non erro, che è quella che ha definito questa strada.
Sulla parte delle misure transitorie, più che misure
transitorie, visto che ci si concentrerebbe sulle nuove
autorizzazioni o su quelle che ovviamente vanno in rinnovo, sono sì
misure transitorie, ma che non vanno poi a toccare il vero problema
perché con le sentenze bisognerà capire fin dove si può andare a
toccare i problemi che ben conosciamo, anche se poi con l'altra
discarica ancora non sono terminati i vari procedimenti, il solco è
stato tracciato dalle sentenze, ma mi sembra che ma il solco del
futuro di questa materia ancora non sia stato tracciato
puntualmente.
Sicuramente c'è stato poco tempo per fare tesoro delle materie
delle sentenze, ma nello stesso momento c'è una sorta di nebbia nei
confronti di quella che può essere la visione più politica e
programmatica del futuro di questa maggioranza, ed era un po'
quello che si voleva capire rispetto al fatto che comunque la
proposta di legge è depositata mi viene da dire da un quasi gruppo,
ormai, e bisognerà capire sicuramente dal punto di vista tecnico
quale sarà il futuro, ma soprattutto anche dal punto di vista
politico quale sarà il futuro di questa proposta di legge e dei
contenuti che porta avanti.
