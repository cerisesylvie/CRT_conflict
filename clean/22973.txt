Classificazione
BILANCIO E CONTABILITA' REGIONALE



Oggetto del Consiglio n. 2325 del 7 dicembre 2006 - Resoconto
OGGETTO N. 2325/XII - Esame delle leggi finanziaria e di
bilancio. (Reiezione di 3 ordini del giorno - ritiro di altri 2
ordini del giorno)
Presidente
- Passiamo ad esaminare gli ordini del giorno.
Chiedo ai colleghi di seguire l'ordine che trovate sugli ordini del
giorno; siccome non c'è un titolo c'è un numero iniziamo quindi con
l'ordine del giorno n. 1.
Ordine del giorno
Il Consiglio regionale
Preso atto della istituzione del "Centro Territoriale
Permanente" istituito dal Sovrintendente agli studi presso
l'Istituzione scolastica "Eugenio Martinet" di Aosta, ai sensi
dell'Ordinanza ministeriale 29 luglio 1997, n. 455 (Educazione in
età adulta. Istru­zione e formazione);
Considerato che le richieste di formazione che provengono da
soggetti in età adulta richiedono risposte più articolate ed un
numero di interventi che un solo Centro Territoriale Permanente non
può progettare;
Ritenuto essenziale per lo stesso sviluppo economico della
Valle d'Aosta favorire ed intensificare le iniziative che
consentono di innalzare il livello di formazione degli
adulti;
Impegna
Il Governo regionale a presentare, entro tre mesi, alla
competente commissione regionale, una proposta che preveda
l'istituzione di altri Centri territoriali sul territorio della
Valle d'Aosta.
F.to: Squarzino Secondina - Venturella - Bortot
La parola alla Consigliera Squarzino Secondina.
Squarzino (Arc-VA)
- Comincio a illustrare l'ordine del
giorno relativo all'articolo 37.
Con questo ordine del giorno affrontiamo la questione del Centro
Territoriale Permanente. Già ieri sera, nell'esame del bilancio,
avevamo sottolineato come ci sia una richiesta forte da parte del
territorio di iniziative per sostenere la formazione di soggetti in
età adulta, e questo centro che è stato già attivato e che
funziona, però non risponde totalmente alle richieste del
territorio; non solo, a suo tempo era stato preso dall'Assessorato
l'impegno di creare strutture decentrate sul territorio, in modo da
poter dare risposte adeguate in sinergia con enti e soggetti già
operanti in Regione.
Con questo ordine del giorno chiediamo quindi non una risposta
immediata, ma chiediamo al Governo regionale di presentare entro 3
mesi, se l'Assessore pensa che sono necessari 6 mesi può andare
bene... comunque entro un tempo congruo che possa consentire nel
prossimo bilancio 2007-2008 di istituire altri centri territoriali
sul territorio della Valle d'Aosta. È una richiesta che proviene
anche dai sindacati, in questo caso dalla "CGIL", che l'ha voluta
sottolineare con forza, quindi chiediamo una risposta anche non
immediata, ma un impegno per cui c'è un tempo congruo per fare una
proposta. Poi la proposta può essere di vario tipo, può essere un
accordo o una legge, una deliberazione, comunque un atto
amministrativo - se non legislativo - che consenta di ampliare.
So che l'Assessore ieri ha detto che vuole attivare questa fase
sperimentale, ma a noi sembra che, al di là della fase sperimentale
che può essere utile per questo centro, c'è il fatto che se si
inserisce a livello territoriale un centro dentro una scuola, noi
diciamo che è diverso dalla semplice derivazione di casa dall'unico
centro territoriale, perché ogni centro territoriale è incardinato
in una scuola e, come "tale", è collegato agli altri enti del
territorio: questo è l'obiettivo, signor Assessore!
Président
- La parole à l'Assesseur à l'éducation et à la
culture, Viérin Laurent.
Viérin L. (UV)
- Collega Squarzino, come le avevo
anticipato ieri sera, qui, pur riconoscendo l'importanza e la
funzione del Centro Territoriale Permanente, avviato a partire
dall'anno scolastico 2005-2006, personalmente non ritengo sia
necessario, visto che il centro attuale funziona bene, ampliare
questa offerta in questo momento, nel senso che, è vero, lei dice:
"ma, si può vedere... poi ne parliamo... non è un impegno", ma io
preferisco essere chiaro da subito, evitare "la politica
dell'imbuto" e far funzionare il centro territoriale esistente.
Per quanto riguarda la dislocazione sul territorio, fra l'altro
ricordo che la sede è ad Aosta, ma ci sono corsi che sono
organizzati in bassa Valle, quindi dal punto di vista del servizio
sul territorio questo esiste già. Penso che l'impiego di personale,
l'impegno finanziario sia notevole ed eviterei di andare ad
ampliare un qualcosa che funziona, anche perché la domanda, è vero,
esiste, ma con questo Centro Territoriale Permanente questa domanda
è abbastanza coperta.
Preferisco essere chiaro: inutile dire che l'intenzione
dell'Amministrazione è vedere fra qualche mese, forse valutare...
Preferisco essere chiaro: ritengo che il servizio sia
sufficiente.
Président
- Il n'y a pas d'autres collègues qui
souhaitent intervenir? Je ferme la discussion générale.
Je soumets au vote l'ordre du jour n° 1:
Conseillers présents: 28
Votants: 6
Pour: 6
Abstentions: 22 (Borre, Cerise, Cesal, Comé, Fey, Fosson,
Isabellon, La Torre, Lattanzi, Maquignaz, Marguerettaz, Ottoz,
Pastoret, Perron, Rini, Salzone, Stacchetti, Tibaldi, Vicquéry,
Viérin Adriana, Viérin Laurent e Viérin Marco)
Le Conseil n'approuve pas.
Président
- Nous passons à l'ordre du jour n° 2.
Ordine del giorno
Il Consiglio regionale
Verificato che la legge regionale n. 135 "Disposizioni per la
formulazione del bilancio annuale e pluriennale della Regione
autonoma Valle Aosta (Legge finanziaria per gli anni 2007-2009).
Modificazioni di leggi regionali all'Art. 26 (Incentivi per la
realizzazione di interventi di edilizia abitativa convenzionata.
Legge regionale 28 febbraio 2003 n. 5) prevede esclusivamente
stanziamenti per l'edilizia convenzionata;
Constatato che più di cinquecento cittadini valdostani hanno
presentato domanda per l'assegnazione di alloggi di Edilizia
Residenziale Pubblica e che tra questi più di quattrocento sono
concentrati ad Aosta e nella Plaine
Rilevato che il grande numero di domande per l'inclusione
nelle graduatorie di ERP trova le sue motivazioni
nell'impossibilità di accedere ai mutui regionali a causa dei bassi
redditi e della diffusione soprattutto nelle giovani coppie e nei
giovani in genere del lavoro precario;
Ricordato che la relazione al bilancio di previsione 2007
cita diverse volte la qualità e il tenore di vita raggiunto dalla
popolazione valdostana dimenticando una larga fetta di cittadini
che vivono nella precarietà o addirittura nell'indigenza;
Visto l'aumento delle entrate previste per il bilancio
07
Impegna
Il governo regionale a predisporre per il triennio 07-09
adeguati stanziamenti per far fronte al bisogno abitativo
sopradescritto
a predisporre di Comune accordo con le municipalità di Aosta
e dei Comuni della Plaine un piano di recupero urbanistico a fine
residenziale
a definire ed integrare le politiche per la casa con le
associazioni di categoria e gli enti preposti.
F.to: Bortot - Venturella - Squarzino Secondina
La parole au Conseiller Bortot.
Bortot (Arc-VA)
- Sul problema dell'emergenza abitativa
siamo intervenuti lunedì, ieri, ieri sera e ci torniamo, oggi, con
questo ordine del giorno.
Riteniamo che le risorse finanziarie messe a disposizione
dell'emergenza abitativa, del bisogno di case, siano insufficienti.
Non faccio una relazione, non espongo dei dati, lo sapete
benissimo: ci sono più di 500 domande di abitazioni inevase, sono
quella categoria di persone e di famiglie che non hanno accesso ai
mutui per la prima casa, non sono in grado di costruirsi abitazioni
con mezzi finanziari propri, sono persone con lavori precari e con
l'ordine del giorno vogliamo che vengano aumentate le risorse
finanziarie a questo settore. In tal senso chiediamo che il Governo
si impegni a predisporre per il triennio adeguati stanziamenti per
far fronte al bisogno abitativo, a predisporre di comune accordo
con le municipalità di Aosta e dei Comuni de la "Plaine" un piano
di recupero urbanistico a fini residenziali - infatti non è detto
sempre che occorra costruire del nuovo, si può anche fare del
recupero... - e a definire queste politiche con le associazioni
delle categorie e gli enti preposti. Non è stato quantificato il
bisogno finanziario, perché pensiamo che l'Assessorato, gli uffici
competenti e il Consiglio siano in grado di far fronte con le
risorse finanziarie a disposizione di questo bilancio a questo
capitolo di spesa.
Infine, in diversi passaggi della relazione al bilancio si
faceva riferimento al tenore sociale elevato in Valle d'Aosta, il
che è vero, quindi proprio per questo motivo non possiamo
dimenticarci di questa fascia di popolazione. Si può fare un piano
triennale o quinquennale, ma bisogna farlo perché con la copertura
finanziaria e i capitoli di spesa non andiamo incontro ai bisogni
di questa fascia di popolazione.
Presidente
- Dichiaro aperta la discussione generale.
La parola al Consigliere Tibaldi.
Tibaldi (CdL)
- Questo ordine del giorno indubbiamente
pone l'accento su un aspetto che esiste e che costituisce un
disagio sociale che ha una relativa diffusione anche nella ricca
Valle d'Aosta, però dal mio punto di vista sono necessarie alcune
precisazioni.
Primo: mi pare che questo ordine del giorno sia un po' parziale
come visuale, soprattutto a livello territoriale. I problemi
esistono ad Aosta e nella "Plaine", ma non solo; capisco i colleghi
del gruppo "Arcobaleno" che hanno una competenza territoriale
capoluogo-centrica o nell'"hinterland", ma forse conoscono meno le
realtà periferiche, di conseguenza mi sembra molto riduttivo voler
guardare una parte della Valle e dimenticare il resto, la
cosiddetta "periferia". Esistono casi sociali, esistono casi
difficili, probabilmente per la concentrazione demografica più
diffusa in città e nelle immediate vicinanze, esistono casi
altrettanto gravi che sono dispersi in altri Comuni della media e
bassa Valle.
La seconda considerazione che voglio fare, che a mio avviso
evidenzia la parzialità di questo documento, è che oggi fra le
fasce deboli rientrano anche categorie che godono di diritti, è
giusto che abbiano diritti e che siano rispettati, ma che spesso e
volentieri superano altri cittadini. Sappiamo che le fasce deboli
oggi annoverano anche molti soggetti extracomunitari, che hanno
lavori precari o non ne hanno, e che per queste ragioni superano in
graduatoria dei cittadini che lì sono collocati da tempo. Se si
vuole avere una visione complessiva e dare una soluzione definitiva
o pressoché definitiva al problema, è necessario rivedere anche i
criteri di inserimento nelle graduatorie e non mi sembra che questo
ordine del giorno prenda in considerazione questo aspetto così
importante!
Conosciamo, tutti noi, diversi soggetti appartenenti a fasce
sociali deboli, che sono cittadini italiani, che sono da anni in
graduatoria, che si vedono magari superati da residenti
extracomunitari aventi diritto per questioni di reddito o
estremamente basso o pressoché prossimo allo zero e che passano
davanti ad anziani in attesa da anni o a giovani coppie che non
possono avere redditi, ma si vedono superati. Allora penso che nel
cosiddetto "sostegno sociale" che dobbiamo alle persone in stato di
disagio, dobbiamo cominciare a creare anche un ragionamento più
approfondito... altrimenti, alla fine, nelle graduatorie ci sono
gli extracomunitari che passano davanti ai cittadini!
Non siamo d'accordo ad approvare "tout court" delle iniziative
di questo tipo, non che creino delle differenziazioni, ma che
fissano dei chiarimenti, perché non ci sia chi venga superato
ingiustificatamente, in quanto il criterio abitativo oggi previsto
favorisce gli uni piuttosto che gli altri. Riteniamo quindi che
questo ordine del giorno, così come presentato, sia incompleto e
per le ragioni territoriali, e per le ragioni di merito che abbiamo
sostenuto; pertanto, se non verrà ritirato, non lo voteremo.
Presidente
- La parola al Consigliere Bortot.
Bortot (Arc-VA)
- Una precisazione al collega Tibaldi.
Non abbiamo voluto esplicitamente includere i bisogni degli altri
paesi esterni alla cintura di Aosta perché le risorse finanziarie
in quella direzione ci sono, sono già state ristrutturate
abitazioni adibite ad edilizia popolare e con i capitoli di spesa,
le risorse, quelle coperture, quei fabbisogni nei paesi si possono
coprire, visto anche il numero esiguo di domande in tal senso.
L'ordine del giorno riguardava proprio per questo motivo Aosta e
l'"hinterland".
Sul discorso del regolamento, se c'è bisogno di metterci le
mani, siamo assolutamente d'accordo; il problema è di capirci con
dei parametri, con delle graduatorie... il problema non è di
escludere, ma di includere! Se poi ci sono dei furbi o dei
nullatenenti o alcuni che lavorano in nero e tramite questi
meccanismi salgono o sono in testa alla graduatoria... disponibili
a rivedere tutto il meccanismo!
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- In un certo senso potrei dire che questo
ordine del giorno lo abbiamo già scritto noi... forse non sono
stato chiaro quando ho avuto modo di fare la replica alle
considerazioni fatte dai vari gruppi sul bilancio. Mi trovo, qui, a
replicare alla vostra proposta di ordine del giorno a riassumere
dove siamo con gli intendimenti, ma anche con l'operatività per
affrontare questo settore.
Punto 1 (che dà una risposta alle sollecitazioni del collega
Tibaldi): per prima cosa dobbiamo portare in quest'aula una
proposta di legge che magari non è rivoluzionaria, ma definisca
meglio il quadro di riferimento delle politiche abitative, perché
oggi esistono una serie di leggi, fra di loro più o meno connesse -
sia pure nell'ambito della politica della casa - che costituiscono
dei riferimenti per loro stesse... prima di tutto un disegno di
legge che vada nella direzione di raccordare tutto questo.
La seconda cosa che in questo disegno di legge abbiamo previsto
è l'istituzione di un fondo; avremmo però bisogno di poter disporre
di un fondo che sia piuttosto elastico, e mi spiego. C'è una
tendenza a congelare le risorse sotto le dizioni "spese correnti",
"spese di investimento", con una difficoltà di travaso dall'una
all'altra delle 2 connotazioni. Invece la nostra idea è quella di
disporre di un fondo che sia in grado di dare, con molta
elasticità, la risposta al tipo di problema che si pone: se abbiamo
da superare un'emergenza dovuta a contingenze per le quali ci
troviamo di fronte molte persone che hanno difficoltà a pagare
l'affitto, vuol dire che il fondo potrà essere impiegato più in
quella direzione; se, viceversa, abbiamo di fronte delle proposte
di interventi di tipo strutturale, allora indirizzeremo il fondo in
quella direzione. Questi sono 2 aspetti che sono contenuti nella
proposta di legge che è già all'esame degli Uffici legislativo e
finanziario della Giunta.
Questo disegno di legge lo abbiamo voluto elaborare con una
forte partecipazione del "CELVA", non tanto in una logica di
riconoscere al "CELVA" un ruolo senatoriale - come qualcuno ha
detto in quest'aula -, quanto piuttosto di farli aderire al
progetto complessivo che vuole generare una condivisione generale
del "problema casa" su tutto il territorio regionale. Devo dire che
la cosa è stata ampiamente accettata e da parte dei rappresentanti
dei Comuni è stata manifestata una certa disponibilità ad
affrontare in questi termini il problema.
Al punto 2 si dice:
"a predisporre di comune accordo con le
municipalità di Aosta e dei Comuni della Plaine un piano di
recupero urbanistico a fine residenziale..."
, ma noi siamo
andati più in là, abbiamo già cominciato a fare una ricognizione su
tutto il territorio per indicare possibili stabili da recuperare a
fini abitativi. È un programma ambizioso, può darsi che non tutte
queste abitazioni abbiano questa connotazione, adesso si tratta
semplicemente, questo lo faremo con l'aiuto dell'apposito gruppo di
lavoro a brevissimo termine, ma nel frattempo partono già delle
iniziative come il recupero della Caserma dei Carabinieri di
Valpelline, la Stazione forestale di Etroubles; fra gli interventi
che sono previsti o tra gli edifici che possono essere recuperati
ce n'è uno che ci sta particolarmente a cuore, quello di La Salle,
perché andrebbe a dare delle risposte in una zona dove sappiamo,
per le persone che svolgono anche attività di servizi, ci sono
difficoltà a recepire degli alloggi... c'è l'ex Scuola elementare
di Leverogne, in un primo tempo destinata a stazione forestale, che
verrà destinata anch'essa ad alloggi. Abbiamo quindi radiografato
una serie di possibilità sul territorio, adesso saranno oggetto di
approfondimento: in quella sede, con il Comune di Aosta, andremo a
vedere cosa è possibile fare nel Comune di Aosta sul patrimonio del
Comune di Aosta e, a quel momento, metteremo in campo delle risorse
per fare gli interventi di tipo strutturale. Non abbiamo la
presunzione di dare una risposta a tutti i problemi, ma sicuramente
sarà un segnale molto forte e soprattutto in tempi relativamente
brevi.
Voglio ricordare, per quanto riguarda l'ultimo punto:
"a
definire ed integrare le politiche per la casa con le associazioni
di categoria e gli enti preposti...",
che abbiamo la Consulta,
con la quale c'è uno scambio fertile di valutazioni, è un organismo
che collabora con noi, ma che può collaborare anche con le
commissioni consiliari, è a disposizione di tutti, ben vengano
delle sollecitazioni alla Consulta perché presenti istanza nei
nostri confronti di sollecitazioni.
Credo quindi che il Governo regionale abbia un progetto concreto
che ha intenzione di realizzare con molta determinazione in tempi
brevi e, in quella sede, sarà un piacere da parte nostra prendere
atto delle sollecitazioni della minoranza che potranno essere di
aiuto per migliorare le nostre proposte.
Detto questo, chiedo al gruppo di ritirare l'ordine del giorno
con questo impegno, altrimenti voteremo contro: il voto contrario è
solo per una questione di tempo, perché se ci asteniamo tutte le
volte, la Presidenza deve leggere... chiedo venia, chiedo di
astenervi, era solo questo.
Presidente
- La parola al Consigliere Salzone.
Salzone (SA)
- Solo per dire perché non condividiamo
questo ordine del giorno: non perché non sia lodevole presentare un
ordine del giorno di questo genere, anzi, direi che può essere
anche utile ad approfondire un dibattito che però a noi risulta, in
questo ordine del giorno, parziale. Solo per aggiungere alcune
cose, peraltro già dette dall'Assessore, ma che vorrei
sottolineare. Nell'intervento dell'altra sera, quando sono
intervenuti tutti gli Assessori, l'Assessore Cerise, credo per la
prima volta, ha avuto delle affermazioni in merito al problema
della casa che mi hanno particolarmente soddisfatto, mi sono preso
anche gli appunti quella sera: ecco perché ieri vi ho detto che
alle domande poste nei capitoli ieri sera l'Assessore aveva già
risposto, ha usato termini come "coscienza", che ci sono "tensioni
reali sul territorio", che a volte ci sono delle "tragedie", e che
sono stati impegnati 18 milioni con mutui, che c'è in corso un
disegno di legge in cui sarà stanziato più di 1 milione di euro per
incentivazioni all'affitto...
Il Consigliere Bortot faceva riferimento alla tensione che c'è
nel Comune di Aosta e nei Comuni della "Plaine"... è un settore del
quale mi sono sempre occupato e ho fatto le mie battaglie; in
questo momento - come già stato detto in questa sede diverse volte
dall'Assessore - c'è un programma in atto che ha, sì, un
rallentamento, ma è un programma cospicuo. Ricordo che al
"Quartiere Dora" saranno terminati più di 100 alloggi, di cui 20
finanziati con il decreto legge nazionale, 20.000 alloggi in
affitto, saranno pronti fra pochi mesi, gli altri 80 alloggi
saranno pronti probabilmente entro il 2008, ma ricordo che al
"Quartiere Cogne" c'è ancora un progetto di circa 80 alloggi
finanziato con "Aosta-Capitale", che dovrebbe prendere il suo corso
davanti alla chiesa, tanto per capirci, ma c'è anche il discorso
del grattacielo che aveva portato avanti l'"ARER" tempo fa e che
dovrebbe essere abbattuto e ricostruito con più di 100 alloggi.
Volevo sottolineare l'operazione che sta già facendo la Regione
su mandato all'"ARER" di cercare sul territorio un certo numero di
alloggi da ristrutturare per andare incontro a quello che lei
diceva: si cercano sempre più fabbricati da ristrutturare per
evitare di costruire il nuovo per quando è possibile, quindi il
programma è cospicuo. A questo aggiungerei anche che al "Quartiere
Cogne" ci sono parecchi alloggi vuoti che stanno per essere
ristrutturati o con una manutenzione importante saranno pronti,
spero, in un tempo breve, ma ci sono altri 60-70 alloggi vuoti.
Questo per dire che con il pacchetto alloggi, se fosse
ristrutturato - o se fosse edificato il nuovo - secondo i tempi che
consideriamo decenti, daremmo già una risposta molto importante;
però volevo sottolineare che le dichiarazioni dell'Assessore ci
trovano consenzienti... speriamo che alle dichiarazioni, come
sempre, seguano i fatti!
Presidente
- La parola al Consigliere Bortot.
Bortot (Arc-VA)
- Sentito l'impegno dell'Assessore, la
possibilità nelle commissioni di intervenire sulla proposta di
legge e le dichiarazioni del Consigliere Salzone che fa parte della
maggioranza, ritiriamo l'ordine del giorno, ovviamente con
l'impegno di seguire l'iter della legge, le risorse finanziarie che
ci mettiamo sopra, e i tempi di esecuzione.
Presidente
- L'ordine del giorno n. 2 è ritirato.
Il Consiglio prende atto.
Président
- Je donne lecture de l'ordre du jour n° 3.
Ordine del giorno
Il Consiglio regionale
Preso atto che ogni anno cresce il numero delle domande per
accedere al Fondo regionale per l'abitazione e che nel 2006 sono
stati necessari ben 1.620.538,37 euro per gli oltre 750
beneficiari
Constatato che nel bilancio triennale 2007-2009, al capitolo
13050, vengono iscritti nel bilancio risorse insufficienti per dare
una risposta esaustiva a tali domande
Ritenuto che il sostegno all'affitto costituisce un
intervento regionale importante a favore di famiglie
bisognose
Impegna
gli Assessori competenti a integrare nella futura legge di
assestamento del bilancio le risorse di cui al capitolo 13050
(Gestione del fondo regionale per l'abitazione) così da dare
risposta a tutte le domande aventi diritto al contributo.
F.to: Squarzino Secondina - Bortot - Venturella
Président
- La parole à la Conseillère Squarzino
Secondina.
Squarzino (Arc-VA)
- Il problema è sempre sulla casa, ma
su un aspetto particolare, che non ho sentito trattare nella
risposta precedente, perché forse è un fondo a sé, che esula dal
fondo più generale che la nuova legge sulla casa vorrà prendere in
esame.
Abbiamo semplicemente messo insieme 2 dati: il primo, l'analisi
del "trend" del numero di domande di famiglie che dal 2000-2005
hanno chiesto i contributi per pagare l'affitto; da notare che il
66% di queste famiglie sono sotto la soglia della povertà, quindi
sono famiglie che hanno un'esigenza reale. Abbiamo verificato che
quest'anno in bilancio, tenendo conto che ci sarà un contributo
anche da parte dello Stato simile a quello dello scorso anno,
avremo in bilancio complessivamente 1.215.000 euro, gli stessi che
avevamo quest'anno e che non sono stati sufficienti per venire
incontro alle oltre 760 domande di persone che in base al bando
sono state iscritte in graduatoria, quindi hanno motivazione per
l'accesso: per questo motivo chiediamo che, nel momento in cui ci
sarà un assestamento di bilancio - capiamo che non si può
intervenire adesso - o in questa futura legge, si prenda in esame
tale problema. Vedo il collega Salzone che mi sorride, ma è questo
fondo, in particolare... allora se abbiamo questa assicurazione...
noi vorremmo proprio che questa ci fosse.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Se il problema fosse solo una questione di
risorse, avremmo potuto mettere un milione di euro in più, magari
facendo pure quel che si dice una specie di "marchetta", da
utilizzare in termini propagandistici. Abbiamo tenuto le risorse
per questo problema uguali a quelle dell'anno precedente; nessuno
come noi, però, è consapevole del fatto che, se non governiamo bene
il sostegno all'affitto, vale a dire di garantire a quelle persone
che hanno delle effettive grosse difficoltà il sostegno a pagare
l'affitto, il problema ci ricade addosso aggravato, perché questi
scivolano nell'ambito dell'emergenza abitativa... d'altra parte,
però, governare bene questo problema significa anche avere una
cognizione degli effetti che l'aiuto può negativamente generare
nell'ambito del mercato degli affitti.
In cosa consiste, allora, effettivamente da parte nostra, questa
sorta di attitudine che qualcuno potrebbe definire "attendista"?
Che non è solo il tempo della revisione di bilancio per mettere
delle risorse aggiuntive... cosa stiamo facendo? Stiamo facendo
un'analisi di questo tipo: prima di tutto vogliamo capire quelle
persone che hanno fisiologicamente, indefinitamente e
irrevocabilmente bisogno di questo aiuto... parlo di anziani e di
persone che hanno situazioni che non hanno una possibilità di
ritorno a condizioni normali e delle quali si sa che avranno
costantemente bisogno di un aiuto, ma se questo è, l'aiuto è un
aiuto più di carattere generale, è inutile continuare ad attribuire
al problema della casa una situazione di disagio sociale che è
connaturato con lo stato sociale della persona! Occorre individuare
delle misure di sostegno di queste persone dal punto di vista
sociale più generale, che non quello del cosiddetto "aiuto
all'affitto". Questo è il primo problema, perché se riusciamo a
fare questa operazione, a prescindere dal fatto che vogliamo darlo
comunque, abbiamo chiaro quello che può essere il sostegno per
pagare l'affitto di persone che transitoriamente nella vita possono
avere un problema e per le quali si prospettano tempi migliori con
possibilità di uscire da questa situazione, da quello che è un
processo di tipo fisiologico da cui non veniamo fuori, e quindi
cominciare a "dare a Cesare quello che è di Cesare", vale a dire:
questo è un problema che si lega alla casa, quest'altro è invece un
problema sociale, perché i 2 problemi vanno affrontati con 2
approcci differenti.
Seconda considerazione: in questo momento tutte le Regioni -
potrei farle vedere una serie infinita di lettere - hanno
sollecitato il ministro a potenziare questo tipo di risorse e c'è
stato in questo senso un impegno del ministro a rivalutare i fondi
destinati alle Regioni per questo scopo; quindi anche da lì
dovrebbero arrivare già per il bando pregresso, quello che è in
corso ora, delle risorse aggiuntive, perché i bandi sono sempre in
ritardo, vale a dire daremo nel 2007 i soldi per il 2006. Noi
abbiamo dato nel 2006 i soldi per il 2005, quelli che si
riferiscono al bando che si apre adesso prenderanno i soldi alla
fine del 2007... purtroppo è una cosa del genere!
Terzo aspetto della vicenda: il regolamento è generico, e mi
spiego. È vero che si escludono gli alloggi di lusso e certe cose,
ma rileviamo che ci sono delle sperequazioni in alcuni casi fra
necessità delle persone e alloggi in disponibilità, allora anche
qui vorremmo fare qualche approfondimento, altrimenti si rischia di
sostenere degli sprechi. Non c'è quindi una riserva di principio
alla proposta di mettere delle ulteriori risorse... vorremmo però
che questo venisse fatto, se del caso, ma attraverso un lavoro
propedeutico di analisi della problematica e di razionalizzazione
dell'allocazione delle risorse stesse. Resta fermo l'impegno,
questo sì, che a fronte del quadro che verrà fuori da tutto questo,
se ci sarà bisogno di mettere delle risorse, il Governo è
disponibile a farlo.
Président
- La parole à la Conseillère Squarzino
Secondina.
Squarzino (Arc-VA)
- Mi sembra che l'impegno che
chiedevamo con questo ordine del giorno sia stato preso
dall'Assessore; per cui, se ho capito bene, l'Assessore chiede che
ritiriamo questo ordine del giorno.
Noi crediamo alle sue parole, Assessore; prendiamo atto del suo
impegno di individuare eventuali nuove risorse se queste sono
necessarie, d'altra parte era in questo spirito che avevamo
preparato un ordine del giorno. Credo che il lavoro preparatorio
che si sta facendo possa essere utile; se lei mi consente, le
propongo di sollecitare anche il collega Fosson della sanità per
fare questa famosa "indagine sociologica". Quando si è concluso il
secondo rapporto sulla povertà e vulnerabilità in Valle d'Aosta, la
Chiara Saraceni aveva detto: "guardate, qui manca uno studio per
individuare questa tipologia di soggetti diversi, perché abbiamo
gli elementi che chi lavora in quel settore, dalla Caritas alla S.
Vincenzo, alle altre associazioni di volontariato...", ha la
percezione dei problemi, ogni tanto ce li pongono come casi
individuali che però si ripresentano e aumentano, però occorre
assolutamente che la Regione apra uno sguardo su questa realtà.
Credo quindi che questa indagine, se fatta in modo ampio e non solo
collegata alla casa, possa essere utile, naturalmente senza che
richieda 2 o 3 anni, perché le persone farebbero in tempo a morire
nell'attesa che la Regione individui gli strumenti più idonei.
Conclusione: se la delega alla casa e all'emergenza abitativa al
collega Salzone della "Stella Alpina" porta a questi risultati,
direi che siamo contenti... poi, vediamo come si concretizzerà!
Président
- L'ordre du jour n° 3 est donc retiré.
Le Conseil prend acte.
Président
- Je donne lecture de l'ordre du jour n° 4.
Ordine del giorno
Preso atto dello stanziamento di 10 milioni di euro per
l'anno 2007 e di circa 17 per l'anno 2008 per il finanziamento
degli interventi di riqualificazione di Aosta quale moderno
capoluogo regionale;
Sottolineata l'importanza di dotare l'area F8 e F8 bis di un
parcheggio pluripiano collegato al centro città con un percorso
pedonale che potrebbe "congelare" tutto il traffico dell'Envers in
entrata nella città;
Rilevata l'importanza di tale intervento anche in relazione
al peggioramento dei dati della qualità dell'aria del capoluogo
regionale;
Il Consiglio regionale
Impegna
L'Assessore competente e la Giunta regionale:
- a riferire, nella prima seduta utile della Commissione
consiliare competente, in merito alla predisposizione dell'accordo
tra RAVA, Comune di Aosta e Vallée d'Aoste Structure;
- ad accelerare, d'intesa con l'Amministrazione comunale di
Aosta, l'iter di approvazione della progettazione del parcheggio
pluripiano e per quanto di competenza della realizzazione del
collegamento pedonale tra il parcheggio stesso e il centro
cittadino.
F.to: Venturella - Squarzino Secondina - Bortot
Président
- La parole au Conseiller Venturella.
Venturella (Arc-VA)
- L'argomento di questo ordine del
giorno credo tutti i Consiglieri lo abbiano ben presente. Per chi
come me e il collega Fiou e i colleghi della "CdL", il collega
Borre, è stato seduto sui banchi del Consiglio comunale di Aosta,
sa che la costruzione del parcheggio pluripiano in zona "F8" e
"F8bis", quella che viene chiamata l'"Espace Aosta", collegato
direttamente a questo collegamento pedonale tra il parcheggio
pluripiano e Via Bramafam, è ancor più, ora che notiamo dalle
rilevazioni "ARPA" un peggioramento soprattutto in questi giorni
della qualità dell'aria, in particolare rispetto alle polveri
sospese (PM10), strategica e importante.
Mi si obietterà che lo studio "Geodata" riporta un'ipotesi, ma
io credo che questa ipotesi non possa portare valore aggiunto, ma
anzi possa essere un impedimento, perché sappiamo bene cosa vuol
dire intervenire su un sedime che non è nostro, che è delle
ferrovie, con dei progetti che avevamo già studiato in Consiglio
comunale e che erano stati abbandonati, sono progetti che
appesantirebbero la soluzione. Credo che all'interno del "PUD" che
deve essere fatto in accordo con il Comune di Aosta, Regione
autonoma e "Vallée d'Aoste Structure", un impulso, un'accelerazione
su questo debba essere fatta, perché, per quel che ne so, compete a
noi la costruzione del pluripiano, compete al Comune di Aosta la
costruzione del sottopasso pedonale, ma credo che ci debba essere
un'unione delle forze per far sì che questo progetto possa essere
realizzato, progetto che è stato stralciato dal cronoprogramma di
"Aosta capoluogo", ma che oggi è ancor più strategico per la città,
perché lì potrebbe essere congelato quasi tutto il traffico
proveniente dall'Envers. Sapete bene che da lì, per andare in
centro, è sufficiente percorrere circa 250 metri di sottopasso,
quindi risolverebbe non tutto il problema della mobilità ad Aosta,
ma una buona fetta, non ci sarebbe più bisogno di tanti interventi
sia strutturali e infrastrutturali che contingenti.
Credo quindi che ci voglia un impegno serio e organico, ma anche
un'accelerazione dei tempi negli accordi, per far sì che questo
progetto strategico diventi veramente un punto nell'agenda del
Governo regionale.
Président
- La parole au Président de la Région,
Caveri.
Caveri (UV)
- Rispondo interpretando qui, il pensiero,
anche per economicità di lavori e per rispettare l'accordo fra i
gruppi politici di chiudere per l'una, in maniera estremamente
rapida...
(interruzione della Consigliera Squarzino Secondina, fuori
microfono)
... non avevamo deciso di chiudere per l'una? Va bene,
evidentemente ci sono stati nuovi accordi politici nel momento in
cui il Presidente del Governo regionale non era presente... mi fa
piacere! Adesso capisco perché andiamo piano... perché prendiamo
tempo per finire alle 17!
Vorrei dire che il tema che lei pone è molto serio, possiamo
dire che un sottoutilizzo dell'area ex "Cogne" soprattutto là dove
ha inciso profondamente l'insieme dei finanziamenti comunitari
"Obiettivo 2", è dovuto alla cattiva qualità dei collegamenti con
la città di Aosta. Qui c'è una progettualità in corso che inerisce
diverse questioni che devono essere intersecate fra di loro,
assumendo però un cronoprogramma che ci consenta di rispondere a
problemi di maggior lunghezza e a problemi più brevi.
Un primo problema, ad esempio, deriva dal fatto che la chiusura
al centro storico di Aosta degli "Euro 0" e la scelta di allargare
le "zone blu", ha creato una nuova clientela ai parcheggi dell'area
"Cogne"... per fortuna! Però nei giorni scorsi, con l'Assessore
Cerise e il Comune di Aosta, abbiamo dovuto affrontare un'emergenza
che deriva dal fatto che i parcheggi afferenti la telecabina
Aosta/Pila, parcheggi che servono per i turisti, sono stati presi
d'assalto prevalentemente dai dipendenti regionali che posteggiano
lì, e che attraverso il sottopasso ferroviario vengono a
lavorare... comportamento moralmente corretto, che dimostra che la
mano invisibile del mercato agisce meglio di tanti
proibizionismi!
È vero che stiamo lavorando per allestire l'area della torre
piezometrica, abbiamo avuto pochi minuti fa dall'Assessore Follien
- me lo ha mostrato l'Assessore Cerise - una lettera nella quale ci
viene richiesto questo intervento, per cui avremo un'area di
stoccaggio di auto particolarmente cospicua in quella zona in
brevissimo tempo, e questo naturalmente si assomma al parcheggio
pluripiano di cui lei parlava, e invece è in fase di studio
avanzato fra i progetti di fattibilità anche la questione tanto
controversa dell'uscita autostradale di Aosta centro; il Comune di
Aosta non vuole parlare di un'uscita autostradale, preferisce
parlare di un'uscita autostradale con parcheggio di attestamento e
questa è la cosa su cui adesso stiamo lavorando, pur non escludendo
di costruire un sistema che un giorno possa essere aperto almeno
parzialmente all'uscita.
Resta la questione del collegamento con la città. Lei sa che il
progetto "Binel" ha cozzato contro l'esistenza nella zona attigua
alla torre di Bramafam di tutta la rete tecnologica della città,
quindi oggi immaginare un sottopasso, lì, è molto complicato, tanto
che per il momento questa opera è stata accantonata rispetto alle
priorità di "Aosta capitale". Questo ci preoccupa, tanto che
abbiamo incontrato il Comune di Aosta, ma facciamo sempre le cose
in punta di piedi perché il Comune di Aosta è un Comune complicato
dal punto di vista delle procedure, quindi ci muoveremo in punta di
piedi, ma abbiamo lanciato questa idea di un collegamento veloce
fra l'area "Cogne" e il centro città, attraverso un impianto di
risalita. Presenteremo, a breve, questa progettualità al Comune di
Aosta che informalmente si è già detto interessato, in circa 3
minuti si raggiungerebbe il centro città con un impianto di poche
centinaia di metri, in attesa dello sfondamento eventuale derivante
da tutte le ipotesi di interramento del piano del ferro che fanno
parte di tutta una serie di studi (naturalmente, come ha precisato
l'Assessore Pastoret in aula, non è il vecchio interramento del
piano del ferro, che prevedeva addirittura una galleria sotto il
Buthier, quelle sono opere colossali, all'epoca erano 1.000
miliardi di lire!). È chiaro che il vero sfondamento della città
avverrà il giorno in cui ci libereremo almeno del fascio attuale di
9 binari, perché oggi è largo, in quanto ci sono addirittura 9
binari, 3 dei quali militari, poiché il Genio ferrovieri
movimentava i suoi mezzi in quei binari.
Stiamo andando avanti... ci asterremo sull'ordine del giorno,
perché riteniamo che quanto chiesto dal Consigliere Venturella sia
perfino limitato rispetto alle diverse progettualità che abbiamo in
campo in questo momento.
Presidente
- La parola al Consigliere Sandri.
Sandri (GV-DS-PSE)
- Per annunciare anche l'astensione
del nostro gruppo su questo ordine del giorno, di cui evidenziamo
una serie di perplessità, perché casualmente in quest'aula si sta
discutendo del ruolo di Aosta, vediamo che si continua a chiedere
ad Aosta di mettere a disposizione terreni per fare parcheggi, come
se non ce ne fossero già a sufficienza... abbiamo appreso con
soddisfazione la notizia che l'Assessore Follien ha dichiarato la
sua collaborazione per arrivare ad aprire nuove aree che insistono
sulla città di Aosta...
(interruzione del Presidente della Regione, fuori
microfono)
... in altri Comuni la Regione ha dato molto ai Comuni; qui, ad
Aosta, c'è più la tendenza a tenersi le proprietà, mentre per
l'autonomia comunale dovrebbe esserci una maggiore fiducia
nell'Amministrazione comunale...
(nuova interruzione del Presidente della Regione, fuori
microfono)
... una controparte, punto!
Credo che da questo punto di vista l'"F8" e l'"F8bis" sono tutti
discorsi relativamente importanti, ma casualmente siamo di nuovo
qui a chiedere ad Aosta uno sforzo per mettere a disposizione
interventi, viabilità... per i parcheggi, ma a fronte di questo...
c'è la volontà di rafforzare il trasporto pubblico, di rafforzare i
trasferimenti in spese correnti, di rafforzare il ruolo di Aosta?
Questi sono tutti discorsi che comporterebbero maggiori riflessioni
e non solo la focalizzazione su un punto, che è un punto che ai
cittadini di Aosta porta poco, quello del parcheggio pluripiano,
discorso molto importante, ma che rischia di nuovo di focalizzare
tutto l'obiettivo sull'autovettura e non su tutto il resto che
interessa, cioè i rapporti fra Amministrazione regionale e
Amministrazione comunale, i rapporti urbanistici che devono essere
condivisi, quindi la ripresa in pieno e la ripartenza del piano
strategico per Aosta e, soprattutto, investimenti nel trasporto
pubblico.
Président
- La parole au Conseiller Venturella.
Venturella (Arc-VA)
- Mi dispiace che il gruppo dei "DS"
abbia una visione così... secondo me non bisogna confondere i 2
piani, sono 2 piani diversi... per chi è stato in Consiglio
comunale di Aosta, abbiamo parlato di questo progetto fin dalla
fine degli anni '80. Non si chiede ad Aosta uno sforzo ulteriore,
assolutamente, esisteva un accordo di programma, ma ancora di più
esisteva la legge regionale su "Aosta capoluogo", dove le aree
erano di proprietà regionale, e il Comune di Aosta - sono convinto
che è proprio il contrario di quello che afferma il Capogruppo
Sandri - da questo parcheggio potrebbe avere dei grandi vantaggi in
termini di qualità dell'aria, in termini di numero di autovetture
che entrano in Aosta... è proprio il contrario, e mi dispiace
questo errore di valutazione!
Di questo parcheggio - e io ne conosco la storia - prima è stato
affidato l'incarico, poi è stato bocciato; c'è una vicissitudine
procedurale un po' lunga, personalmente sul collegamento funiviario
ho una perplessità, ma lo vediamo e ne discuteremo in
definitiva...
(interruzione dell'Assessore Pastoret, fuori
microfono)
... sì, collegamento funiviario. Assessore Cerise, l'Assessore
Pastoret cade dalle nuvole...
Pastoret (UV)
- (fuori microfono) ... non ho
sentito...
Venturella (Arc-VA)
- ... collegamento funiviario... ho
sentito bene, Assessore Cerise? Ha parlato di funivia... ah, ecco!
Ne avrete parlato, vi sarete messi d'accordo almeno su che tipo di
funivia? Vedremo il tipo di collegamento, personalmente il
collegamento pedonale poteva essere indirizzato su altri vie,
perché esiste già un collegamento pedonale, che è quello che
utilizzano ora gli utenti che utilizzano già il parcheggio a
servizio della telecabina.
Sono soddisfatto che si cerchi un'altra soluzione al parcheggio
delle autovetture che dall'Envers vengono verso Aosta, era un'idea
venuta fuori da alcune mozioni di indirizzo in Consiglio comunale
di sfruttare quell'area lì, adesso si dà particolarmente risalto a
queste iniziative, però credo che la risoluzione debba essere
mantenuta, anche perché crediamo che non vada dimenticato che
questa debba essere una priorità assoluta, è forse una delle
priorità per il capoluogo valdostano.
Président
- La parole au Vice-président du Conseil,
Fiou.
Fiou (GV-DS-PSE)
- Tutti noi provenienti dall'esperienza
comunale abbiamo la tendenza di continuare a fare anche i
Consiglieri comunali in quest'Assise, dimenticando che ci sono
anche questioni di autonomia di intervento che caratterizzano i
vari enti... Oggi, abbiamo inoltre sentito anche qualcuno
proiettarsi nel futuro di una vita comunale...
Ci sono rapporti molto delicati fra Comune di Aosta e Regione,
su cui si gioca anche il futuro più generale della Valle d'Aosta.
Abbiamo assistito qualche volta a ingerenze regionali su problemi
di Aosta molto impegnativi, dall'altra parte facciamo anche i conti
con ritardi e incomprensioni dell'attività del Comune di Aosta,
però mettendo sul tavolo tutte queste cose, visto che mi pare che
si stia avviando un percorso dove la Regione si presenta in punta
di piedi per non far pensare a ingerenze eccessive sul Comune di
Aosta, ma con l'intenzione di promuovere un rapporto che dovrebbe
guardare ad un progetto di Aosta del futuro dove tutti e 2 gli enti
giocano il ruolo che devono giocare in proposito.
Confermo l'astensione che il mio Capogruppo aveva annunciato,
perché questo ordine del giorno mi pare che, ancora una volta,
voglia far prendere una decisione qui dentro che compete al Comune
di Aosta o che perlomeno deve far parte di un accordo fra Comune e
Regione.
Président
- Il n'y a pas d'autres collègues qui
souhaitent intervenir? Je ferme la discussion générale.
Je soumets au vote l'ordre du jour n° 4:
Conseillers présents: 29
Votants: 2
Pour: 2
Abstentions: 27 (Borre, Cerise, Cesal, Charles Teresa, Ferraris,
Fey, Fiou, Fontana Carmela, Fosson, Isabellon, Lanièce, La Torre,
Maquignaz, Marguerettaz, Ottoz, Pastoret, Perron, Praduroux, Rini,
Salzone, Sandri, Stacchetti, Tibaldi, Vicquéry, Viérin Adriana,
Viérin Laurent e Viérin Marco)
Le Conseil n'approuve pas.
Président
- Nous passons à l'ordre du jour n° 5.
Ordine del giorno
Il Consiglio regionale
Preso atto delle ingenti risorse stanziate per l'istruzione e
la formazione professionale;
Ritenuto che tali risorse siano utilizzate in progetti che
vedano la partecipazione paritaria degli enti di formazione e delle
istituzioni scolastiche;
Ricordato che, proprio per facilitare la collaborazione e
l'integrazione tra queste due tipologie di enti di formazione ed
istruzione è stato costituito il Comitato Tecnico
Integrato;
Atteso che tale Comitato da mesi non è più operante, a
detrimento della necessaria integrazione tra il settore
dell'istruzione e quello della formazione;
Impegna
Il Governo regionale, ed in specie gli assessori
competenti:
- ad attivare la collaborazione paritaria tra il sistema
dell'istruzione e quello della formazione e, in quest'ottica, a
riconvocare il Comitato tecnico integrato;
- a riferire alla competente commissione consiliare l'esito
di tale azione.
F.to: Squarzino Secondina - Bortot - Venturella
La parole à la Conseillère Squarzino Secondina.
Squarzino (Arc-VA)
- Credo che ci voglia il Presidente
per discutere questo ordine del giorno, quindi non posso
illustrarlo.
Presidente
- ... collega, c'è, c'è comunque tutto il
Governo presente, quindi è tranquillamente nella condizione di
illustrarlo... proceda pure.
Squarzino (Arc-VA)
- Ho fatto questa premessa, perché
prima ne parlavo con l'Assessore alla pubblica istruzione che mi ha
detto: non è solo materia mia, è del Presidente... ecco,
grazie.
La questione che poniamo riguarda i corsi di istruzione e
formazione professionali, quelli di cui abbiamo già parlato ieri
sera, cioè corsi che sono finanziati con il "FSE" e che sono nati
come corsi sperimentali, in cui si alternano istruzione e
formazione per consentire agli studenti "drop out" di recuperare
una serie di risorse e... chiederei al Presidente di utilizzare
delle espressioni diverse, perché non si addicono a lei certe
espressioni...
Caveri (UV)
- (fuori microfono) ... le spiegherò il
perché... ordini del giorno che non hanno alcun significato
contenutistico... una come lei, che conosce il mondo della scuola,
non può scrivere delle banalità di questo genere!
Squarzino (Arc-VA)
- Signor Presidente, quando lei farà
delle osservazioni usando un linguaggio decoroso, io la ascolterò,
ma non accetto che lei usi linguaggi poco educati per una persona
qualunque e soprattutto da lei non lo voglio e non lo accetto...
questo è vergognoso, signor Presidente! Per questo mi sono fermata!
Non entro nei contenuti, ma nelle modalità delle espressioni che
lei ha usato... questo non va bene!
Con questo ordine del giorno poniamo una questione che è
interessante per le scuole, nel senso che queste risorse del "FSE"
vengono destinate a corsi, come dicevo prima, che sostengono i
giovani "drop out" per reinserirli poi nel mondo della scuola. Ora,
questi corsi possono essere gestiti sia dalle istituzioni
scolastiche, sia dagli enti professionali. Sono in corso richieste,
lavori, perché in questi anni il mondo della scuola è stato messo
da parte rispetto alla gestione di queste tipologie di corsi. Per
trovare un ambito di collaborazione e un tavolo di dialogo sui
problemi che emergono nella fase sperimentale, problemi che
emergono dalla necessità di raccordare questi 2 ordini di scuola,
le istituzioni scolastiche e la formazione professionale, era nato
un "Comitato tecnico integrato", che aveva lo scopo di favorire
questa integrazione. Ora, il Comitato tecnico integrato non è più
stato convocato e non si capisce bene il perché. Se i problemi
fossero stati risolti, d'accordo, si sarebbe potuto sciogliere
automaticamente, ma qui i problemi non sono risolti! Esiste una
questione di ricerca in questa fase sperimentale di ruoli
reciproci; non solo, forse c'è la volontà politica - ed è per
questo che vogliamo verificarla oggi - di favorire solo il settore
privato della formazione professionale, lasciando che le cose
vadano così come hanno cominciato ad andare ed eliminando ogni
raccordo col settore scolastico. Non facendo più convocare quello
strumento che è il Comitato tecnico integrato, che doveva
facilitare questa integrazione, diciamo che di fatto c'è una
volontà politica di penalizzare la scuola in questa ottica di
formazione professionale. Non credo che questo ci sia, lo spero
almeno, e in questo senso volevamo... ed è collegato con la
finanziaria, perché nel momento in cui si bandiscono quei corsi di
formazione professionale, chiediamo che questi fondi siano anche...
non dico gestiti, ma che questa problematica sia affrontata nel
tavolo che era stato così indicato.
Anche in questo senso il nostro gruppo si è fatto portavoce di
una richiesta, che è emersa anche in questo caso dal mondo della
scuola, espressa dalla "CGIL", che chiaramente lo dice. Io sono
confederale, c'è questa richiesta, quindi è il mondo della scuola
che lo chiede.
In questo senso l'ordine del giorno ha una valenza politica, poi
è chiaro, la Giunta può dire sì o no, con tutte le motivazioni e
noi possiamo ascoltare con attenzione le motivazioni e possiamo
accettare anche motivazioni diverse da quelle che poniamo, però
vogliamo che questo tema sia affrontato politicamente e che ci sia
una scelta politica chiara.
Président
- La parole au Président de la Région,
Caveri.
Caveri (UV)
- A me spiace che lei abbia pensato che io
volessi "mandarla aff..." come si suol dire, ma era un amabile
dialogo fra di noi che concerneva dei fatti personali e non la sua
persona, non potrei neanche lontanamente pensarlo di "mandarla a
fare in bagno", usando un'espressione... è tale il suo garbo e la
sua signorilità anche nel porre le questioni, che veramente non
rientrerebbe nel mio stile, essendo anche papà di 2 bambini
piccoli, sarebbe un cattivo modello educativo.
Ciò detto, vorrei dirle che questo suo ordine del giorno è, dal
punto di vista contenutistico, non accettabile, perché fra poche
settimane scadrà il "Fondo Sociale Europeo" nel periodo di
programmazione 2000-2006 e il Comitato tecnico integrato si era
occupato nei mesi scorsi proprio del coordinamento fra l'istruzione
tecnico-professionale, come la definisce lo statuto di autonomia
con esattezza, e il sistema della formazione previsto dai fondi
comunitari. Si era molto dibattuto su chi dovesse essere capofila,
le scuole di formazione professionale ritenevano che dovesse essere
nelle loro mani la gestione della formazione professionale, le
norme comunitarie non lo prevedono, prevedono invece che la
formazione professionale abbia tutta una sua tipologia e non esiste
una logica gerarchica come pensava il mondo della scuola, cioè che
gli enti formatori dovessero avere il guinzaglio della scuola nelle
proprie decisioni. Ciò detto, questo comitato aveva creato pesi e
contrappesi specificando bene i reciproci ruoli.
Oggi questo comitato non ha ragione d'essere, in questo momento,
per la semplice ragione che in questo momento è in fase di
negoziazione con Bruxelles il nuovo periodo di programmazione dei
fondi comunitari e - come le ha già spiegato l'Assessore - noi
prudenzialmente una serie di fondi li abbiamo allocati con risorse
regionali, perché è assai probabile - come confermerebbero anche le
ultime notizie di provenienza da Bruxelles - che i fondi del "FSE"
non saranno più adoperabili nei cicli di scuola primaria, tranne -
ma questo dovrà essere oggetto di una forte negoziazione con l'UE -
le scuole che abbiano una stretta funzione legata all'occupabilità.
Allora dovremmo decidere quale delle nostre scuole è strettamente
legata all'occupabilità: mi sembra che la Scuola alberghiera sia
una di quelle più vicine a questa questione, come pure la Scuola di
agricoltura. Forse nella riforma degli istituti professionali
regionali dovremo vedere se li renderemo più formazione e meno
scuola, perché il modello della Provincia di Bolzano che
l'Assessore Viérin conosce bene è molto interessante, in quanto
loro hanno istituti professionali assai professionalizzanti, anche
se ad alcuni sindacati confederali, compreso il suo, la formula di
Bolzano non piace.
Credo che l'ordine del giorno vada quindi respinto, perché
sicuramente ci dovrà essere nella fase di negoziazione del "FSE"
una riflessione con tutti i partners, comprese le scuole, i
sindacati, le associazioni imprenditoriali, per cui ritengo che
l'ordine del giorno non vada accolto, poiché in questa fase non
avrebbe alcuna logica la convocazione del Comitato tecnico
integrato.
Si dà atto che, dalle ore 11,22, presiede il Vicepresidente
Fiou.
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Oui, le Président Caveri a déjà illustré
les adresses du Gouvernement.
Je voulais simplement ajouter, à part les efforts qui ont été
insérés dans le budget avec ces 500 mille euros qui vont nous
garantir ces stages de formation, que nos jeunes entreprennent à la
4
e
année d'école supérieure secondaire dans les
administrations ou même dans les entreprises, je crois qu'une
réflexion à l'avenir sera ouverte sur le thème de la formation
professionnelle, car avec l'obligation scolaire qui passe à 6 ans,
je crois qu'on devra repenser, d'un côté, les 2 années
supplémentaires et aussi cela nous donnera la possibilité d'ouvrir
une confrontation avec la formation professionnelle pour évaluer la
possibilité d'exercer à plein cette compétence, qui est une
compétence primaire: celle de l'instruction professionnelle.
Presidente
- La parola alla Consigliera Squarzino
Secondina.
Squarzino (Arc-VA)
- Pensavo che le leggi regionali
avessero ancora una valenza... Questo Consiglio ha votato la legge
n. 7/2003 in cui si dice, all'articolo 8:
"la Regione definisce
il sistema della formazione professionale assicurando il raccordo
con il sistema dell'istruzione e del mercato del lavoro con le
politiche attive del lavoro e con i servizi per l'impiego".
C'è
stata la decisione di dire: "va bene tutta la formazione
professionale, ma va assicurato il raccordo". Questo raccordo è
difficile, il raccordo va fatto, ma è difficile da fare, non so
quali siano gli strumenti più adatti; il Comitato tecnico integrato
era uno strumento che era nato con questo scopo.
Prendo atto che in questo momento c'è il problema, ma non si
vede come lo si vuole risolvere!
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Per dichiarazione di voto, glielo dirò
in italiano, collega Squarzino, magari non mi sono espresso
bene...
Non è che non c'è la volontà politica, ma visto che siamo in una
fase di evoluzione e di transizione con l'innalzamento dell'obbligo
scolastico a 16 anni, questo innalzamento ci impone un
ragionamento, fra l'altro in termini di continuità da 3 a 16 anni,
anche su questo tema, quindi in fase di contrattazione sindacale e
in fase di rivisitazione e di prospettiva del nostro sistema
scolastico regionale sarà presa in considerazione sicuramente
questa prerogativa, che è una prerogativa del sistema scolastico
valdostano.
Non c'è una mancanza di volontà politica, ma in questa fase di
transizione c'è una volontà di pianificazione in prospettiva.
Presidente
- Se non ci sono altri interventi, pongo in
votazione l'ordine del giorno n. 5:
Consiglieri presenti: 29
Votanti e favorevoli: 6
Astenuti: 23 (Caveri, Cerise, Cesal, Charles Teresa, Comé, Fey,
Fosson, Isa­bellon, Lanièce, La Torre, Maquignaz, Marguerettaz,
Ottoz, Perron, Praduroux, Rini, Salzone, Stacchetti, Tibaldi,
Vicquéry, Viérin Adriana, Viérin Laurent e Viérin Marco)
Il Consiglio non approva.
