Classificazione
SPORT E TEMPO LIBERO



Oggetto del Consiglio n. 1294 del 23 febbraio 2022 - Resoconto
OGGETTO N. 1294/XVI - Interrogazione: "Realizzazione di una
struttura coperta per gli sport equestri nel comune di
Aosta".
Marguerettaz (Presidente) -
Punto n. 13 all'ordine del
giorno. Ha chiesto la parola l'assessore Marzi, ne ha facoltà.
Marzi (SA) -
L'approvazione del DEFR 2022-2024 prevedeva
la valutazione del possibile superamento della realizzazione del
complesso scolastico in Regione Tzamberlet alla luce del mutato
quadro delle strutture scolastiche regionali sul territorio del
Comune di Aosta. Lo studio di analisi delle future dinamiche
demografiche della popolazione scolastica ha evidenziato come
improbabile, nel prossimo decennio, un ulteriore fabbisogno di
significativi spazi per le istituzioni scolastiche di secondo grado
ad Aosta. Tale studio indirizza la programmazione piuttosto che
verso nuove edificazioni, nella riorganizzazione delle sedi
attuali; a maggior ragione, come lei sa, tenuto conto
dell'eccezionale intervento di edilizia scolastica del Liceo
scientifico e linguistico Bérard in viale Chabod nell'estate del
2020, con il conseguente indirizzo espresso nel DEFR 2022-2024, che
cita: "la stabilizzazione mediante esercizio dell'opzione di
acquisto della sede del Liceo scientifico e linguistico Bérard di
Viale Federico Chabod assunta in locazione del 2020".
Sulla scorta delle risultanze di tale studio, la Giunta
regionale, con deliberazione n. 170 di lunedì 21 febbraio 2022,
quindi l'altro ieri, ha aggiornato la programmazione dell'edilizia
scolastica ritenendo, tra le sedi scolastiche di secondo grado, la
costruenda scuola di Tzamberlet non più rispondente all'interesse
pubblico attuale.
Venendo meno tale necessità, la medesima deliberazione ha dato
mandato di predisporre gli atti finalizzati al recesso dal citato
accordo di programma sottoscritto con il Comune di Aosta nel 2011.
È evidente che, nel rispondere alla sua prima domanda, l'accordo di
programma che libera l'area di proprietà del Comune di Aosta a
questo punto non è ancora stato stralciato, quindi è prioritaria la
convocazione della conferenza nell'ambito dell'accordo di programma
relativa alla ristrutturazione urbanistica e alla riconversione
produttiva dell'area industriale Cogne, questo è il nome
dell'accordo di programma di cui sopra.
Rispondendo alla seconda domanda, la futura realizzazione del
maneggio comunale a questo punto sarà di pertinenza del Comune di
Aosta nella sua piena autonomia decisionale rispetto a un proprio
impianto sportivo.
La ringrazio per l'iniziativa che cita perché, per motivi che
lei conosce quanto me ci siamo avvicendati rispetto al tema di
riferimento essendo stati entrambi Assessori del Comune di Aosta;
io, tra l'altro, ho avuto l'esperienza nel periodo 2015-2020 di
essere anche Assessore allo sport del Comune di Aosta e, ahimè, ho
vissuto sulla mia pelle l'assoluta impossibilità di muovermi in
termini amministrativi rispetto alla concessione di un bene e
coinvolgendo la manutenzione stabile del Comune stesso rispetto a
eventuali interventi di manutenzione straordinaria per cercare di
dare il lustro meritato a quello che una volta era un maneggio.
Quello che poi dopo spesso tutti dimenticano è che il motivo per il
quale poi nel 2019 il maneggio di Aosta si è chiuso è per motivi di
natura giudiziaria che ovviamente non è il caso di citare in
quest'aula che nulla hanno a che vedere con le questioni
amministrative tra Comune e Regione e tra Regione e Comune.
Quello che sicuramente auspico - e lo dico esprimendo piena
collaborazione per il futuro al Comune rispetto a quello che
giustamente deciderà di fare in quell'area, e mi auguro che questo
naturalmente venga condiviso prima di tutto con la Federazione
italiana sport equestri, che nel corso di questi anni ha spesso
sollecitato tutte le parti politiche a trovare una soluzione,
quindi questo è l'avvio della soluzione prospettata, naturalmente
anche il coinvolgimento del CONI in tal senso - è che, avendo ora
l'Amministrazione  del capoluogo comunale tre anni e mezzo
davanti, in realtà più di tre anni e mezzo per decidere che cosa
fare di quella zona, si muova in piena autonomia e con tutti quanti
i mezzi in loro disponibilità per poter finalmente programmare,
cosa che, ahimè, chi è stato lì negli anni, sia quando era
Assessore comunale lei con deleghe che non avevano a che vedere con
lo sport ma a livello patrimoniale sì, sia poi dopo tutti gli
Assessori allo sport che naturalmente a partire dal 2009, quando
parte l'iter per la definizione dell'accordo di programma votato
nel 2011 fino praticamente ad oggi, non hanno in realtà mai potuto
fare.
Quello che era previsto rispetto alla partenza del cantiere,
all'utilizzo della terra per bonificare l'area cascina Favre, con
la delocalizzazione del maneggio, eccetera, tutto quanto questo era
collegato a un accordo di programma che, di fatto, non ha mai avuto
uno sviluppo operativo e che quindi ha continuato a vedere un
impianto sportivo depauperarsi dal 2009 al 2019. Di conseguenza,
tutti quanti ci auguriamo - e credo che sia questo lo spirito
principale della sua iniziativa - che, indipendentemente da quello
che adesso sarà possibile fare, auguriamoci nel minor tempo
possibile, finalmente si risolva tutti quanti assieme la questione
inerente il maneggio del Comune di Aosta.
Presidente -
Per la replica, ha chiesto la parola il
collega Baccega.
Baccega (GM) -
Grazie Assessore. In realtà, a novembre la
Giunta comunicava a questo Consiglio regionale che l'accordo di
programma per la realizzazione della scuola polmone sarebbe stato
stralciato, il Comune diceva che verrà sciolto, in realtà con la
delibera dell'altro giorno, ovviamente l'interrogazione è stata
predisposta ben prima che uscisse la delibera, quindi la delibera
n. 572/2016 viene revocata e dà mandato a predisporre gli atti per
il recesso.
Un accordo di programma che era importante, che io ho fortemente
sostenuto nel tempo, sia quando ero Assessore al Comune di Aosta
sia quando ricoprivo diverse cariche assessorili qui in Regione e
riguardava il miglioramento del collegamento tra Via Grand Eyvia e
Corso Lancieri, riguardava il rifacimento della fognatura e il
potenziamento della rete idrica in quella zona, riguardava lo
spostamento del maneggio dalla Cascina Favre dietro il Quartiere
Dora.
C'è da dire che in questi giorni la I Commissione consiliare del
Comune di Aosta ha parlato di interventi, io lo so da notizie
giornalistiche, che coinvolgeranno le due aree sportive della
città: la Regione Tzambarlet e Montfleury, si parla di ipotesi di
nuovo Palaghiaccio, si è tirato fuori dal cassetto un vecchio
progetto del Montfleury risalente sicuramente al periodo della
Giunta Grimod, magari aggiornato ovviamente, e della programmata
struttura per gli sport equestri nessun accenno a livello comunale.
Sono lieto che lei abbia detto che è a disposizione per sostenere
un'eventuale ipotesi di decisione da parte del Comune di Aosta.
Aosta, Città dello sport 2017, la Valle d'Aosta candidata a
Città europea dello sport 2023... credo che la richiesta che viene
da tutto il mondo dell'equitazione da molti anni è quella di avere
una struttura con campo coperto, una struttura che ha visto in
questi anni che è stata chiusa, per i motivi che lei ha citato, un
numero importante gli atleti e di atlete che si sono rivolte a
strutture delle Regioni limitrofe, quindi con costi sicuramente
importanti e soprattutto con disagi per i cavalli.
Va detto che il mondo del cavallo è sicuramente un buon richiamo
anche per molti appassionati turisti ed è anche un efficace momento
riabilitativo; abbiamo una struttura nel comune di Nus che dà
sicuramente delle risposte importanti ma soprattutto l'equitazione
rappresenta ben tre discipline olimpiche. Noi crediamo che sia
quanto meno alla pari di altre discipline, come il
softball
,
e cercheremo di convincere con i nostri rappresentanti al Comune di
Aosta che quell'impegno a suo tempo assunto con i Valdostani, e
soprattutto con gli appassionati degli sport equestri, va
rispettato. Direi che se ci fosse lo stralcio completo, un cambio
di rotta, sarebbe davvero una forte delusione per tutti noi. Noi ci
proporremo affinché questo percorso, legato al rifacimento del
palazzo dell'equitazione al coperto, possa avere una risposta
quanto breve dal punto di vista della progettazione e soprattutto,
visto che parliamo di sport, l'auspicio è che quanto prima questo
capoluogo di Regione possa avere il suo palazzetto dello sport.
