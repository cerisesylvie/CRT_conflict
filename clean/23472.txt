Classificazione
AMMINISTRAZIONE REGIONALE
Ordinamento degli uffici e del personale
ENERGIA



Oggetto del Consiglio n. 2572 del 21 marzo 2007 - Resoconto
OGGETTO N. 2572/XII - Consumi di energia elettrica presso le
strutture dell'Amministrazione regionale. (Interrogazione)
Interrogazione
Ricordato che il 16 febbraio 2005 è entrato in vigore il
Protocollo di Kyoto che impegna i paesi industrializzati, firmatari
dell'accordo, a ridurre le emissioni di gas clima-alteranti in
misura non inferiore al 5,2% dei livelli di emissione del
1990;
Considerato che uno dei pilastri per l'abbattimento dei
gas-serra è il risparmio energetico attraverso l'utilizzo di
apparecchi di illuminazione più efficienti e di sistemi di
regolazione dell'illuminazione;
Ritenuto necessario conoscere le caratteristiche e i dati
della "bolletta elettrica" dell'Amministrazione regionale;
il sottoscritto Consigliere regionale
Interroga
l'Assessore competente per sapere:
1) a quanto ammonta il consumo energetico annuo, espresso in
Kilowatt-ore, degli edifici di proprietà (o in uso)
dell'Amministrazione regionale e di conseguenza la spesa
annua;
2) se all'interno del dato generale sia stato estrapolato o
stimato quello relativo ai consumi per l'illuminazione dei
locali;
3) se sia stata calcolata o stimata l'efficienza energetica
degli apparecchi di illuminazione e se sia previsto un programma
per la sostituzione delle lampade meno efficienti con lampade ad
alta efficienza;
4) se sia allo studio un programma per installare, ove
necessario, dei sensori di presenza o dei sistemi di regolazione
-riduzione della luminosità.
F.to: Venturella
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Finalmente anche il Consigliere
Venturella! Avevo nostalgia!
Nell'interrogazione, nel far riferimento al "Protocollo di
Kyoto", quindi, considerando il risparmio energetico un pilastro
per l'abbattimento dei gas serra, si chiede una valutazione al fine
di conoscere i dati di quello che il collega Venturella chiama
"bolletta elettrica dell'Amministrazione regionale"
. Nel
riprendere quanto richiesto, nella prima domanda si chiede:
"a
quanto ammonta il consumo energetico annuo, espresso in
Kilowatt-ore, degli edifici di proprietà (o in uso)
dell'Amministrazione regionale e di conseguenza la spesa
annua"
, rispetto a questo, i dati che abbiamo rilevato, quindi
locali di proprietà in uso dell'Amministrazione regionale, la
funivia Buisson-Chamois, l'illuminazione stradale... abbiamo
consumato 10.114.255 kw/h per una spesa di 1.400.788 euro.
In merito alla seconda domanda, il ragionamento che mi è stato
trasmesso è che sui locali ci sono dei kilowatt nella misura del
70% e nello specifico 7.232.000 per una spesa pari a 1.139.000
euro. La funivia Buisson-Chamois 339.475 per 49.749 euro,
l'illuminazione stradale per 2.593.000 pari a 211mila euro.
Per rispondere alla terza domanda, l'efficienza di una sorgente
luminosa è determinata da 2 fattori distinti: il primo, il valore
del rendimento tipico della lampada utilizzata, espresso
normalmente in unità di misura denominate "lumen/watt" e, essendo
un "lumen" la quantità di luce emessa dalla sorgente e i "watt" la
potenza necessaria a generare tale flusso, normalmente i valori
delle sorgenti commercialmente disponibili sono i seguenti: per uso
interno agli stabili lampade fluorescenti da 50 a 104 "lumen/watt",
le lampade alogene da 14 a 22 "lumen/watt", le lampade invece a
incandescenza sono da 8 a 19 "lumen/watt" con un "led" da 50 a 80
"lumen/watt". Per l'illuminazione pubblica le lampade al sodio ad
alta pressione da 40 a 130 "lumen/watt" e le lampade ad alogenuri
metallici da 60 a 120 "lumen/watt". Si evince da questi dati che le
sorgenti luminose più performanti sono per gli interni le lampade
fluorescenti e per le applicazioni stradali e di illuminazione
pubblica in generale le lampade al sodio. Il secondo fattore è dato
dalla cosiddetta "curva fotometrica", ossia la geometria con cui il
corpo illuminante indirizza i "lumen" prodotti, devono essere
privilegiate in interno le illuminazioni a luce diretta, in quanto
l'illuminazione delle pareti e dei soffitti, seppure gradevole, è
energeticamente più penalizzante, c'è più ambiente, ma costa di
più; in esterno l'illuminazione è sempre diretta, la Regione è
impegnata a valutare i progetti relativi ad alcuni stabili di
proprietà, per i quali verrà richiesto l'uso dei sistemi di
illuminamento di cui sopra, ossia ad elevata efficienza. Lo
strumento è la valutazione espressa dal Responsabile regionale per
l'uso razionale dell'energia, nominato in adempimento ai compiti
individuati dalla circolare 219F del 2 marzo 1992 del Ministero
dell'industria, enti con un consumo annuo di energia primaria
superiore ai 1.000 tep - tonnellate equivalenti di petrolio - in
conformità alle prescrizioni in materia di risparmio energetico;
quindi abbiamo alcuni progetti che vengono ragionati in questi
termini. Al fine della riduzione del consumo richiesta dal citato
"Protocollo di Kyoto", è in corso uno "screening" di tutti gli
stabili esistenti di proprietà regionale, al fine di individuare i
casi più critici e di programmare degli interventi di bonifica
energetica; tali interventi devono necessariamente essere eseguiti
progressivamente e, secondo la valutazione di piano di rientro
finanziario, saranno quindi privilegiati i lavori sugli stabili che
dovrebbero subire manutenzioni straordinarie tali da prevedere la
sostituzione dei corpi illuminanti. Tale classifica sarà
disponibile solo a seguito della conclusione della raccolta dati
per il 2006, a partire dal 2° semestre di quest'anno; da qui
l'inserimento nel settore delle manutenzioni del Programma di
previsione dei lavori pubblici.
In merito alla quarta domanda, l'Assessorato dell'ambiente ha
dato incarico al proprio "Energy manager", in collaborazione con la
Direzione opere edili, di sviluppare uno studio per l'applicazione
di tali sistemi integrati di risparmio, legati, da un lato, alla
riduzione della potenza utilizzata dalle lampade e, dall'altro,
alla riduzione degli orari di accensione. In data 5 marzo è stato
consegnato il progetto di adeguamento di parte del secondo piano
del palazzo sede dell'Assessorato; tale opera di un modesto impegno
economico, contenuto nei 20mila euro, dovrà servire quale
laboratorio per verificare i reali risparmi possibili, i tempi di
rientro dell'investimento, nonché l'impatto sull'utilizzatore. È
compresa la contabilizzazione non fiscale dell'energia consumata
nell'area oggetto di intervento e in un'area di analoga estensione
e destinazione d'uso di un altro piano dello stesso stabile. In
sostanza, l'Assessorato dei lavori pubblici, oltre ad essere il
soggetto attuatore, diventa un laboratorio, quindi studieremo i
comportamenti degli uffici dei Lavori pubblici. La conclusione di
tale intervento è prevista per l'estate 2008. Si ricorda che i
piani di manutenzione degli stabili di recente redazione prevedono
che con cadenza regolare vengano sostituite le sorgenti luminose
che, prossime alle conclusioni della durata media, riducono la loro
efficienza. È in corso di valutazione l'inserimento di regolatori
di flusso, apparecchi elettronici di consolidata tecnologia che,
secondo la bibliografia a disposizione, promettono un buon
risparmio sulla bolletta elettrica. Infine è in corso di
valutazione la possibilità di coinvolgere nella gestione energetica
elettrica dei soggetti privati disponibili ad intervenire con
risorse per le apparecchiature proprie, che, a fronte dei compensi
pattuiti, garantiscano il raggiungimento di determinati "standard"
di risparmio energetico e quindi economico per l'Amministrazione.
La progettazione, l'affidamento, la realizzazione e la gestione di
nuovi impianti e la loro gestione dovranno seguire le procedure
dettate dalla normativa vigente nel settore delle opere
pubbliche.
Presidente
- La parola al Consigliere Venturella.
Venturella (Arc-VA)
- Volevo solo fare un paio di
osservazioni. In una pubblicazione dell'ANCI un po' di tempo fa
sono state calcolate queste curve e sono stati calcolati i risparmi
che un ente locale potrebbe realizzare in un anno solo sostituendo
le lampade ad incandescenza con quelle lampade che l'Assessore
indicava come lampade fluorescenti ad alta efficienza energetica.
L'ANCI ha calcolato che in un edificio di circa 2.000 metri quadri
con circa 60 stanze è possibile risparmiare in un anno circa 4.000
euro; credo sia una delle strade da percorrere. Vorrei anche
riferirmi alla figura dell'"Energy manager". Penso che per questa
figura sia stata deliberata la nomina attraverso una consulenza più
o meno... quanti mesi fa... forse l'Assessore Cerise lo sa... ma
prima di questo esistevano a capo dell'Assessorato dell'industria
una serie di studi e di documenti che erano stati elaborati
dall'allora "Energy manager" interno, per così dire, il
Responsabile dell'Ufficio energia. Adesso la buona notizia è che il
5 marzo 2007 è stato consegnato tale progetto di adeguamento del
secondo piano dell'Assessorato dei lavori pubblici, quindi questo
sarà un laboratorio. Spero che tale progetto di adeguamento trovi
tutte le vie preferenziali, perché a partire da questo progetto si
possa allargare l'esperimento a tutti i locali e a tutti i corpi di
fabbrica dell'Amministrazione regionale e delle società controllate
o partecipate dalla Regione.
Vorrei fare un'ultima osservazione. Credo non si debba
individuare una soluzione e partire "a spron battuto" verso quella
soluzione, così come ci sono diverse tipologie di locali e di
sistemi di illuminazione, esistono anche diversi tipi di
iniziative: una di quelle è il sensore della presenza, che permette
di non cambiare, se costruite e realizzate abbastanza recentemente,
le lampade al neon o quelle ad incandescenza, ma che spengono
automaticamente la luce nei corridoi in caso di assenza di
personale che transita nel corridoio. Vi sono diverse iniziative
che possono essere adottate, comunque ringrazio della risposta e
nei prossimi mesi chiederemo il conto di questa sperimentazione
all'Assessore Cerise.
