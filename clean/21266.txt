Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 1173 del 23 febbraio 2005 - Resoconto
OGGETTO N. 1173/XII - Disciplina di varie professioni sanitarie
nella regione. (Interpellanza)
Interpellanza
Premesso che
- la legislazione statale dell'ultimo decennio ha
profondamente trasformato i percorsi di studio per conseguire
l'abilitazione alle professioni sanitarie, le quali da questo anno
accademico vedono l'istituzione, dopo il già avviato corso di
laurea breve, delle lauree specialistiche;
- la legge 251/00, ridisegnando la "disciplina delle
professioni sanitarie infermieristiche, tecniche della
riabilitazione, della prevenzione nonché della professione
ostetrica", prevede la possibilità di istituire la dirigenza in
tali aree professionali, a condizione che le regioni emanino norme
in merito;
i sottoscritti Consiglieri regionali
Interpellano
il Presidente della Regione e l'Assessore delegato per
conoscere:
1. se è loro intenzione predisporre una normativa regionale
finalizzata ad istituire la dirigenza nelle aree sanitarie indicate
in premessa, specificandone in caso positivo le tempistiche e in
caso negativo le ragioni;
2. quali sono i motivi che ad oggi hanno impedito
l'attuazione di tale dirigenza.
F.to: Frassy - Tibaldi - Lattanzi
Président - La parole au Conseiller Frassy.
Frassy (CdL) - Sarò abbastanza breve nell'illustrazione di
questa interpellanza, anche perché mi riservo di effettuare
ulteriori valutazioni dopo aver ascoltato le risposte che
l'Assessore vorrà fornire.
L'interpellanza parte da un dato certo e il dato certo sta nella
legislazione dello Stato che, soprattutto negli ultimi 10 anni, ha
particolarmente innovato rispetto alla gestione delle professioni
sanitarie non mediche del recente passato, nel senso che sono state
richieste da parte del legislatore una serie di maggiori
professionalità nel campo, dapprima concretizzate con l'istituzione
di un percorso a laurea breve per conseguire l'accesso a quelle che
possiamo definire, per sintesi, "le professioni infermieristiche" e
a quelle cosiddette "tecniche", e da questo anno accademico è stato
istituito anche il biennio di specializzazione. Alla luce di queste
innovazioni, che hanno portato maggior responsabilizzazione,
maggior preparazione, c'è stata da parte del legislatore la
previsione di dare un'autonomia e una responsabilità anche dal
punto di vista organizzativo e funzionale a queste attività
professionali, tanto che la legge n. 251/2000 consente
l'istituzione della figura della dirigenza di queste aree
professionali sanitarie non mediche in quelle regioni nelle quali
le amministrazioni abbiano legiferato in materia, sulla base del
principio che lo Stato prevede nelle leggi che ho citato.
Ad oggi, la situazione in base al monitoraggio che ho fatto, è
quella dove la maggior parte delle Regioni hanno adottato una serie
di provvedimenti che o utilizzano l'opzione della fase transitoria
o, comunque, hanno regolamentato nella prospettiva quella che sarà
la possibilità di istituire l'area della dirigenza. È ovvio che
attorno a questo argomento vanno fatte delle scelte e delle
riflessioni, che devono tenere anche in conto i numeri della nostra
Regione, dove sappiamo che se per l'area infermieristica non ci
sono forse grossi dubbi sull'entità degli organici in discussione,
forse ci possono essere delle valutazioni diverse sulle altre aree
citate dalle leggi che ho ricordato, tant'è che altre Regioni hanno
fatto le scelte di una dirigenza unica che va ad accorpare tutte le
professioni sanitarie non mediche, e che altre Regioni ancora hanno
fatto delle scelte di tipo modulare rispetto alle possibilità che
la legge consentiva.
Il problema nella nostra Regione non è nuovo, perché nella V
Commissione già un anno fa era stato affrontato l'argomento e, a
distanza di un anno, non ci sono stati grossi passi avanti dal
punto di vista delle risposte politiche, risposte che non potevano
pervenire dalla commissione, ma che dovevano pervenire
dall'Esecutivo. Recentemente, ma successivamente al deposito di
questa interpellanza in V Commissione, si è nuovamente affrontato
l'argomento con una nuova audizione delle categorie interessate,
perciò ritengo opportuno che l'Assessore esprima il punto di vista,
più che suo personale, che è comunque apprezzato, il punto di vista
politico della Giunta e della maggioranza nella quale si trova a
condividere il percorso amministrativo di governo delle politiche
sanitarie. Oltre a capire se c'è questa intenzione e soprattutto
con quale percorso, cioè tempistica e ipotesi organizzative con cui
intende portare avanti il percorso, vorremmo capire come mai c'è
stato questo lungo silenzio, in quanto, se oggi non avessimo
presentato questa iniziativa alla discussione dell'aula, dubito che
nel breve avremmo potuto discutere in commissione di questo
argomento. L'Assessore mi dirà che aveva il cassetto pieno e pronto
ad aprirlo, siamo contenti di averglielo fatto aprire; di
conseguenza, mi riservo ulteriori riflessioni alla luce della
risposta che verrà data all'interpellanza.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Condivido che questo sia un problema di non facile
risoluzione, lei lo ha illustrato bene; lei parlava di dati certi,
poi ha presentato tutte le differenti soluzioni delle varie
Regioni, quindi il dato certo è la variabilità, perché è stato
affrontato in modi molto diversi.
Sicuramente l'introduzione della dirigenza del personale
sanitario comporta un cambiamento dell'organizzazione sanitaria,
questo è certo; d'altronde è anche abbastanza giusto, questa è una
mia premessa, un pensiero, l'ho già detto diverse volte: ecco
perché - le assicuro - questo è già stato oggetto di un nostro
lavoro e, benché non sia stata data ancora una direttiva precisa,
il problema è stato affrontato.
Qual è la considerazione? La considerazione è che il mondo
infermieristico, il mondo del personale sanitario è sicuramente
cambiato in questi ultimi anni in modo importante, cioè una laurea
in scienze infermieristiche pone l'infermiera professionale attuale
a un livello sicuramente diverso da quello di un'infermiera
professionale di anni fa, così anche tutte le lauree brevi hanno
portato il nostro personale a una competenza e a un livello tecnico
professionale da non poter più pensare di utilizzare l'infermiera
professionale solo come la segretaria del medico o in alcuni lavori
di reparto, ma si apre tutto un periodo in cui l'organizzazione
sanitaria dovrà essere modificata. Mentre prima appoggiava solo
sulla dirigenza medica, per una scelta politica dello Stato
italiano, in questo momento, e con questa modifica del quadro
professionale, sicuramente dobbiamo andare a cambiare qualcosa
nella nostra organizzazione, creando poi anche altre figure. Se si
ricordano le interpellanze che avete fatto sulle organizzazioni
sindacali... implicano questo cambiamento di organizzazione per
cui, avendo un'infermiera professionale con capacità e compiti
maggiori, dovrà essere sostituita da altre figure professionali che
sono state create di recente. Le posso assicurare, ho lavorato in
un ospedale francese per diversi mesi alcuni anni fa e,
obiettivamente, il ruolo dell'infermiera professionale in Francia è
completamente diverso da quello che era in Italia.
Il dato certo è di una legislazione che non è ancora precisa,
che prevede delle variabilità e soprattutto un periodo transitorio
come lei diceva; la legge n. 251 citata "Disciplina delle
professioni", all'articolo 7 dice:
"Al fine di migliorare
l'assistenza e la qualificazione delle risorse, le aziende
sanitarie possono istituire..."
... questa è una possibilità
che anche noi abbiamo verificato; poi la legge del 10 febbraio
2004, con i contratti integrativi della dirigenza, fissa dei
criteri che sono transitori, in attesa di norme concorsuali
definitivi e criteri concorsuali non precisi, che prevedono 5 anni
di categoria "DS" e un diploma di dirigenza o una formazione
manageriale ritenuta idonea dall'azienda, pongono al momento
concorsuale una scelta non obiettiva o comunque soggettiva che può
alterare un equilibrio di funzione.
Le lauree specialistiche che sono state istituite quest'anno
sono, anche queste, importanti. Le assicuro che una delle nostre
dirigenti infermieristiche sta già frequentando una di queste
lauree specialistiche, però anche qui dobbiamo decidere prima di
dare delle dirigenze infermieristiche quale ruolo assegnare a un
dirigente infermieristico, tant'è vero che le lauree
specialistiche, come lei sa, con cui specializziamo dei medici,
sono tutte programmate, cioè sono secondarie all'identificazione di
bisogni di settori in cui non siamo coperti, quindi vengono
concordate con l'università proprio in base a dei bisogni.
Le altre Regioni cosa hanno fatto? Qui abbiamo una variabilità
molto importante, dalla Toscana, che non ne ha fatte, alla
Lombardia che, invece, ha privilegiato questa soluzione. Io ho un
accordo, perché seguiamo chiaramente il Piemonte, un accordo
sindacale siglato proprio dal Piemonte, che non ha ancora istituito
dirigenze di questo tipo, in data 5 febbraio di quest'anno, in cui
dice di orientarsi verso una dirigenza unica coadiuvata da figure
professionali con posizione organizzativa.
Da noi cosa bisogna fare? Bisogna intanto pensare a una realtà
piccola, certo sarebbe facile per noi fare 4-5 dirigenze,
prometterle..., ma poi bisogna vedere se nella sinergia,
nell'organizzazione del nostro lavoro queste possono essere
funzionali, anche in rapporto dei numeri come ha citato lei, quando
noi stiamo lavorando per creare delle sinergie perché la logica del
dirigente è che sia previsto in una logica di dipartimento, proprio
per non creare tanti generali mentre l'esercito rimane sempre uno
solo.
Cosa faremo? È una strada da intraprendere, sono perfettamente
d'accordo, ho parlato prima del mondo che cambia; bisogna procedere
con quel motto del Manzoni:
"Adelante Pedro, ma con juicio".
Sicuramente una dirigenza verrà fatta soprattutto nel settore, come
diceva lei...
(interruzione del Consigliere Frassy, fuori
microfono)
... sì è una citazione del Manzoni questa, è Don Ferrante quando
porta a liberare il Conte, la paura della folla!
Andiamo avanti, ma sicuramente è una strada da intraprendere con
estrema attenzione e giudizio. Con quale sistema? Il sistema è
prevederlo in un accordo di programma che andremo a fare con
l'azienda, prevedendo poi con la stesura del piano sanitario a cui
stiamo lavorando di rivedere nella logica dipartimentale tutto
questo settore. Penso che, anche rifacendoci all'esperienza
piemontese, soprattutto là dove i numeri sono più importanti nella
struttura infermieristica, dove c'è una struttura infermieristica
di formazione della scuola e una struttura infermieristica che
agisce sul lavoro in corsia, sia importante prevedere un
coordinamento e una dirigenza infermieristica, che sarà messa in
concorso con i requisiti che le ho citato, e poi da questo rivedere
l'organizzazione nostra aspettando quelle norme concorsuali
definitive, non dipendenti da noi.
Président - La parole au Conseiller Frassy.
Frassy (CdL) - Assessore, l'ho ascoltata con attenzione, ma alla
fine la mia sensazione è che lei non abbia voluto o potuto
rispondere. Lei non mi ha dato delle risposte che siano
significative, se non in una prospettiva remota: quella di andare a
verificare con l'azienda USL l'ipotesi dell'una dirigenza....
Fosson (fuori microfono) ... ne facciamo una prima della
primavera con l'accordo di programma che andiamo a firmare...
Frassy (CdL) - ... allora prendiamo atto che abbiamo stimolato
lo spunto che giaceva già da tempo nei cassetti dell'Assessorato,
prendiamo atto che la primavera è vicina e, di conseguenza,
prendiamo atto che nel breve brevissimo verrà sciolto questo
nodo.
Abbiamo qualche dubbio sui tempi, perché lo strumento, a nostro
vedere, dovrebbe essere quello di una norma di legge regionale,
abbiamo dei dubbi che nella fase transitoria sia possibile l'atto
aziendale; poi lei lo verificherà con gli uffici e, di conseguenza,
se questa strada è percorribile allevierà la fatica del confronto
politico. La cosa importante è che su questa vicenda si prenda una
decisione, perché la sensazione nostra era che decisioni
stentassero ad essere prese, in quanto l'argomento è stato poco
dibattuto perlomeno a livello di confronto politico; può darsi che
voi lo abbiate dibattuto in Giunta, ma nulla è trapelato fuori
dalla Giunta. Mi preoccupava la citazione del Manzoni, che andando
a memoria dovrebbe essere stata messa in bocca a Don Ferrante in un
momento di un qualche tumulto, dove, a fronte della preoccupazione
della folla in tumulto, c'era questa espressione. La preoccupazione
nostra è che lei fosse prigioniero di un qualche tumulto politico,
questo era il senso della nostra preoccupazione; forse è stato il
suo inconscio che le ha suggerito questa citazione!
Prendiamo atto che nel finale della sua risposta c'è questo
spiraglio di luce, che è una luce breve; di conseguenza, ci
aggiorneremo a breve su questo progetto, perciò su questa
prospettiva a medio-breve esprimiamo una moderata
soddisfazione.
