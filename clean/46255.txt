Classificazione
ASSISTENZA SANITARIA E OSPEDALIERA



Oggetto del Consiglio n. 2715 del 27 luglio 2023 - Resoconto
OGGETTO N. 2715/XVI - Interrogazione a risposta immediata:
"Disagi a seguito del malfunzionamento dei condizionatori d'aria
del poliambulatorio di Donnas e dell'ascensore della micro-comunità
di Perloz".
Bertin (Presidente) -
Punto n. 11.02. Per
l'illustrazione, la consigliera Minelli.
Minelli (PCP) -
Abbiamo saputo alcuni giorni fa che al
poliambulatorio di Donnas, per varie giornate, non ha funzionato
l'impianto dei condizionatori d'aria. Ci è stato segnalato in
particolare dai pazienti del reparto dialisi: sia il personale che
i pazienti hanno trascorso delle giornate a temperature di oltre 30
gradi.
In contemporanea ci è anche stato segnalato che presso la
micro-comunità di Perloz l'ascensore risultava guasto da circa una
settimana, ma non solo, quest'ascensore sembra che sia molto spesso
in panne, quindi le persone non potevano scendere a pianterreno,
uscire in giardino in un momento in cui faceva molto caldo e,
soprattutto il personale, è sottoposto a dei disagi nello
svolgimento delle proprie mansioni, perché deve continuamente
salire e scendere le scale.
Chi vive in struttura o opera comunque nei centri sanitari per
tante ore al giorno, quando le temperature sono così alte, come lo
sono state nelle giornate della scorsa settimana, è sottoposto a
uno stress direi ulteriore.
Il Ministero della salute, nelle linee guida e nelle
raccomandazioni per prevenire gli effetti delle ondate di calore
che si stanno susseguendo, ha messo molta attenzione proprio sui
soggetti vulnerabili e chiesto di stare attenti ai luoghi di
accoglienza degli stessi.
Chiediamo al Governo di sapere se queste situazioni sono state
segnalate in maniera corretta e quali provvedimenti sono stati
presi per risolvere i disagi.
Dico già che sappiamo, perché siamo stati informati proprio
ieri, che le due situazioni si sono al momento risolte, ma
ascoltiamo la risposta dell'Assessore.
Presidente -
Risponde l'assessore Marzi.
Marzi (SA) -
Anche grazie ad alcune segnalazioni
immediate di alcuni colleghi di maggioranza, abbiamo cercato di
operare immediatamente.
Il gruppo frigorifero al servizio del poliambulatorio di Donnas
è stato oggetto di un guasto grave, giudicato dai tecnici non
riparabile, sia per la difficoltà di reperire i pezzi di ricambio,
risalendo la macchina al 2003, sia in quanto l'intervento di
riparazione avrebbe comportato una spesa pari all'acquisto di un
nuovo frigo.
Considerato che le tempistiche di fornitura dei ricambi e di una
nuova macchina sarebbero state incompatibili con le alte
temperature - che, nel frattempo, sono passate - della stagione
calda in corso, si è optato per una parziale rimessa in servizio
del gruppo esistente conclusasi il 24 luglio scorso, consistente
nel riavvio di uno dei due compressori in modo da garantire un
funzionamento parziale dei condizionatori nei locali di visita.
Parallelamente si è sempre garantita, con un condizionatore
autonomo, un'adeguata climatizzazione per quanto riguarda le
funzioni che presentano una criticità elevata, cioè nelle sale RX e
Risonanza Magnetica; invece nella sala dialisi e nell'ambulatorio
del dentista con condizionatori portatili.
Per quanto riguarda invece il malfunzionamento dell'ascensore
della micro-comunità dell'Unité Mont-Rose a Perloz, l'ascensore si
è guastato a causa del forte temporale delle ore serali dello
scorso 12 luglio. I fulmini caduti nei pressi dell'edificio hanno
causato la folgorazione della scheda operatore che consente
l'apertura delle porte.
La ditta, la mattina successiva, ha constatato la necessità di
reperire i pezzi di ricambio per poter procedere alla riparazione.
È stato quindi necessario attendere l'arrivo della nuova scheda che
ha consentito la messa in funzione dell'ascensore nella mattinata
di mercoledì 19 luglio. L'ultimo guasto all'ascensore si è
verificato oltre un anno fa e da allora lo stesso non aveva più
presentato malfunzionamenti. Sull'ascensore, in esercizio dall'anno
1996, sono in corso le verifiche tecniche amministrative per
considerare una sua eventuale sostituzione. Nel periodo di mancato
funzionamento dell'ascensore, tutti gli ospiti hanno comunque
potuto fruire dell'area comune degli spazi esterni disponibili ai
singoli piani e parallelamente tutti i pasti sono stati consumati
in compagnia e nessuno è rimasto isolato nella propria camera.
Nel medesimo periodo sono state garantite ai singoli piani tutte
le attività di animazione previste dai piani di lavoro e, in
occasione delle visite dei parenti, gli ospiti sono stati
accompagnati al piano terra usufruendo dell'ascensore in uso alla
RSA.
Non sono emersi quindi particolari disagi e lamentele da parte
degli ospiti, i quali hanno peraltro collaborato e ben compreso la
straordinarietà della situazione.
Il personale dell'Unité ha garantito in tal senso la massima
collaborazione, dimostrato professionalità e ampia disponibilità e
di questo li ringraziamo.
Presidente -
Replica la consigliera Minelli.
Minelli (PCP) -
Grazie, Assessore, per le risposte che,
peraltro, in qualche maniera conoscevamo già, perché eravamo stati
informati della risoluzione, almeno per ora, del problema.
Non ci colpisce che gli anziani abbiano collaborato e anche il
personale, perché sappiamo bene che i primi danno prova di pazienza
in queste situazioni e forse sono più resilienti di altri. Il
personale sanitario ha dato prova della sua pazienza e resilienza
talmente tante volte in questi anni che continuerà a farlo.
Sulla manutenzione dell'ascensore e sui guasti, a noi risulta
che ci siano sovente le ditte di manutenzione che devono fare dei
rilievi.
Sui condizionatori che sono stati portati alla dialisi, a noi
risulta che fossero dei ventilatori, ma comunque in qualche maniera
la situazione è stata tamponata.
Visto che si riesce a risolvere in maniera abbastanza veloce, le
facciamo un'altra segnalazione seduta stante; sono praticamente
mesi che è accesa perennemente la luce davanti alla psichiatria,
all'ex maternità. Magari, Assessore, provveda anche a questo.
