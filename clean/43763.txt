Classificazione
EDILIZIA
FINANZA REGIONALE E LOCALE



Oggetto del Consiglio n. 941 del 7 ottobre 2021 - Resoconto
OGGETTO N. 941/XVI - Reiezione di mozione: "Impegno ad
avviare un'interlocuzione con lo Stato per l'attuazione di una
riforma fiscale che comporti semplificazione e riduzione
dell'imposizione fiscale nei confronti dei possessori di
immobili".
Bertin (Presidente) -
Possiamo passare al punto n. 45
dell'ordine del giorno. Per l'illustrazione, ha chiesto la parola
il consigliere Distort.
Distort (LEGA VDA) -
Un discorso apparentemente molto,
molto tecnico, però in realtà è un discorso concreto che rientra
nella vita quotidiana di buona parte dei Valdostani, soprattutto
entra nella vita quotidiana di chi è proprietario di un
immobile.
Allora è noto che a metà agosto il Ministero dell'economia ha
inserito nell'atto di indirizzo alle Amministrazioni fiscali per il
triennio 2021-2023 l'aggiornamento degli archivi catastali e si
prevede ora di inserire nella riforma fiscale anche la revisione
del Catasto, quindi un passo ritenuto necessario per poter spendere
i fondi del
Recovery Fund
, così il Consiglio dei ministri
del 5 ottobre, due giorni fa, ha approvato il disegno di legge
delega per la riforma del sistema fiscale. Definito questo disegno
di legge che indica un perimetro all'interno di cui ci si muove
negli approfondimenti di legge, il Governo ha 18 mesi per
l'adozione dei definiti decreti delegati.
Ora, il testo di questa riforma del Catasto ha ancora, come ho
detto, i contorni non definiti nel dettaglio giustamente perché
siamo a livello del perimetro di un disegno di legge, ma comunque
ha già degli aspetti chiari e sono cardini della riforma, i
principi ispiratori sarebbero tre.
Il primo: la rivalutazione dei valori catastali con il passaggio
dalle rendite ai valori medi di mercato ottenuti applicando un
algoritmo ai valori calcolati dall'Osservatorio immobiliare
dell'Agenzia delle entrate; questo cosa vuol dire? Il valore di
rendita catastale dovrà essere aggiornato al valore del valore
commerciale. Se il percorso è fatto bene, la cosa ha una sua logica
e funzionerebbe; il problema - ed è proprio tutta la natura di
questa mozione - è sempre solo uno,
est modus in rebus
,
perché, fatta con criteri di approfondimento corretti, è una
riforma auspicata, fatta in maniera approssimativa, sarebbe una
riforma assolutamente ingiusta e penalizzante. È per quello che lo
spirito di questa mozione vuole portare semplicemente l'attenzione
laddove noi possiamo - lo dirò poi più avanti - alla realizzazione
di tutti i dettagli del passaggio dal disegno di legge alla
situazione definitiva. Primo cardine quindi è la rivalutazione dei
valori catastali.
Secondo cardine: il passaggio dalla definizione della rendita
che al momento è a vani, io penso che quasi tutti ricordino le
proprie visure catastali che definiscono la rendita del proprio
patrimonio, delle rispettive unità immobiliari sulla base di vani,
il passaggio dai vani ai metri quadri. Allora verrebbe da dire: va
benissimo, perché il vano tecnicamente ha una consistenza da 8
metri quadri a 24 metri quadri, quindi potremmo anche dire
un'abitazione che abbia dieci vani da 8 metri quadrati avrebbe una
rendita superiore a un'abitazione che abbia un minor numero di vani
ma di 23 metri quadri cadauno, quindi c'è un elemento di giustizia
che deve essere messo in atto.
Benissimo, però vediamo già solo da questo punto, da questo
aspetto il fatto che negli anni Sessanta-Settanta, qualcosa ancora
negli anni Ottanta ma fondamentalmente con gli anni Settanta si era
concluso un periodo in cui si costruivano le unità immobiliari con
dei tagli grandi: grandi come tagli perché c'era un disegno di
famiglia, e quindi di utenti che aveva bisogno di un certo
fabbisogno di spazio, c'era anche un concetto di dimensionamento
dei singoli ambienti maggiore, più generoso rispetto a quello che
poi è successo a partire dagli anni Novanta. Vale a dire le camere
da letto degli anni Settanta non sono le camere da letto
matrimoniali per le quali è previsto un dimensionamento minimo di
14 metri quadrati, erano di 17-18-20-25 in certi casi, perché
questo era il modo di progettare, il modo di costruire di
quell'epoca perché gli utenti di quell'epoca disponevano di mobilio
di dimensioni più grandi, c'era l'armadio della nonna, il comò
della nonna, quindi tutto un dimensionamento degli ambienti che era
funzionale a una serie di elementi di tendenza.
Ora, immaginiamo che se si applicasse in maniera pedestre questo
principio, noi ci troveremmo ad avere una rivalutazione più ampia
per questi edifici, per queste unità immobiliari degli anni
Settanta, piuttosto che quelle degli anni Novanta o Duemila, mentre
il valore commerciale di questi edifici, di queste unità
immobiliari realizzate negli anni Settanta è comunque inferiore a
quello degli anni Novanta-Duemila, ovviamente, perché c'è un
principio di vetustà, c'è anche un principio di commerciabilità,
perché è molto più facile commercializzare un' unità immobiliare di
80 metri quadri piuttosto che un'unità immobiliare di 120. Noi
capiamo pertanto anche da questo secondo passaggio che è
estremamente importante il modo in cui si attua questo
approfondimento, questo passaggio dal disegno di legge alla fase
successiva.
Terzo elemento: ridurre le categorie catastali. Ora ricordiamo,
categoria A1, A2, A3, A4. L'obiettivo è quello di ridurre le
categorie catastali fondamentalmente in tre dove le dominanti sono
immobili ordinari, immobili speciali e poi un'altra categoria un
po' più rara di beni culturali, però rendiamoci conto che noi
sappiamo perfettamente che il passaggio da una categoria all'altra,
da una A1 da A2 a A3 a A4 e poi sono molte di più le categorie
presenti a livello catastale, poi arrivano le altre lettere: la F e
via dicendo, ma non entro nell'ambito tecnico, entro semplicemente
nel discorso che l'operazione di semplificazione può essere
un'operazione di livellamento dove le differenze si cancellano e
quindi di nuovo può diventare un'operazione eseguita in maniera
addirittura ingiusta perché si pesano nello stesso modo due misure
diverse.
Allora in sintesi questi sono i cardini di questa riforma
catastale. Premetto che l'ultima riforma degli estimi catastali è
stata eseguita nel 1989, poi ci sono state altre varie fasi in cui
si è cercato di modificarle sempre con lievi aggiustamenti e spesso
anche con fallimenti veri e propri, per cui è normale, se noi
chiediamo a un geometra, a un architetto, a un ingegnere, a
qualcuno che opera nel settore della materia catastale, direbbe:
"sicuramente è assolutamente necessario eseguire questo
aggiornamento degli estimi catastali".
Altro esempio: ci sono certi edifici considerati di pregio negli
anni Settanta perché avevano certe caratteristiche, queste
caratteristiche legate al posizionamento, quindi alla collocazione
nell'ambito urbano, alla presenza o meno di ascensori, di corte, di
garage, di tutta una serie di equipaggiamenti, di esternalità
all'unità immobiliare che definiscono una collocazione in una
categoria di pregio e, di conseguenza, con un valore catastale più
alto. Ad oggi queste caratteristiche che negli anni Settanta
potevano dare pregio a una certa unità immobiliare sono
completamente sorpassate da altri livelli
standard
e, di
conseguenza, è chiaro, risulta del tutto chiaro che la categoria di
una certa unità immobiliare, non avendo più quei requisiti che ne
giustificano l'appartenenza, diventa un peso. Il fatto di poter
chiedere un declassamento, un passaggio a una categoria inferiore
diventa un problema conflittuale, una strada in salita nei
confronti dell'Agenzia del territorio e, di conseguenza, mette in
difficoltà i proprietari, mette in difficoltà l'eventuale redattore
di una pratica di revisione. È auspicabile quindi ma è sempre il
solito discorso: dipende dal modo in cui viene realizzato.
Ora, nella fase di disegno di legge è indicato soltanto un
perimetro, non sono indicati tutti i dettagli, quindi la
comprensione di dove porterà l'applicazione, l'iter di
completamento di questo disegno di legge noi non l'abbiamo, non lo
percepiamo, non abbiamo gli elementi sufficienti per capirlo, ma
non noi come Consiglio regionale della Valle d'Aosta ma anche tutto
il mondo delle libere professioni, dei tecnici di settore non ha
chiaro perché sono tutti dettagli che hanno bisogno di un
approfondimento, è normale.
Allora il problema è questo: sapendo che si possono generare
degli scenari nel tentativo di voler correggere e aggiornare delle
situazioni vetuste, c'è il rischio di incorrere in situazioni
invece più ingiuste di quanto lo siano tuttora.
Poi ci sono gli effetti sull'IMU, secondo le indicazioni del
presidente del Consiglio Draghi, non ci sarà un'incidenza sull'IMU
a seguito della variazione della rendita catastale. Questa è una
promessa che dovrebbe essere messa per iscritto perché io
sinceramente, senza ovviamente minimamente mettermi nella maniera
più assoluta in competitività con il presidente del Consiglio
Draghi, ci mancherebbe, ho sufficiente lucidità mentale per non
cadere in questo tranello, però che cosa succederà in seguito
quando a un certo punto si dirà: "sì, però a un certo punto il
percorso di approfondimento dell'assetto normativo che va a
disciplinare la legge in definitiva ha fatto emergere la necessità
di trovare... alla fine genera un aumento dell'IMU". Questo non è
definito, non è chiaro, è stato detto come intenzione però è
importante che nel percorso di un disegno di legge ci sia tutta
un'attività di monitoraggio e di sorveglianza per far sì che questo
avvenga.
Ovviamente l'IMU per la prima casa non è un problema, ma l'IMU
per la seconda lo è e noi sappiamo, noi viviamo in un territorio
Valle d'Aosta dove la componente seconda casa ha un ruolo
significativo nell'economia delle singole famiglie, perché, essendo
una Regione a vocazione turistica, sono tantissimi i casi in cui i
Valdostani hanno fatto sacrifici e hanno realizzato, oltre la
propria abitazione, ulteriori abitazioni nell'intenzione di poter
svolgere un ruolo di accoglienza turistica. È vero, voi dite:
"certo, questo permette di generare un reddito"; benissimo, ma noi
immaginiamo che in certe situazioni, nella maggior parte dei casi,
questo si genera a livello di economia familiare, cioè non è un
business
degli spregiudicati attori del mercato che mettono
in atto le condizioni per spremere fino all'osso tutto l'utile
possibile e immaginabile. Sono situazioni normali di famiglia, sono
anche altre situazioni dove i genitori, nel momento in cui eseguono
un certo intervento edilizio, realizzano anche un'unità immobiliare
in vista di poter ospitare i figli, poi magari figli non vogliono
stare vicino ai genitori e quella abitazione viene utilizzata per
locazione. Stiamo entrando in contesti che riguardano la vita e
l'impegno, senza retorica, ma il sacrificio di tante famiglie e nel
tessuto economico valdostano questo ha una prevalenza di tutto
rilievo.
In ogni caso se non c'è un incremento dell'IMU sulla prima casa,
l'aumento della rendita catastale della prima casa definisce anche
una modificazione agli effetti dell'Isee, perché l'Isee noi
sappiamo che viene calcolato anche sul valore dell'abitazione in
cui uno risiede, della propria prima abitazione. Immaginiamo che
cosa succede dal punto di vista della determinazione dei valori di
Isee il fatto di inserire un'abitazione il cui valore aumenta
notevolmente. C'è uno studio che valuta il fatto che mediamente
l'Isee per ogni famiglia che ha in possesso un'abitazione
aumenterebbe di 75 mila euro medi, vuol dire che c'è un incremento
della soglia di Isee del 318 percento. È chiaro che tutto questo
diventa chiaro come certe agevolazioni per le mense scolastiche, le
rette degli asili-nido, le tasse universitarie, i bonus affitti, i
bonus bollette, rette delle RSA, tutto ciò che è legato alla
produzione di un Isee troverebbe un assetto completamente diverso,
estremamente penalizzante. Piccola parentesi: non è oggetto di
questa interpellanza ma permettetemi di condividere questo fatto,
per me - e penso per tutte le persone che abbiano un minimo di
approfondimento sul tema - già il fatto di pensare che
un'abitazione di residenza vada ad incidere sull'Isee è qualcosa
che non so fino a che punto abbia senso, perché quella abitazione è
frutto di un investimento, di una spesa, di un sacrificio, di un
mutuo che si sta pagando, oppure è frutto della generazione che ci
ha preceduto. In ogni caso chiunque ha un'abitazione sa che
un'abitazione è un peso quotidiano dal punto di vista economico,
bisogna mantenerla sotto tanti aspetti, aspetti manutentivi che
sono richiesti costantemente, quindi l'abitazione non è
automaticamente un elemento che produce reddito e il fatto di
essere possessori di un'abitazione, di una prima abitazione ci
permette di poter dire: evito di spendere soldi per un affitto, ma
in realtà sto spendendo soldi per una manutenzione come minimo, se
non per il completamento di un'operazione di mutuo.
Anche la TARI rimarrebbe coinvolta perché noi sappiamo che viene
calcolata sulla base della superficie e, tra l'altro, si calcola
l'80 percento della superficie catastale lorda dell'abitazione. È
chiaro che se andando a rivedere l'assetto catastale si va a
definire e approfondire l'aspetto delle superfici catastali
nell'individuazione dei vari processi di determinazione delle nuove
rendite, anche l'effetto relativo al calcolo della TARI trova un
suo comportamento conseguente.
A questo punto, per arrivare alla conclusione, perché, come
vedete, so che vi state preoccupando perché vedete diversi fogli
davanti a me e dite: "chissà quando arriva alla conclusione di
questa esposizione", però vedo che l'attenzione è ancora alta, non
è una
captatio benevolentiae
, e allora arrivo subito a due
ulteriori considerazioni, sono considerazioni conclusive.
Teniamo conto che il possesso dell'abitazione, l'abitazione
proprio in proprietà è una tendenza tipicamente italiana e
fortemente rappresentata dalla nostra comunità valdostana. Questo
fatto di avere l'abitazione in possesso non è soltanto un vantaggio
a favore del possessore, ma questo disegna un tessuto sociale, un
tessuto economico tale per cui l'Italia riesce a essere in qualche
modo garante nei confronti dei Paesi con i quali sussiste una
situazione di debito pubblico proprio in virtù dell'entità della
mole del patrimonio immobiliare di proprietà degli Italiani.
C'è nel mio gruppo politico un economista per cui non voglio
minimamente invadere il suo campo, quindi sto parlando con la
visione dell'architetto e mi limito a questo: teniamo conto che
questa situazione virtuosa per l'Italia è conosciuta dal mondo
dell'economia esattamente in maniera virtuosa nei confronti degli
equilibri connessi al debito pubblico.
Ultimo elemento è il numero di questo
stock
. Sapete che
l'Osservatorio del mercato immobiliare dell'Agenzia delle entrate
nel 2020 ha stimato lo stock degli immobili, delle unità
immobiliari presenti sul territorio nazionale in 76 milioni e mezzo
di immobili e di tutto questo enorme patrimonio immobiliare il 61
percento è relativo a immobili di proprietà delle persone fisiche.
Vuol dire che su tutto il patrimonio costruito in Italia, compreso
tutto il patrimonio delle opere pubbliche, noi abbiamo il 61
percento che appartiene all'ambito privato, il 61 percento è frutto
di quell'impegno generazionale a costruirsi l'abitazione, con tutto
l'indotto dell'edilizia annesso, con tutto l'indotto della
manutenzione annessa. Questo è un quadro significativo e fa capire
come questa manovra, prima ancora di toccare i gruppi finanziari e
le attività che operano nel mercato, va a toccare prima di tutto le
persone, i cittadini. Questo giusto per capire la necessità di
tutta la dimensione di attenzione al
modus in rebus
come
dicevo prima.
Per concludere, sappiamo che c'è una
bagarre
politica su
questo aspetto ma la bagarre politica, siccome è nota dai mezzi di
comunicazione, io la tralascio. È strano, forse paradossale che un
Consigliere di opposizione del gruppo Lega tralasci esattamente la
posizione politica; perché? Perché mi interessa di più in questo
momento mettere in evidenza la posizione di una visione sociale e
proprio in questa linea io richiamo quanto è rappresentato da
Confedilizia. Confedilizia, in rappresentanza di proprietari, parla
di rischio enorme dall'intervento sul Catasto precisando che se c'è
un'urgenza in campo immobiliare, non è certo la riforma del Catasto
bensì una netta riduzione della tassazione, specie di quella di
natura patrimoniale. Basti pensare al fatto che dal 2012 l'IMU pesa
12-13 miliardi in più ogni anno rispetto all'ICI, questo è quanto
afferma il presidente Giorgio Spaziani Testa: "ogni volta che si è
pensato di intervenire sugli estimi catastali, si è dato luogo ad
aumenti di imposizione. Se la riforma viene fatta per dare seguito
alle richieste che provengono dall'Europa, l'aumento di tassazione
è certo visto che nei documenti della Commissione è espressamente
indicato questo obiettivo". Quanto all'obiettivo di giustizia
fiscale, Spaziani Testa nota che "le iniquità esistono nel Catasto,
come in tanti altri comparti, ma esistono anche strumenti
attivabili dall'Agenzia delle entrate e dagli stessi Comuni per
correggerne molte. Secondo Confedilizia, il Governo dovrebbe invece
ridurre il carico fiscale. Si inizi eliminando la patrimoniale
sugli immobili inagibili che ancora ne sono soggetti e nei piccoli
centri, quelli in via di spopolamento, dove gli immobili hanno
valore zero non essendo né abitabili, né vendibili o affittabili.
Togliere l'IMU nei Comuni fino a 3.000 abitanti costerebbe appena
800 milioni di euro".
Ora, questi sono i
desiderata
di Confedilizia, è chiaro
che ormai stiamo parlando dopo la riunione del Consiglio dei
ministri del 5 ottobre scorso dove ormai i giochi si sono fatti, si
sono fatti come perimetro. È per quello che io dico: ma a questo
punto, a seguito dell'approvazione avvenuta nel Consiglio dei
ministri di due giorni fa, allora questa mozione dove ci porta?
Questa mozione ci porta semplicemente a prendere una posizione, una
posizione noi come Consiglio regionale, ben sapendo che siamo
Consiglio regionale della Valle d'Aosta, non abbiamo nessun potere
particolare di persuasione di Mario Draghi, non abbiamo il potere
di intervenire nel perimetro, nei contorni, oltre i contorni del
perimetro di questo disegno di legge, però è chiaro che ci sono due
ambiti che possono essere messi in atto e sono: prima di tutto noi
partecipiamo alla Conferenza Stato-Regioni, quindi, in occasione di
questi incontri, l'impegnativa contenuta in questa mozione prevede
che ci siano delle interlocuzioni tra la Valle d'Aosta e le altre
Regioni sul tema in modo da creare una situazione di monitoraggio,
di vigilanza, di guida nella definizione di tutte le operazioni di
passaggio da questo disegno di legge alla fase attuativa.
Il secondo elemento: noi abbiamo due rappresentanti del nostro
territorio a Roma, di uno abbiamo fatto una piccola disquisizione
un momento fa, quindi probabilmente perdiamo qualche pezzo per
strada ma quanto meno possiamo dire che il senatore Lanièce, che
oltretutto esprime una forza politica che è presente in Consiglio
regionale, è in maggioranza ed esprime la Presidenza della
Regione... penso sia assolutamente contattabile e penso sia
facilmente realizzabile una messa in moto di dialogo in modo tale
che nel suo ruolo di Senatore della Repubblica possa svolgere
questa vigilanza nell'iter di legge in maniera tale che gli
interessi della nostra economia territoriale vengano difesi
dignitosamente. Pertanto leggo i due punti di impegnativa della
mozione che prevede al primo punto... li diamo per letti, tanto
ognuno di noi ha il testo davanti, mi spiace per chi ci segue da
casa, è chiaro che la vigilanza sull'iter è la chiave di lettura di
tutta questa presentazione e della mozione.
Presidente -
Con questa presentazione apriamo la
discussione generale. La discussione generale è aperta. Qualcuno
intende intervenire in discussione generale? Ha chiesto la parola
il consigliere Manfrin, ne ha facoltà.
Manfrin (LEGA VDA) -
Io non posso aggiungere sicuramente
molto all'esposizione che ha già fatto il collega Distort, che ha
spiegato minutamente quali sono le motivazioni per le quali abbiamo
ritenuto opportuno presentare questa iniziativa. Mi permetto solo
di evidenziare un fatto e un lato che è stato evocato in qualche
maniera, cioè la funzione sociale dell'alloggio, che non è soltanto
una funzione limitata appunto al bene che tantissime famiglie
possiedono ma è anche un valore che pesa, come sappiamo, sul
reddito delle famiglie. Il valore dell'alloggio, degli immobili
pesa sul reddito delle famiglie e pesa anche sul valore
dell'Isee.
Come sappiamo, l'Isee è indispensabile soprattutto per le
famiglie che sono in uno stato di necessità per aderire ad alcune
facilitazioni, piuttosto che aiuti di varia natura e qualsiasi
variazione di valore che coinvolga gli alloggi o le proprietà che
sono a disposizione delle famiglie evidentemente si ripercuote
anche sull'Isee. Questo significa che intervenire in aumento, in
rialzo sui valori degli immobili, e quindi con questa riforma del
Catasto, che in realtà, com'è stato poi detto in maniera meno
scoperta, mira a "riequilibrare" si è detto a saldo zero ma a saldo
zero ovviamente come sappiamo è impossibile, quindi ci sarà
inevitabilmente un aumento... riequilibrare dicevo, ma questo
chiaramente graverà sul bilancio delle famiglie e non potrà che
portare al rialzo il valore dell'Isee di moltissime famiglie, che a
quel punto... Lo sappiamo, la nostra realtà purtroppo è piena di
questi esempi, abbiamo, per esempio, contezza di famiglie che hanno
proprietà, terreni, piuttosto che immobili, che sono inutilizzabili
per vari motivi: c'è chi ha un immobile che non è nelle condizioni
di essere affittato e quindi non può produrre reddito ma pesa sull'
Isee; c'è chi, per esempio, ha degli immobili che sono stati
ereditati, ma sono frutto magari di discussioni familiari divisi in
tante parti con veti incrociati nella vendita e sono quindi
inutilizzabili ma comunque valgono e pesano sull'Isee. Tutto questo
chiaramente porterà semplicemente a un impoverimento di queste
famiglie che già ad oggi vivono le difficoltà di queste proprietà e
domani ne saranno gravate ulteriormente. Ecco perché anche per
questo riteniamo opportuno votare questa mozione.
Presidente -
Siamo sempre in discussione generale, se
qualcuno intende intervenire si prenoti, altrimenti chiudo la
discussione generale. Non vedo prenotazioni, chiudo la discussione
generale. In fase di replica per il Governo l'assessore Marzi.
Marzi (AV-SA) -
Cercherò di essere forzatamente il più
sintetico possibile in maniera "spintanea", mettiamola così.
Sono costretto a partire dalla fine, nel senso che, a parte il
discorso più di matrice politica del Capogruppo del gruppo Lega che
ha presentato l'iniziativa, c'è un aspetto fondamentale rispetto
alla tematica di riferimento che il collega Distort nella sua
ottima dissertazione di presentazione dell'iniziativa ha citato, ma
sulla quale in parte si può anche sorvolare, cioè quale aspetto?
Che rispetto a quando l'iniziativa è stata presentata, non più
tardi del 5 di ottobre, è stata votata dal Consiglio dei ministri
la legge delega che, secondo me, va un attimo sintetizzata, anche
perché tutte le volte che si tratta questo tipo di temi, è il caso
di lasciare dei punti anche in un'Assise eletta; leggo quindi la
relazione illustrativa, le prime tre righe che dicono queste cose:
"la riforma fiscale è tra le azioni chiave individuate dal PNRR per
dare risposte alle debolezze strutturali del Paese e in tal senso
costituisce parte integrante della ripresa che si intende innescare
anche grazie alle risorse europee.
Il comma 1 conferisce al Governo la delega legislativa per la
revisione del sistema fiscale da esercitarsi attraverso
l'emanazione dei singoli decreti attuativi entro diciotto mesi
dall'entrata in vigore della presente legge e individua i principi
e i criteri direttivi generali a cui ogni misura specifica dovrà
conformarsi. Gli obiettivi fondamentali della delega al Governo per
la revisione del sistema fiscale sono la crescita dell'economia
attraverso l'aumento dell'efficienza della struttura delle imposte
e la riduzione del carico fiscale sui redditi derivanti
dall'impiego dei fattori di produzione, la razionalizzazione e
semplificazione del sistema tributario preservandone la
progressività da attuarsi anche attraverso la riduzione degli
adempimenti a carico dei contribuenti e l'eliminazione dei
cosiddetti "micro tributi" con gettito trascurabile per l'Erario e
la riduzione dell'evasione ed elusione fiscale. Fondamentalmente
nelle prime tre-quattro righe la relazione illustrativa di
riferimento sposa perfettamente quanto giustamente sottolineato dal
collega Manfrin e anche leggermente appoggiato durante la lunga
dissertazione dell'iniziativa da parte del collega Distort.
Venendo all'articolo 8, che riguarda invece l'oggetto
dell'iniziativa, esso dice: "l'articolo 8 reca la delega al Governo
per l'adozione di decreti legislativi finalizzati alla
modernizzazione degli strumenti di mappatura degli immobili e alla
revisione del Catasto dei fabbricati. Essa si muove secondo due
direttrici: da una parte, la modifica della disciplina relativa al
sistema di rilevazione catastale degli immobili prevedendo
strumenti da porre a disposizione dei Comuni e dell'Agenzia delle
entrate secondo il paradigma dell'interoperabilità dei rispettivi
sistemi formativi per facilitare e accelerare l'individuazione
anche attraverso metodologie innovative degli immobili non censiti
o che non rispettano l'effettiva reale consistenza o la relativa
destinazione d'uso o la categoria catastale attribuita; dall'altra,
l'integrazione delle informazioni presenti nel catasto dei
fabbricati in tutto il territorio nazionale da rendere disponibili
a decorrere dal 1° gennaio 2026". Di fatto quindi, rispetto alla
lunga dissertazione che è stata giustamente proposta, noi stiamo
parlando, perché nel frattempo qualcosa è occorso, cioè è capitato,
di un aspetto che fondamentalmente ha come riforma del Catasto
quella più volte sollecitata, e, tra l'altro, quindi richiamo anche
la grande attenzione alla persona posta dal collega Distort perché
in realtà dietro buona parte delle riforme che l'Unione europea,
soprattutto in ambito fiscale, ci richiama da tantissimo tempo c'è
un principio fondamentale, cioè il passaggio della tassazione dalle
persone alle cose, esattamente quanto da lei richiamato.
Un altro aspetto della sua dissertazione che giustamente mi
sento di propugnare e di sposare è "il controllo, l'attenzione".
Ora, nel corso di questi mesi ci siamo spesso confrontati rispetto
a una serie di riforme che hanno riguardato il mondo dell'edilizia
e dell'urbanistica, tra l'altro, so benissimo essere due cose
diverse anche grazie alla dovizia delle sue iniziative consiliari e
spesso abbiamo preso delle posizioni che sicuramente vanno difese.
In tal senso, nella giornata di oggi e anche nel corso di queste
settimane ho chiesto dei confronti diretti con l'Agenzia delle
entrate e quindi, di conseguenza, anche per portare all'attenzione
dell'Agenzia stessa tutta una serie di sollecitazioni che lei più
volte ha portato in aula che potrebbero avere delle interpretazioni
differenti visti i grandi passi legislativi di riforma che abbiamo
fatto che non sempre vengono contemperati a livello nazionale.
Credo che questo debba essere fatto anche per quanto riguarda la
futura riforma del Catasto, però c'è un dato di riferimento per
onestà intellettuale che va assolutamente posto e poi mi taccio
chiedendole di ritirare l'iniziativa oppure noi ci asterremo, cioè
quale aspetto? Ad oggi quello che c'è inserito all'interno della
legge delega è una riforma, mi permetto di parlare in termini più
semplici, dell'anagrafe degli immobili per i motivi che ho citato
poc'anzi. Questa è una volontà che dovrebbe portare... è stato
chiaramente esplicitato dal Presidente del Consiglio dei ministri
della Repubblica italiana, che fa parte di un Governo di unità
nazionale di cui anche il gruppo Lega giustamente fa parte, di
conseguenza, all'interno di questa riforma lui ha chiaramente
espresso che cosa? L'equità, cioè lui ha chiaramente detto che
questa riforma è fondamentale senza aumentare assolutamente le
tasse in quanto dovrebbe portare, a partire dal 1° gennaio 2026, a
fare tutta una serie di valutazioni.
Tutte le imposte che voi giustamente avete citato, a partire
dall'IMU che abbiamo avuto la fortuna di vivere - qui ci sono tanti
sindaci, tanti ex consiglieri comunali, nel 2012 erano presenti
quando è partita l'IMU - ovviamente dico la fortuna in senso
eufemistico, nel senso che è stata una mazzata, qualcun'altro ha
dovuto poi anche subire il passaggio da TARSU a TARES, che poi è
diventata la TARI all'interno della IUC, e successivamente l'arrivo
anche della TASI nel 2014, che nel frattempo è stata eliminata,
hanno determinato un periodo travagliato. In una prima versione
addirittura l'IMU era un'imposta locale che veniva pagata anche per
la casa principale.
Quello che fino ad oggi è successo a livello centrale è che
negli ultimi dieci anni lo Stato centrale italiano ha tolto mano
dall'imposta sulla casa delegandole ai Comuni e quindi dicendo: "io
non alzo più le tasse però non ti do i soldi, spetta ai Comuni
applicare le tasse alle case degli Italiani". Siccome non venivano
fatti altri tipi di trasferimenti, tutti i Comuni italiani hanno
dovuto applicare prima l'IMU, poi la TARI, poi la IUC con la TASI
e, di fatto, soltanto grazie agli sgravi poi imposti per altri
motivi, si sono tolte delle tasse agli Italiani. Diventa pertanto
veramente difficile pensare - e fino ad oggi il Governo nazionale
non ne ha dato segnale - che, nel momento in cui si dovesse
arrivare a un nuovo Catasto, che ha come principale obiettivo
quello, dopo il 1939, di arrivare a mettere un po' di ordine... che
si possano applicare questo tipo di tassazioni a un Catasto
eventualmente rinnovato.
Per chi fa un minimo di politica, ma lo dico concretamente, il
passaggio logico per il quale oggi, di fatto il 5 di ottobre, il
Governo nazionale intraprende il cammino nei confronti di una legge
delega su questo tipo di riforma del Catasto rende difficile
pensare, per chi fa un po' di politica, che questo tipo di riforma
dovrà poi essere la base imponibile dalla quale partire per
applicare
tout court
le attuali imposte che conosciamo sugli
immobili degli.
Giustamente la sua iniziativa - tra l'altro, la ringrazio anche
per averla in una qualche maniera edulcorata tarandola sulla sua
volontà soprattutto di dargli una connotazione tecnica più che
politica - comunque mantiene un certo tipo di passaggio politico,
perché questo è un passaggio logico che oggi non soltanto il
presidente del Consiglio dei ministri della Repubblica italiana
Mario Draghi ha addirittura scongiurato, ma addirittura anch'io se
dovessi pensarlo, non credo sarebbe così naturale tanto per essere
chiari, perché altrimenti l'unico risultato di riferimento, ripeto,
a partire dal 2026 in poi sarebbe una sorta di rivoluzione per
chiunque lo applicasse, per cui arrivare a dare dei messaggi
rispetto al fatto che nello sposare o meno un'iniziativa di questo
genere... di fatto si sta o meno propugnando la libertà degli
Italiani di avere la casa, questo, secondo me, è leggermente
forte.
In realtà, da parte di questo Governo, così come dei Governi
precedenti c'è, c'era e continua a rimanere, indipendentemente
dall'astensione a questa mozione, la volontà non soltanto di fare
attenzione a quello che viene fatto, ma di quotare in maniera
positiva che una riforma del fisco finalmente anche con una legge
delega cominci a partire. Naturalmente siamo assolutamente certi
che l'attenzione che c'è stata continuerà a esserci sia nei
confronti di un tema così caldo come quello della riforma del
Catasto, sia soprattutto rispetto a tutta una serie di temi che
riguardano la peculiarità del nostro territorio, che ha visto, da
un punto di vista catastale, alcuni passaggi che certo non lo hanno
avvantaggiato.
Presidente -
Ha chiesto la parola il consigliere Distort,
ne ha facoltà.
Distort (LEGA VDA) -
Solo per replicare in questi
termini. Prima di tutto non si vuole mettere minimamente in
discussione l'attuazione di una riforma del Catasto, l'ho detto, lo
ripeto, sarebbe segnale di squilibrio mentale da parte mia e da
parte del nostro gruppo andare a proporre un'iniziativa di questo
genere di fronte alla decisione assunta dal Consiglio dei ministri.
Questo non si mette in discussione nella maniera più assoluta, però
cosa succede? Noi lo sappiamo perché facciamo questo di lavoro,
abbiamo un disegno di legge, il disegno di legge ha un suo iter,
nell'iter ci sono tutta una serie di aggiustamenti, di
approfondimenti e poi si definisce un disegno definitivo che si
porta in votazione.
Allora non dico che l'attività del Consiglio regionale della
Valle d'Aosta si replica in maniera identica nel Parlamento e nel
Governo italiano, ma dico in ogni caso: in questi diciotto mesi in
cui si passa da un disegno di legge ai decreti attuativi o ai vari
decreti legislativi... questo passaggio avviene sicuramente
attraverso tutta una serie di concertazioni e di approfondimenti...
in questo passaggio svolgerà una sua funzione il personale eletto
nell'ambito del Parlamento? In questo passaggio avrà un ruolo il
nostro senatore Lanièce? In questo passaggio potrà svolgere una
legittima e dovuta vigilanza? Probabilmente lui la svolge in
motu proprio
ma oggi il messaggio a questo punto sociale e
politico che noi diamo alla popolazione, ai Valdostani è che il
Consiglio regionale, per quanto di propria competenza, userà questi
due semplici strumenti che ha a disposizione: il concertare e
condividere gli argomenti in occasione degli incontri Stato-Regioni
in maniera da creare un clima di sensibilizzazione che mandi dei
messaggi al Governo e il secondo è che i nostri rappresentanti
parlamentari, quanto meno il senatore Lanièce, svolgano un'opera di
vigilanza.
Addirittura io vi confido che, nel momento in cui noi abbiamo
predisposto e abbiamo depositato questa impegnativa, abbiamo
pensato: è qualcosa di talmente logico che potrebbe addirittura...
andiamo a sfondare una porta aperta soprattutto, permettetemi, da
parte delle forze autonomiste. Con questo io non voglio sollevare
dei vespai ma parliamoci chiaro. Il messaggio che noi oggi possiamo
dare ai Valdostani è questo, dire: sarà una povera voce la nostra,
ma è una voce che si leva perché noi abbiamo un senso
dell'autonomia, perché noi abbiamo un attaccamento al territorio,
perché per noi sono importanti tali questioni e tutti i mezzi che
abbiamo, per quanto limitati siano, li mettiamo in atto, né più né
meno che questo chiede la mozione.
Allora io mi chiedo non è che durante gli incontri Stato-Regione
ci sarà il tabù in merito a questo discorso, potrete parlare di
tutto tranne che di questo? Immagino che ci saranno delle occasioni
in cui si potrà condividere con le altre Regioni questo discorso,
queste preoccupazioni, questo desiderio di sensibilizzare, di far
arrivare allo Stato centrale dei messaggi, o sbaglio?
E nei confronti del nostro Senatore cosa succede? Che chi ha
contatti istituzionali, o di partito, o di conoscenza all'interno
di questo Consiglio con il senatore Lanièce, metto per
par
condicio
anche il deputato Tripodi... cosa facciamo? Ognuno
disattiva la possibilità di ricevere chiamate? Si mette un
inibitore di chiamate in modo che non ci possa essere più dialogo
assolutamente o ci saranno dei dialoghi? E nel momento in cui ci
sono questi dialoghi, ci sarà la possibilità di parlarsi su questo
argomento?
Nell'astensione, cari colleghi, caro assessore Marzi, a nome del
Governo, a nome della maggioranza, voi dichiarate di non
interessarvi di questo aspetto anche se l'impegnativa è
un'impegnativa estremamente modesta. Allora questo atteggiamento,
permettetemi di dire, con lo stesso spirito tecnico della mia
presentazione, ma si chiama snobismo, non è questo il messaggio che
noi potremmo dare ai Valdostani. Sinceramente io trovo sconcertante
che non possa esserci condivisione su questo tema e a questo punto
mi verrebbe da pensare che probabilmente ci sono altre ragioni
sotto.
Io ho voluto dare un'impronta tecnica e sociale, ho precisato
"sociale", perché vuole andare esattamente a rispondere a un
disegno di società della nostra comunità valdostana, vuole andare a
rispondere a quelle persone, vuole andare a rispondere ai
possessori di case, vuole andare a rispondere alle varie
associazioni che si occupano di case, a tutto il mondo
dell'edilizia, vuole andare esattamente a rispondere a queste
persone. Non è quindi solo un discorso tecnico, è un discorso di
attenzione, però vi dico sinceramente che mi sconcerta il fatto che
ci sia una risposta da parte del Governo o della maggioranza
ammesso che sia condivisa da tutta la maggioranza, mi sconcerta
perché il messaggio non è un messaggio tra il Governo e Distort o
il gruppo Lega, il messaggio è tra il Governo, la maggioranza e gli
interlocutori esterni che sono i nostri cittadini proprietari di
immobili che possono essere semplicemente rassicurati del fatto che
ci sarà qualcuno che vigilerà e noi utilizzeremo tutti i mezzi per
farlo. Grazie per l'attenzione.
Presidente -
Consigliere Manfrin a lei a parola.
Manfrin (LEGA VDA) -
Innanzitutto rilevo che evocare un
possibile apprezzamento delle proprietà immobiliari possa far
alzare l'Isee di milioni di famiglie è un tema politico, io ero
convinto che fosse semplicemente la logica, invece l'assessore
Marzi mi dice che ho fatto un intervento politico, mi chiedo quali
siano i contorni di questo intervento politico ma prendo atto.
Assessore Marzi, lei, come sempre, gioca a confondere le acque
in maniera veramente abile ma noi ormai ci conosciamo e quindi so
benissimo quali sono le modalità che utilizza e con le sue
circonvoluzioni lessicali, utilizzando i richiami di legge,
ovviamente cerca di anestetizzare il dibattito e soprattutto, vista
l'ora, anche gli ascoltatori pochi, peraltro abbiamo visto anche i
dati, che ci guardano sulla televisione un po' di più da altri
canali... ma quello che purtroppo rimane è un dato solo: il fatto
che, per quanto lei possa provare a nascondere questo dato, quella
che è stata approvata non è semplicemente una riforma nel senso di
dire, com'è stato detto: troviamo quel milione di immobili che non
sono accatastati per far pagare le tasse, perché su questo, come
Lega, ci siamo sempre dichiarati assolutamente favorevoli, e quindi
l'emersione degli immobili che chiaramente erano sconosciuti al
Catasto e sui quali finalmente si devono pagare le imposte, questa
è una cosa che auspichiamo anche noi da tempo. È cosa diversa dal
dire invece, com'è stato detto e come qualcuno esultante ha poi
dichiarato ai giornali: "grazie a noi non aumenteranno le tasse",
perché, vede, io ho preso buona nota delle dichiarazioni che sono
state fatte e il fatto che la Lega questo provvedimento non lo
abbia votato, non è perché ha avuto un attacco di pazzia tutto d'un
tratto, ma perché ci sono state delle evidenti dichiarazioni
contraddittorie:
in primis
il fatto che questa delega
fornisce la possibilità al Governo di poter aumentare, quando lo
ritiene più opportuno, quindi 2026 come giustamente lei ha
ricordato, eventualmente le tasse sulla casa, e quindi lo si fa
adesso dicendo: "ma no, non lo facciamo adesso, lo spostiamo, nel
2026", qualche forza politica ha dichiarato: "ma noi vigileremo".
Bisogna vedere perché il problema - e questo è un problema che si
ripropone anche spesso con le regole del Consiglio - è che, finché
abbiamo qualcuno che... diciamo: "mah, è una brava persona", si è
discusso nella scorsa legislatura, non in questa, "l'attuale
Presidente del Consiglio comunque ha sempre applicato in maniera
equilibrata le regole e quant'altro e quindi le regole vanno bene".
No, bisogna mettere delle regole che possano permettere di avere
un'applicazione equilibrata anche quando un eventuale applicatore
di queste regole non sia così equilibrato o abbia un'idea
differente.
Allora prendo atto di alcune dichiarazioni di quello che lei ha
definito con quella circonvoluzione che spesso utilizzavano le
forze politiche quando non volevano dire il nome dell'avversario...
e quindi il principale esponente dello schieramento a noi avverso,
questa litania che si diceva, quindi il Presidente del Consiglio
dei ministri che lei ha utilizzato, che ha dichiarato un giorno:
"con la revisione delle rendite catastali nessuno pagherà di meno o
di più", il 5 di ottobre, e il giorno successivo ha dichiarato: "la
revisione è un'operazione di trasparenza per riequilibrare il
carico fiscale. Ci sono tante persone che pagano troppo e tante che
pagano meno di quello dovuto". Capisce che, nel momento in cui io
dichiaro che nessuno pagherà di meno o di più, dico che
effettivamente ci sarà un saldo zero. Il problema è che è
impossibile fare una revisione saldo zero e quindi molto più
realisticamente si dice il 6 di ottobre: "ci sono tante persone che
pagano troppo e tante che pagano meno del dovuto". Allora capisce,
il problema è anche di investimento e di prospettiva, perché
l'aspetto sociale lo abbiamo ricordato, ed è un qualcosa
chiaramente di tangibile, ma una persona che investe nel mattone
oggi non è che guarda all'oggi per l'oggi, guarda all'oggi per il
futuro e se il mercato dovesse percepire che nel 2026
potenzialmente dovesse esserci un aumento, probabilmente il mercato
del mattone non avrebbe lo stesso valore: ecco perché riteniamo che
sia opportuno votare questa iniziativa, ecco perché abbiamo
ritenuto chiaramente di non votare questa delega chiaramente per il
Governo che fornisce una delega in bianco e che, secondo noi, è
sbagliata ed ecco perché, a fronte della sua richiesta di ritiro
della mozione, come ha ricordato il collega, non ritiriamo la
mozione ma, a nome del gruppo Lega, chiederò il voto segreto.
Presidente -
Se non vi sono altri interventi, metto in
votazione la mozione. Come richiesto dal gruppo Lega, la votazione
avverrà a scrutinio segreto. La votazione è aperta. La votazione è
chiusa.
Presenti: 34
Votanti: 21
Favorevoli: 13
Contrari: 8
Astenuti: 13
La mozione non è approvata.
Con questa votazione si concludono i lavori del Consiglio
regionale. Buona serata a tutti.
---
La sessione ordinaria termina alle ore 18:04.
