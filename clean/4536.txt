Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 211 del 29 aprile 1982 - Resoconto
OGGETTO N. 211/VII - CORSI DI RIQUALIFICAZIONE PER OPERAI E
QUADRI DELLA SOCIETA' NAZIONALE COGNE - (Interrogazione).
PRESIDENTE
: Do lettura dell'interrogazione presentata dai
Consiglieri Mafrica, Bajocco e Cout:
VISTA la deliberazione di Giunta n. 6749 del 31 dicembre 1981
avente per oggetto corsi di riqualificazione per operai e quadri
(S.p.A. Nazionale Cogne), che richiama la deliberazione n. 4748 del
19 settembre 1980, che rinviava a successivi provvedimenti
deliberativi l'impegno delle spese previste per l'organizzazione
dei corsi in parola;
CONSIDERATO che la deliberazione n. 6749 approva ed impegna
la spesa di L. 742.230.000 e stabilisce che alla liquidazione dei
fondi al Comitato di gestione, si provveda trimestralmente, a cura
dell'Assessorato dell'Industria, Commercio, Artigianato e
Trasporti, su presentazione di un preventivo di spesa per il
trimestre iniziale, e da analogo preventivo accompagnato dal
consuntivo delle spese sostenute nel trimestre precedente per i
trimestri successivi;
i sottoscritti Consiglieri regionali
INTERROGANO
l'Assessore regionale all'Industria, Commercio, Artigianato e
Trasporti per sapere:
1)
a che punto è il corso in questione;
2)
quanti lavoratori vi sono interessati;
3)
quali sono i preventivi e consuntivi trimestrali
presentati;
4)
se tutto quanto il corso si è svolto
normalmente.
PRESIDENTE
: L'interrogato è l'Assessore all'Industria,
Commercio, Artigianato e Trasporti Chabod che ha facoltà di
rispondere.
CHABOD - (D.C.)
: I corsi di qualificazione sono stati 91
per la siderurgia, non vi leggo tutti i dati relativi perché vi
faccio avere la fotocopia. I corsi di prima formazione
pre-inserimento nuovi assunti uomini sono 26, poi ho tutte le ore
lavorative e ci sono tutte le date che vi darò in copia.
Corsi di riqualificazione. C'è il corso di lingua inglese: 45;
corsi per i gruisti sono stati tre corsi, 52 per corso; corso
conduttori generatori a vapore: 17; corso manutentori centrali
elettriche: 18; corsi tecnici manutenzione: 23. I corsi di cui
sopra si sono svolti regolarmente.
La Società Nazionale Cogne ha presentato a suo tempo un
preventivo di spesa che allegherò assieme al consuntivo delle spese
sostenute. Alla Società Nazionale Cogne non è stato ancora erogato
alcun finanziamento per l'attività formativa suddetta.
PRESIDENTE
: Ha chiesto di parlare il Consigliere Cout; ne
ha facoltà.
COUT - (P.C.I.):
Naturalmente ci riserviamo di esaminare
in modo più dettagliato sulla fotocopia che ci farà pervenire
l'Assessore all'Industria e Commercio; l'intenzione nostra era
proprio quella di far in modo che questi corsi per centinaia di
milioni non venissero semplicemente dimenticati, nel senso che
neanche si sapesse come fossero andati a finire, e pensiamo che la
Giunta e il Consiglio debbano seguire questi corsi e verificare che
effettivamente abbiano dato esito positivo.
Quindi dai dati che ci darà l'Assessore potremo eventualmente
vedere a che punto sono e ci riserviamo di risollevare il
problema.
