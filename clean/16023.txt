Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 2373 del 22 gennaio 1997 - Resoconto
SEDUTA ANTIMERIDIANA DEL 22 GENNAIO 1997
OGGETTO N. 2373/X Ratifica di deliberazioni adottate dalla
Giunta regionale in via d'urgenza.
Oggetto n. 5720 in data 13 dicembre 1996: Approvazione del 2°
progetto biennale 1994/95, di edilizia residenziale pubblica ed
individuazione dei soggetti attuatori dello stesso, in relazione al
programma quadriennale 1992/95, in applicazione delle leggi 17
febbraio 1992, n. 179 e 4 dicembre 1993, n. 493.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Mi limiterò ad una brevissima
illustrazione più di carattere generale, rinviando gli
approfondimenti al dibattito che si svilupperà in Consiglio.
Sul finanziamento dello Stato di 17 miliardi circa, da destinare
al recupero e alla nuova costruzione di abitazioni economiche
popolari, è necessario precisare che detti fondi non devono essere
destinati prioritariamente e unicamente alle suddette finalità.
Infatti la delibera CIPE, che determinava l'entità del
finanziamento, stabiliva anche delle percentuali inderogabili per
diversi settori a cui destinare parte delle risorse finanziarie:
una quota non inferiore al 15 percento per il recupero urbano, una
quota non superiore al 15 percento per soluzioni di problemi
abitativi di particolari categorie sociali, una quota non inferiore
al 30 percento per il recupero del patrimonio esistente.
Considerato che il Comune di Aosta sta procedendo, secondo un
proprio programma, all'attuazione di rilevanti interventi di
recupero del patrimonio edilizio nel quartiere Cogne, sono stati
individuati quali beneficiari della percentuale di risorse pari a
lire 5 miliardi destinati al recupero i seguenti Comuni: Gignod,
Aymavilles, Jovençan e Champorcher. Viceversa al Comune di Aosta
sono state destinate risorse per il recupero urbano di via Capitano
Chamonin 2,5 miliardi, per acquisizione e urbanizzazione di aree 6
miliardi, per la soluzione di problemi abitativi di particolari
categorie sociali 2,5 miliardi, per le nuove costruzioni a cura
dell'IACP circa 500 milioni. Si può dedurre, quindi, che il Comune
di Aosta è stato destinatario di cospicue quote di finanziamento
statale.
Per quanto riguarda i tempi di realizzazione degli interventi,
si precisa che la legge 4 dicembre '93, n. 493, sancisce che
l'avvio degli interventi debba aver luogo entro 10 mesi dalla
pubblicazione sul Bollettino Ufficiale regionale della delibera dei
soggetti attuatori. Per quanto riguarda il primo biennio '92-'93 i
10 mesi sono scaduti e tutti gli interventi sono stati avviati e
procedono senza rilevanti intoppi.
Per quanto riguarda la destinazione di una rilevante quota di
finanziamento all'acquisizione e urbanizzazione di aree, bisogna
tener presente l'assoluta necessità di pianificare il reperimento
di aree, al fine di consentire la programmazione degli interventi
costruttivi. In tal senso appare innovativa e apprezzabile la
scelta del Comune di Aosta di dotarsi di piani di zona, all'interno
dei quali localizzare gli interventi di nuova costruzione tanto di
edilizia agevolata che sovvenzionata.
In questa fase della programmazione urbanistica è da ritenere
ragionevole la prioritaria localizzazione all'interno dei piani di
zona degli interventi di edilizia agevolata ad iniziativa delle
cooperative già beneficiarie di un finanziamento per la costruzione
di 90 alloggi risalenti al 1988. Le aree da destinare all'edilizia
sovvenzionata saranno prossimamente individuate dal Comune di Aosta
con proprio provvedimento deliberativo.
Esistono comunque, da un lato, un impegno scritto da parte
dell'amministrazione comunale per soddisfare la richiesta di nuove
costruzioni a cura dell'IACP, dall'altro un vincolo regionale,
definito sulla delibera, per il trasferimento dei fondi subordinato
ai predetti adempimenti. I tempi degli interventi non sono
indefiniti, aleatori, come qualcuno ha voluto esplicitare, infatti
nel programma di rinvestimento conseguente alla vendita degli
alloggi di ERP, recentemente approvato dalla Giunta regionale, è
previsto uno stanziamento di lire 13 miliardi per nuove costruzioni
nel Comune di Aosta nelle zone F8 e quartiere Dora.
Presidente E' aperta la discussione generale. Ha chiesto la
parola il Consigliere Florio.
Florio (VA) Per capire ciò che intendiamo nel giudizio negativo
che diamo di questa deliberazione, è necessario rifarsi per sommi
capi e con ordine alla storia delle risorse assegnate con delibera
CIPE del 16 marzo 1994 alla Regione, per un importo superiore ai 17
miliardi.
Il riferimento è costituito dalla delibera con la quale è stato
approvato il programma pluriennale '92-'95, che è costituito a sua
volta da due progetti: '92-'93 e '94-'95. Ciò che ha detto
l'Assessore poc'anzi illustra l'obbligatorietà della ripartizione,
il 30 percento di quei 17 miliardi dovevano essere destinati per
interventi di recupero del patrimonio pubblico, che è stato
individuato in vari comuni, Aosta esclusa: 2,5 miliardi - il 15
percento - sono stati individuati per un piano di recupero urbano
in Comune di Aosta, 2 miliardi - il 12 percento - per interventi
destinati a soluzioni di problemi abitativi di particolari
categorie sociali, e 6 miliardi per l'acquisizione e la
realizzazione di urbanizzazioni primarie e secondarie in varie aree
destinate a realizzazioni di ERP nel Comune di Aosta, infine 1
miliardo circa per la realizzazione di nuove costruzioni,
finalizzate all'incremento del patrimonio abitativo.
Questo in sostanza era ciò che si diceva nella deliberazione
7619 del 24 settembre 1994, concernente l'approvazione del
programma pluriennale '92-'95.
Nella stessa deliberazione risultava allegata una scheda chiara,
esaustiva della situazione al momento, nella quale veniva ricordato
un fatto importante relativamente allo stato di attuazione dei
programmi precedenti che erano due: quelli relativi al biennio
'88-'89 e quelli relativi al biennio '90-'91. Per questi due bienni
erano previsti per l'edilizia sovvenzionata un intervento a
Valtournenche per 1,7 miliardi, un intervento ad Aosta per 6,5
miliardi.
Alla data del 24 settembre 1994 tali programmi - così è scritto
nella deliberazione - non sono pervenuti all'inizio dei lavori
entro il 19 gennaio 1994, data di entrata in vigore della legge n.
493. Le cause che hanno impedito l'apertura dei cantieri sono
riconducibili per il Comune di Valtournenche a problemi di natura
geomorfologica, vale a dire l'impossibilità della cantierabilità,
mentre per il Comune di Aosta a contenziosi tecnico-urbanistici
connessi con la predisposizione dei piani per l'edilizia economica
e popolare, elemento questo che ha ovviamente impedito l'immediata
cantierabilità.
Per quanto riguarda l'edilizia agevolata la situazione non era
migliore: il programma '88-'89 per la realizzazione di 90 alloggi
in Aosta non è stato avviato per lo stesso motivo di cui sopra,
cioè contenziosi tecnico-urbanistici connessi con la
predisposizione del PEEP. Quindi, oltre ai 17 miliardi, alla data
del 24 settembre 1994 c'erano 1,7 miliardi non speso a
Valtournenche, 6,5 miliardi non spesi ad Aosta, 460 milioni di
edilizia agevolata non spesi ancora una volta ad Aosta.
Il testo di questo allegato alla delibera di cui vi sto
riferendo prevedeva poi date precise per definire quali dovessero
essere gli interventi da finanziare, considerata la ratio generale
della norma, che prevede la finanziabilità degli interventi
immediatamente cantierabili.
Successivamente a questa deliberazione è stato approvato il
primo progetto biennale, quello relativo agli anni '92-'93, con
delibera 9607 del 25 novembre 1994. In questa deliberazione, a
seguito di una nota dell'Assessorato con la quale si invitavano gli
enti pubblici e lo IACP a presentare delle proposte, si decideva
quello che di seguito velocemente tratteggio. Si decideva di
finanziare un intervento in Comune di Aymavilles per 2,5 miliardi
per recuperare 11 alloggi, un centro sociale e 26 autorimesse; un
intervento in Comune di Gignod per un importo di 1 miliardo per
l'acquisto di immobili e la progettazione, rinviando al progetto
biennale successivo '94-'95 il finanziamento vero e proprio
dell'intervento di recupero; infine, si finanziava in Comune di
Aosta un importo di lire 3.458.400.000 per l'acquisto di aree e
l'urbanizzazione delle stesse situate nella zona F8 e al quartiere
Dora. Questo era il primo progetto biennale. Successivamente
vennero individuati i soggetti attuatori nei Comuni di Aosta,
Gignod e Aymavilles.
Infine arriviamo all'approvazione del secondo progetto biennale,
che si aggancia alla prima delibera di cui ho parlato, e qui questa
deliberazione diventa una sorta di riga dopo la quale è consentito
tirare delle somme, tirare già una serie di considerazioni finali.
Ci sono subito, anche nella premessa della deliberazione, una serie
di riflessioni da fare, che presuppongono anche delle domande.
Veniamo a sapere che il Comune di Gignod non è riuscito ad
acquistare uno dei due edifici di cui al primo progetto biennale,
con una conseguente riduzione del finanziamento originale che
diventa di 650 milioni. Considerato poi che la delibera CIPE, di
cui anche l'Assessore ha parlato, prevede un vincolo alla
destinazione delle risorse da programmare da destinarsi al recupero
pari almeno al 30 percento, si è deciso di promuovere interventi di
recupero non solo in Comune di Aosta, ma anche in altri centri
minori.
E' citata poi nella premessa la presenza di successive richieste
dei comuni proponenti interventi di edilizia residenziale pubblica.
Quali? Quante richieste sono state fatte? Da quali comuni e per
realizzare che cosa? Nella delibera non è detto. Si cita soltanto -
"fra le quali" è detto - quella presentata dal Comune di Jovençan
tendente a ristrutturare un fabbricato per realizzarvi due alloggi
con un finanziamento di 500 milioni, senza definire superfici,
tipologia, senza nulla sapere. Viene citata un'altra richiesta,
presentata dal Comune di Champorcher, che concerne un intervento di
recupero di un edificio, nel quale si potrebbero ricavare 5 alloggi
per un finanziamento di 1,5 miliardi.
Segue un'elencazione dei finanziamenti da localizzare nel
secondo progetto biennale: 650 milioni per finanziare Gignod, 1,5
miliardi per interventi di recupero sul patrimonio pubblico in
diversi comuni, 2,5 miliardi per il recupero urbano in Comune di
Aosta per interventi di riqualificazione economica, 2 miliardi per
interventi destinati alla soluzione di problemi abitativi di
particolari categorie sociali, e a questo proposito dove, come
distribuiti, per quali particolari tipi di categorie sociali, non è
dato sapere; lire 2.541.600.000 per acquisire e urbanizzare con
urbanizzazioni primarie e secondarie aree destinate all'ERP, da chi
sia stato deciso questo importo non è dato sapere, dove verranno
localizzati questi finanziamenti, perché, e per realizzare
concretamente che cosa, non è dato sapere; infine, lire
1.042.700.000 per incrementare il patrimonio abitativo attraverso
nuove costruzioni.
La commissione per l'ERP ha più volte, anche nelle riunioni del
luglio '96, stabilito che l'individuazione dei soggetti
attuatori... anzi, scusate, prima la localizzazione dei fondi e
l'individuazione dei soggetti deve essere effettuata - è detto -
sulla base del requisito di immediata cantierabilità, tenendo conto
della necessità di completare le opere avviate nel precedente
progetto biennale.
Tutto questo detto, la proposta della commissione era stata la
seguente (proposta che poi diventa in sostanza l'elemento centrale
del deliberato della delibera di cui stiamo discutendo): 500
milioni vengono stanziati per ristrutturare il fabbricato di
Jovençan, per recuperarvi due unità abitative da destinare a EPR,
da attuarsi a cura del comune.
La prima domanda che mi viene da fare è che nel verbale della
commissione per l'ERP, verbale n. 3 del 12 luglio 1996, si parla di
450 milioni - e non di 500 - da riconoscere al Comune di Jovençan,
chiedo come mai questa differenza. E ancora: 800 milioni a favore
del Comune di Gignod per completare il finanziamento di cui al
primo biennio. In totale allora a Gignod cosa viene riconosciuto:
800 milioni con questa deliberazione e 450 soltanto con quella
precedente per un totale di 1,25 miliardi? Anche questo non è dato
sapere.
Ma soprattutto per ricavarvi quanti alloggi, che tipo di
alloggi, per quanti metri quadrati, se consideriamo che la delibera
di Giunta n. 933/95 stabilisce in lire 2.030.000 al metro quadrato
la somma da spendere per acquistare, intervenire e recuperare dal
punto di vista igienico-sanitario e tecnologico immobili da
destinare a EPR? Infine, prevede 850 milioni per il Comune di
Champorcher per ricavarvi 5 alloggi, come soggetto attuatore
individuato mi sembra di capire è lo IACP; 2,5 miliardi al Comune
di Aosta per l'intervento di cui anche l'Assessore ha parlato di
recupero urbano in via Capitano Chamonin; 2,5 miliardi di cui 500
milioni stornati dall'importo destinato alla nuova costruzione per
recuperare o per costruire nuovi edifici da parte dell'IACP, non
sappiamo dove, non sappiamo di quali edifici si tratti, in quali
realtà e in quali comuni, è detto ancora una volta soltanto da
destinare alla soluzione di problemi abitativi di particolari
categorie sociali; lire 2.541.600.000 per acquisire e urbanizzare
aree in zona F8 e del quartiere Dora in Comune di Aosta; lire
542.700.000 per nuove costruzioni a cura dell'IACP in Comune di
Aosta. Questa è la parte centrale, importante della
deliberazione.
Ma ci sono ancora alcune domande che voglio fare, dopo di che
tirerò alcune conclusioni. All'IACP sono riconosciuti 2,5 miliardi,
di cui 500 milioni stornati dalla nuova costruzione per il recupero
o la nuova costruzione di fabbricati da parte dell'IACP; anche
questi devono essere, come tutti gli altri, immediatamente
cantierabili, ma dove sono localizzati non è detto da nessuna
parte.
Tenete presente che la delibera di Giunta n. 7619 stabiliva già
un finanziamento di 1,042 miliardi - come ho detto prima - per
nuove costruzioni, delle quali è assolutamente ignota l'effettiva,
concreta e immediata cantierabilità. Infine, di lire 2.541.600.000
per l'acquisizione e l'urbanizzazione di aree in zona F8 e
quartiere Dora non si capisce a che punti si trovi la procedura
stessa, non si capisce se ci sia la possibilità della immediata
cantierabilità anche di questi lavori.
Cosa deriva da questa lettura arida di importi, complicata anche
da capire e da seguire? Deriva una constatazione. All'inizio ci
siamo trovati ad avere 17 miliardi, oltre agli 8,2 non spesi del
biennio '88-'89 e del biennio '90-'91; cosa realizziamo con 17
miliardi? Realizziamo 11 alloggi ad Aymavilles, 3 a Gignod, 2 a
Jovençan, 5 a Champorcher, ad Aosta sembra nulla, per un totale
quindi definibile.
Con 17 miliardi, ai prezzi fissati dai criteri in vigore,
sarebbe stato possibile ricavare 100 alloggi di ERP. Ci sembra che
il problema della casa affrontato in questo modo non possa trovare
alcuna soluzione; ci sembra che si continui con interventi tampone
che via via raggiungono l'unico obiettivo di non perdere dei
finanziamenti, che poi in un modo sicuramente forzato vengono
indirizzati verso la realizzazione di opere che costituiscono una
forzatura all'interno anche dei criteri fissati dal Comitato per
l'edilizia residenziale, senza per questo riuscire ad avviare a
soluzione un problema grave.
Sottolineo che nelle diverse delibere che ho citato è più volte
riportata l'affermazione secondo cui sia ormai impossibile
continuare a procedere alla realizzazione di interventi di nuova
costruzione, considerata la limitatezza del territorio a
disposizione soprattutto per la città di Aosta. E chi arriva qui
dal Comune di Aosta sa quanto quest'affermazione sia veritiera.
Nonostante questo, tirando le somme, ci si rende conto che
questo secondo progetto biennale '94-'95 destina la maggior parte
delle risorse verso l'individuazione di aree di nuova
costruzione.
Questo tipo di soluzione non ci vede favorevoli, l'Assessore
Riccarand ha già votato contro in Giunta, anche in quest'aula
voteremo contro.
Presidente Ha chiesto la parola il Consigliere Borre.
Borre (UV) Mi chiedo, e vorrei che fosse risposto anche ai
consiglieri, come mai l'Assessore Riccarand ha votato la delibera
del primo biennio, poiché questa delibera è solo la conseguenza
della prima. Rifiuto l'impostazione che ha dato Florio dicendo che
nulla di nuovo è stato intrapreso nella via di una nuova
impostazione dell'edilizia in Valle d'Aosta, e non è accettabile il
fatto di dire che con 17 miliardi costruiamo solo 11 o 12 alloggi.
Mi spiego.
La prima delibera è frutto di un'impostazione delle forze
politiche e sindacali che si trovavano all'interno di quella
commissione, impostazione che poi è stata recepita dalla Giunta, di
finire con la vecchia impostazione della corsa all'urgenza,
all'espropriazione per poter dare risposta ai finanziamenti, quindi
non perderli, con quelle che sono le conseguenze che tutti
conosciamo nel Comune di Aosta e forse anche in altri comuni. Tutti
i consiglieri che sono stati nel Consiglio di amministrazione del
Comune di Aosta hanno sempre continuato a dire che quella era
l'ultima volta che votavano un intervento del genere, però poi si è
sempre corsi per pressioni o chissà quali altri vicende a dire di
sì, con le conseguenze che adesso notiamo sia nelle cooperative che
in altre zone dove si è costruito senza nessun criterio
urbanistico.
Quindi si è scelta la via di reperire le aree, il Comune di
Aosta ha dato una risposta presentando un piano di zona,
all'interno del quale è intenzione dare risposta a quella che è
l'esigenza abitativa.
Per fare questo evidentemente ci vogliono i terreni, quindi ecco
l'impostazione che è stata data per acquistare questi terreni,
sapendo che con la legge regionale n. 40 - legge nazionale n. 560 -
ci sarebbero stati dei soldi che dovevano essere spesi per il
recupero e una risposta all'ERP. Quindi, un'ipotesi di 60 miliardi
e oltre, che dovranno essere collocati ed è stato intelligente aver
prima individuato la zona su cui collocarli.
Il secondo momento è quello su cui si è sempre insistito, cioè
il recupero, ed è evidente che recuperare delle case vecchie ha dei
costi superiori a fare delle costruzioni nuove. Estremamente
importante è stata la risposta che hanno dati i comuni intorno al
Comune di Aosta, cosa che non succedeva nel passato; oggi i comuni
hanno recepito la necessità di rispondere all'esigenza casa nel
recuperare le abitazioni.
Quindi, se scegliamo questa via, siamo già coscienti che si
dovrà spendere di più perché una casa di 70-80 alloggi chiaramente
costerà al metro quadrato meno di una casa di 2-3 alloggi; ma la
nostra realtà è quella: non è pensabile andare a fare a Jovençan
una casa di 15 alloggi o a Champorcher una di 20 alloggi perché gli
alloggi costino meno; poi portiamo i cittadini ad abitare su? Si
deve dare invece la risposta alla gente del posto, per cui
l'impostazione che è stata data ed è stata recepita dalla Giunta è
estremamente corretta, va verso una nuova politica della casa che
forse non è stata ancora affrontata in maniera completa, e a questo
proposito posso capire le discussioni che sono avvenute all'interno
della commissione, perché non si può continuare a parlare di ERP
solo per i casi sociali, ma si deve parlare di un'edilizia
residenziale per tutti gli abitanti della città, quindi per le
varie fasce, perché i problemi più grossi oggi emergono per quelli
che sono poco al di sopra dei 50 milioni e non hanno possibilità di
entrare all'interno dell'edilizia residenziale, non hanno la
possibilità di acquistare la casa perché sono fuori dalla
graduatoria, ma comunque hanno bisogno di un alloggio.
E allora una politica che veda - e c'è una bozza di legge di
politica di edilizia integrata - la partecipazione dei privati,
dell'ente pubblico e quindi anche delle cooperative in un
intervento sia economico che urbanistico. Penso sia giunta l'ora di
terminare con le costruzioni a cubo dove vanno solo gli IACP e con
quelle un po' più belle dove vanno solo le cooperative e in altre
zone le ville o i palazzi per chi ha la possibilità.
Dobbiamo riuscire con delle leggi - e ci sono oggi gli accordi
di programma e appunto l'edilizia integrata - a mettere in piedi
dei quartieri che siano vivibili per tutte le categorie e
risparmiare anche superfici, perché potremmo andare a recuperare
delle zone che sono non piacevoli per la città di Aosta, penso
all'ex Foro Boario, alla zona Voison. Quindi se nel passato abbiamo
risposto all'emergenza e in altri posti non abbiamo risposto per
niente perché forse non era conveniente per gli operatori privati,
oggi diventa importante e urgente rispondere con strumenti nuovi,
che sono la legge per l'edilizia integrata e gli accordi di
programma.
Non entro nelle cifre e nelle varie delibere; voglio solo dire a
Florio che alcune cifre sono state aggiustate perché ci si è
trovati di fronte a delle indicazioni dei comuni su dei progetti
per quanto riguarda le ristrutturazioni: prima avevano dato
un'indicazione di massima sui 450 milioni, poi a seguito di un
esame più attento hanno ritenuto che le spese non erano
sufficienti.
Per quanto riguarda la rinuncia del Comune di Gignod, questa non
deriva dall'incapacità di programmazione di quel comune, ma dalla
rinuncia di una parte perché chi aveva offerto la casa al comune
all'ultimo momento, forse perché ha trovato un acquirente che
pagava di più, ha preferito vendere al privato. Pertanto il comune
si è trovato con una parte in meno.
Per Aosta il discorso dei 2,5 miliardi di recupero urbanistico è
stato indicato nella sistemazione e riorganizzazione di tutta via
Capitano Chamonin, che è una parte integrante del quartiere Cogne e
che fa da corollario al recupero dell'intero quartiere. Per il
discorso dei 2 miliardi nel sociale, che è previsto dalla quota, si
era dato allora mandato al Comune di Aosta di dare indicazioni su
una struttura già esistente, oppure su una struttura che fosse un
prefabbricato, in maniera che si potesse rispondere con urgenza
agli sfratti e ai casi sociali emergenti nel Comune di Aosta.
Il comune aveva indicato già allora come possibile risposta a
questo fenomeno Casa Gagliardi o un'altra struttura - il cui nome
adesso non ricordo - in quel di Sarre da far però gestire all'IACP,
perché il problema degli sfrattati e del sociale non è solo del
Comune di Aosta, ma di tutti i comuni della Valle, quindi poteva
essere una risposta ai casi emergenti che devono pian piano
diventare sempre più casi straordinari. Se guardiamo all'interno
del tessuto abitativo della Valle d'Aosta, abbiamo una quantità di
alloggi sfitti, quindi dovremo riuscire a mettere in piedi una
politica di reimmissione sul mercato di alloggi sfitti - e il
Comune di Aosta mi sembra che insieme ad altri comuni stia avviando
questa politica - predisponendo da una parte gli strumenti che
permettano agli sfrattati di trovare alloggio, dall'altra, a chi è
padrone degli alloggi, di avere un utile e di essere padrone dei
suoi alloggi.
Si dà atto che, dalle ore 11,42, presiede il Presidente
Stévenin.
Presidente Ha chiesto la parola il Consigliere Parisi.
Parisi (RV) Ho ascoltato volentieri gli interventi di Florio e
di Borre. Da quello che è stato da loro detto appare in maniera
evidente che il problema di cui stiamo parlando oggi, quello della
casa, viene affrontato molto spesso in maniera molto parziale.
Pertanto vorrei prendere spunto da questo atto amministrativo, e
spero di non urtare la suscettibilità di nessuno, per fare un
discorso più generale. Sono cose che ho già detto e ripetuto
nell'arco di questi quattro anni, però colgo l'occasione per farlo
ancora oggi, anche perché dai dati che ha elencato il Consigliere
Florio emerge in maniera chiara che su questo problema vengono
molto spesso scritti libri bianchi, se ne parla tantissimo, però
come risultati concreti non se ne sono avuti fino adesso.
Dico questo perché se questo problema non verrà finalmente
affrontato in maniera globale, non sarà mai risolto. Parliamo di
case sociali, di emergenza abitativa, però l'emergenza abitativa è
sempre sotto gli occhi di tutti.
Abbiamo molto spesso sollecitato degli interventi generali,
facendo anche delle proposte operative, però come dicevo ancora non
sono venuti i risultati, né alle parole sono seguiti i fatti, per
cui ci troviamo ancora oggi a cercare di tamponare le falle che via
via si sono create. Sarebbe opportuno smetterla di scrivere libri
bianchi, di fare conferenze, annunciando grandi programmi, quando
si sa che sono enormi polveroni. Quando sento parlare di interventi
nel campo dell'ERP, e penso alle numerose richieste effettuate dal
nostro gruppo in questo Consiglio, accompagnate anche da proposte
concrete, senza che le stesse abbiano avuto risposta, mi sento
accapponare la pelle! Allora domando all'Assessore con quali soldi
pensa di costruire insieme all'IACP i 500 alloggi entro il 2000:
forse con i 90 miliardi che dovrebbero venire dalla vendita degli
alloggi?
Ma si rende conto l'Assessore che ci sono voluti due anni solo
per varare un piano di vendita, ovvero partendo dal '94 siamo già
al '97?
Riteniamo poi che questo piano di vendita rimarrà sulla carta,
in quanto così come è stato approvato non verrà mai realizzato, e
aggiungo io con buona pace di coloro che erano contro la
dismissione. E qui sicuramente i risultati saranno quelli che
abbiamo ottenuto con la vendita degli alloggi di proprietà
regionale, mi riferisco a quello che è successo in via Chavanne e
in via Lys, dove su un grosso numero di alloggi la percentuale di
vendita si è aggirata attorno al 20 percento.
Ma quali sono stati e quali sono gli utenti interpellati per
sapere se sono intenzionati all'acquisto di questi alloggi? Lo sa
l'Assessore che la messa in vendita è stata fatta solo con un
calcolo di ordine aritmetico, cioè 500 alloggi cedibili, 50-60
percento, X alloggi, senza sapere se coloro che sono all'interno di
quegli alloggi sono o meno intenzionati a comperare? Pertanto,
quando verrà avviato questo processo, si dovrà rifare tutto per
domandare ancora una volta se quegli inquilini sono intenzionati o
meno, con il risultato che potrebbe essere zero, perché magari
quelli che sono stati inseriti nel piano vendita non sono
intenzionati a comperare.
Volevo chiedere ancora con quali strumenti si pensa di
incentivare l'acquisto in contanti, perché per poter realizzare e
per poter reinvestire i fondi, bisogna che quei soldi entrino nelle
casse degli enti pubblici. Mentre per come è stato impostato il
piano, questi soldi non entreranno mai; resteranno scritti sulla
carta e non avremo la possibilità di disporne per reinvestirli. E'
questo quello che avverrà sicuramente nel prossimo futuro.
Abbiamo approvato la modifica alla legge sugli accessi e sui
canoni, senza magari andare a guardare cosa avrebbe comportato,
perché qui siamo arrivati a canoni abnormi che sicuramente non sono
neanche quelli che si trovano a libero mercato, però niente di
straordinario; si è voluto seguire quella strada, giusta o
sbagliata, è stata approvata e va bene. Però lo IACP, visto che
impiega 13 mesi per stabilire i canoni, non può pretendere di avere
gli arretrati in due mesi; fra l'altro il Presidente dell'istituto
in III Commissione, presente l'Assessore e il Vicesindaco della
città di Aosta, si era impegnato formalmente a diluire gli
arretrati, e a non inviare a tutti gli inquilini tre bollettini
chiedendo gli arretrati, che in alcuni casi sono di svariati
milioni. Insomma, qui siamo arrivati a delle cose inconcepibili! I
cittadini possono anche sopportare tutto, ma di fronte a questi
atteggiamenti è giusto che poi si lamentino e che facciano le
manifestazioni. Ma dobbiamo intervenire noi, se vogliamo modificare
anche dei meccanismi perversi, perché non credo che i cittadini non
vogliano pagare, ma vogliano in qualche modo essere all'attenzione
di noi amministratori almeno.
Mi auguro che questo atteggiamento non sia solo il solito
atteggiamento del principe che aspetta che il suddito arrivi lì con
il cappello in mano, come si faceva una volta, per chiedere
umilmente un atto di benevolenza. Lo scopo della riunione era
proprio per evitare questo, mi auguro che non sia questo, ma credo
che l'Assessore debba intervenire per quanto riguarda questo
aspetto.
Termino, non voglio fare polemica, sono sempre disponibile a
dare il mio contributo per fare in modo che questi problemi vengano
affrontati, ma vengano affrontati in maniera realistica, altrimenti
diventano solo degli strumenti vessatori verso i cittadini nel
momento in cui li affrontiamo così come li abbiamo affrontati.
Abbiamo fatto delle proposte operative: riforma dell'IACP, non
se ne parla più; riforma della legge n. 76/92, che ha azionato il
meccanismo perverso che ha drogato il mercato, perché non è
possibile oggi con questo strumento dare risposta a tutte quelle
categorie che sono al di fuori dei redditi stabiliti per l'ERP. Se
non si fa questo, non andremo mai da nessuna parte. Basta guardare
qual è la risposta che viene data per la prima casa attraverso
questa legge: c'è una grossa percentuale che anche con quel
finanziamento, seppure cospicuo, non ha risposta, per cui vi è una
categoria di cittadini che si trova completamente tagliata fuori
sia dall'accesso ai mutui per la prima casa, sia dall'ERP.
In conclusione, concordo con alcune critiche che ha fatto il
Consigliere Florio per quanto riguarda la destinazione di quei
fondi, anche se quello può essere giustificato dalla delibera che
abbiamo approvato a monte.
Una cosa vorrei dire; parliamo di EPR ma non prestando
costantemente lo sguardo all'edilizia agevolata, qui dobbiamo stare
attenti a quel settore, che è amplissimo, che è quello
dell'edilizia sovvenzionata, la quale viene tagliata costantemente
fuori.
Mi auguro che l'Assessore di fronte a queste mie argomentazioni
metta in atto almeno quegli strumenti per verificare se è possibile
dare alcune risposte in tempi relativamente brevi. Forse così
potremo dare una risposta ai nostri concittadini in maniera
credibile e senza creare quei polveroni che dicevo prima.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Il Consigliere Borre ha fatto una precisa
domanda, a cui ritengo necessario dare una precisa risposta, nel
senso che la valutazione positiva data sulla deliberazione
programmatica è derivata dal fatto che non c'era da parte mia, e da
parte del gruppo Verde, una contrarietà ad usare una quota del
finanziamento assegnato dal CIPE per acquisire e urbanizzare delle
aree, su cui poi realizzare degli interventi di edilizia
sovvenzionata. Quello che non va bene è che totalmente o nella
grande quantità i fondi destinati ad Aosta vengono con questa
seconda delibera destinati a questo, mentre non abbiamo oggi
nessuna garanzia sul fatto che venga realizzata comunque una quota
di alloggi di ERP, di edilizia sovvenzionata.
Pertanto ci troviamo in una situazione completamente anomala,
per cui di 17 miliardi attribuiti alla Regione abbiamo una quota di
recupero minima che viene realizzata fuori Aosta, fra l'altro con
dei tempi abbastanza lunghi e dai risultati un po' incerti, ma per
quanto riguarda la situazione di Aosta, dove il problema abitativo
è più acuto, ci troviamo in una situazione di totale incertezza con
questa seconda deliberazione perché ad oggi, 22 gennaio 1997, non
sappiamo se ad Aosta verranno realizzati alloggi di edilizia
sovvenzionata con questi fondi, non sappiamo quanti ne verranno
realizzati né dove, non sappiamo nulla. Questa è la realtà.
Abbiamo anche chiesto al Comune di Aosta, siccome questo
provvedimento è stato a lungo all'esame della Giunta con successive
riunioni del comitato di ERP, di darci delle garanzie perché tutto
quello che è ancora disponibile nei piani di zona, quartiere Dora,
F8, venga destinato all'edilizia sovvenzionata; queste garanzie non
sono state date. Oggi destiniamo al Comune di Aosta 8 miliardi, e
non sappiamo di questi 8 miliardi quanti alloggi si ricaveranno.
Eppure questi dovrebbero essere dei fondi immediatamente
cantierabili, che dovrebbero produrre nell'arco di un anno e mezzo
alloggi che la gente può abitare.
Presidente Ha chiesto la parola il Consigliere Chiarello.
Chiarello (RC) Vorrei esordire dicendo che al Governo si parla
di maggioranze variabili, qui e in commissione la maggioranza è
diventata variabile perché questa delibera è passata con il mio
voto e con l'astensione di due membri della maggioranza.
E' passata con il mio voto proprio perché ritengo importante che
si riesca a costruire le case, non perché non sia d'accordo con
Florio e con l'analisi che ha fatto, abbiamo mancato molte volte le
promesse che abbiamo fatto ai cittadini sulla casa.
Il Consigliere Borre ha elencato cose che noi diciamo da sempre;
ha parlato ad esempio degli alloggi sfitti nella città di Aosta, ha
detto che manca un piano sull'abitazione, su cosa si vuole fare in
questa regione, se vogliamo continuare a costruire, se vogliamo
veramente recuperare oppure recuperare anche alloggi sfitti.
E allora si va avanti così, si va avanti con le diverse
delibere, i Comuni non riescono a comprare le case che avevano
previsto di comprare, si utilizzano dei soldi e questo mi fa un po'
ricredere sul voto che ho dato alla delibera, perché l'Assessore in
commissione ci ha garantito che i soldi destinati al Comune di
Aosta erano stati dati con un'assicurazione da parte del Comune di
Aosta per la costruzione di un certo numero di alloggi; invece
adesso l'altro Assessore ci dice che questo non è vero. Allora
l'Assessore Lavoyer ci ha detto il falso su questo punto in
commissione.
Siccome la delibera è stata discussa in maggioranza e a noi,
come ha detto Florio, arrivano queste delibere dove non c'è scritto
quasi niente, siamo molto limitati nel decidere. Ho ritenuto di
votare a favore perché ancora una volta sulla casa ritengo che
dobbiamo veramente giocare tutto quello che abbiamo, ma dobbiamo
per la prima volta costruire un qualcosa che ai cittadini
serva.
Quando ho letto sul giornale che nel duemila saranno risolti i
problemi della casa, ho tirato un respiro di sollievo. Non ci
credo, nel duemila spero di esserci ancora, magari non qui dentro,
ma fuori, per chiedere all'Assessore se intendeva alla fine del
duemila. Questo mio voto, che ribadisco qui, è una sfida
all'Assessore per vedere se almeno questa volta questa delibera va
nel senso di utilizzare veramente i soldi e di costruire quegli
alloggi che servono ai cittadini valdostani.
Volevo ricordare a coloro che si sono svegliati il 7 gennaio con
l'aumento degli affitti, che il sottoscritto aveva presentato una
mozione a questo Consiglio dove aveva previsto che tanta gente si
sarebbe trovata in difficoltà per causa dell'IACP, che ha impiegato
13 mesi per stabilire la quota che dovevano pagare certi affittuari
in base alla nuova legge.
In quella mozione avevo chiesto di fare in modo che i Valdostani
non si svegliassero con questo colpo al cuore e al portafoglio,
dato che lo Stato italiano aveva detto di rimandare al 1° gennaio
'97 l'aumento degli alloggi dell'ERP; mi sembrava di aver chiesto
una cosa che in questa regione non voglio dire ricca ma benestante
si poteva fare senza andare ad inficiare nessuna delle cose degli
IACP.
Perché fra l'altro questi IACP sono fra quegli istituti che non
hanno debiti, o che perlomeno non presentavano debiti, e lo stato
diceva che per coprire i debiti degli IACP si doveva provvedere
agli aumenti.
A quella mozione la maggioranza ha votato contro, però adesso
qualcuno comincia a lamentarsi che ci sono gli aumenti. E' stata
fatta una legge che condivido, si parla del 5 percento massimo per
le fasce a basso reddito, cosa che in altre regioni d'Italia non si
arriva ancora a fare, ma è stata lasciata - non facendo un
regolamento successivo - mano libera al Presidente degli IACP, il
quale nella lettera precisa che chi vuol dilazionare un po' di più
il pagamento deve rivolgersi al Presidente degli IACP.
Penso che non sia una buona norma che dei politici, degli
amministratori come noi lascino quella parte di legge che serve di
più al cittadino in mano ad una persona che sembra quasi che a chi
le va più a genio possa dare delle agevolazioni e a chi non le
piace non gliele dia. Non è scritto da nessuna parte in quanti mesi
si può dilazionare, mentre bastava poco, bastava scrivere che per
chi supera certe cifre si dilazionava in due o tre rate, senza
dover chiedere la benevolenza di nessun padreterno.
Continuo a dire che questa delibera è biennale, vedremo prima di
giugno del '98 cosa sarà fatto di questo problema; non si potrà
dire che poi qualcuno ha messo i bastoni fra le ruote: forse
qualcuno della maggioranza ha messo i bastoni fra le ruote in
questo caso.
Presidente Ha chiesto la parola il Consigliere Ferraris.
Ferraris (GV-PDS-SV) Credo che questa riunione si stia svolgendo
in un clima un po' kafkiano. Abbiamo alcuni membri della
maggioranza che stamani hanno dato lezioni di opposizione; abbiamo
una delibera votata all'unanimità da questo Consiglio nel '94, che
è stata sottoposta a feroci critiche; abbiamo chi ha sostenuto la
necessità di vendere - fra questi c'ero anche io - il patrimonio
degli alloggi pubblici, e oggi viene a dire che è assolutamente
impossibile vendere questo patrimonio; abbiamo un Assessore che
dice di non sapere nulla - forse basterebbe chiedere ai Comuni,
qualche spiegazione ce l'avrebbero da dare - e infine abbiamo una
delibera che passa in commissione grazie a Rifondazione, che
notoriamente vota sempre contro. Direi che il clima è abbastanza
kafkiano da questo punto di vista... mi riferisco a Rifondazione
nazionale...
(interruzione del Consigliere Chiarello, fuori microfono)
... consenti un po' di ironia... apprezzo il voto e consentimi
l'ironia per una volta!
Credo che il problema della casa, se lo riduciamo a questa
delibera, si riduce ad un aspetto molto particolare. Penso che
vadano fatte alcune considerazioni. La prima, su questa questione
ci sono diversi provvedimenti; una è la delibera che tutti
conosciamo che riguarda la vendita degli alloggi, la citava anche
prima Parisi, e il possibile reinvestimento, da questa quindi
deriva la possibilità di costruire alcune case; c'è la delibera in
oggetto questa mattina e poi ci sono degli interventi specifici che
riguardano anche la casa, che sono finanziati con "Aosta capitale"
e portano ad un investimento per quanto riguarda la città di Aosta
di circa 46 miliardi.
Secondo me questo discorso va affrontato partendo dal
presupposto che non è un discorso semplice, da liquidare con poche
battute. Nel '94 e successivamente se non altro è intervenuta una
novità nel metodo con cui i Comuni della Valle - mi riferisco in
particolare al Comune di Aosta, ma anche ad altri Comuni esterni ad
Aosta - cercano di affrontare questa questione, cercando di
programmare la loro iniziativa, e non vedo negativo il fatto che il
problema della casa, come molte volte succede nelle nostre
discussioni, si chiuda sempre sulla città di Aosta. La città di
Aosta ha dei problemi di congestione abitativa anche perché
l'edilizia popolare non si costruisce all'esterno della città.
Direi che all'interno di questa delibera ci sono timidi tentativi,
ma ci sono, in questa direzione.
Quindi ci troviamo in una situazione in cui c'è un inizio di
programmazione da parte dei Comuni, se andiamo a vedere i numeri, i
piani di edilizia economica e popolare della città di Aosta
prevedono interventi sugli alloggi nelle zone Dora e F8 di circa
300 nuovi alloggi.
Per quanto riguarda il reinvestimento si parla di altri 170
alloggi e anche qui c'è da dire una cosa. Qualcuno chiede in merito
ai finanziamenti: per quanto riguarda la delibera specifica legata
al piano regionale di vendita e ai programmi di reinvestimento
questa stabilisce anche delle cifre specifiche, in particolare per
quanto riguarda la programmazione fatta dal Comune di Aosta, anche
lì si ritorna ad utilizzare fondi di Aosta capitale.
Detto questo, penso che indubbiamente il problema della casa non
venga risolto da questi tipi di interventi, altri sollecitavano
alcune cose, altri ancora muovevano alcune critiche, anche giuste
secondo me, quando si dice che l'intervento dello IACP soprattutto
per quanto riguarda i piani di vendita poteva essere fatto meglio.
Cioè, se ci sono case in cui tutti gli inquilini vogliono comprare,
non si capisce perché si va a vendere quella dove magari non vuol
comprare nessuno. Questa credo sia indubbiamente una cosa che va
corretta.
Ma al di là di fermarci alla constatazione, credo che abbiamo
anche l'obbligo di indicare alcuni strumenti. Scopro l'acqua calda,
ma qui mettere le mani sull'IACP, fare una riforma dell'IACP che
preveda che questo ente diventi l'unico ente che gestisce il
patrimonio pubblico della Regione, è questione che in qualche
cassetto di qualche commissione c'è, forse val la pena di tirarla
fuori e avviare il discorso.
Non voglio soffermarmi su altre questioni che sono state
sollevate per quanto riguarda ad esempio l'edilizia integrata e
altre cose ancora.
Chiudo dicendo che preferisco una delibera che prevede un numero
limitato di alloggi, si parla di 19-20 alloggi con degli interventi
che però consentono la costruzione di nuovi alloggi, rispetto ad un
voto negativo che non capisco quanti alloggi in più porti. Mi
limito al primo danno: darò un voto positivo a questa delibera
sapendo che questa può consentire, non da sola, ma insieme ad altre
iniziative, di dare una risposta al problema della casa. Se poi
saremo immortali, come ci ha augurato prima Chiarello, nel terzo
millennio vedremo come andrà a finire!
Presidente Se nessun altro chiede la parola, chiudo la
discussione... Ha chiesto la parola il Consigliere Florio, per
mozione d'ordine.
Florio (VA) Certamente, signor Presidente della Giunta, non è
obbligatorio, ma io chiedo per chiarezza di comprensione del
problema che l'Assessore risponda sui punti e relativamente agli
interventi che ci sono stati, spiegando gli atti amministrativi che
porta in ratifica, come è giusto e doveroso che faccia, che ci sia
una minima possibilità di riflessione su ciò che l'Assessore dice,
dopo di che si passi al voto.
Se viene chiusa in questo momento la discussione generale non è
più possibile per i consiglieri intervenire, se non per
dichiarazione di voto, stringendo secondo me inutilmente la
discussione.
Presidente Consigliere Florio, c'è stata un'illustrazione; però
se c'è questa disponibilità dell'Assessore, gli do la parola.
Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Non c'è nessun problema a rispondere alle
domande e alle osservazioni fatte da Florio, anche perché a me pare
che soprattutto il suo intervento sia stato un intervento piuttosto
reticente, un intervento che ha cercato più che altro di aumentare
la confusione su un tema che di per sé è già abbastanza complesso.
Punto per punto cercherò di evidenziare quali sono le affermazioni
che il Consigliere Florio dà per acquisite e che invece così non
sono.
Ma prima di entrare nel merito del deliberato, volevo dare delle
risposte brevi sulle osservazioni fatte dai Consiglieri Parisi e
Chiarello.
Mi pare che il Consigliere Parisi, se peraltro ha toccato dei
temi importanti, sia andato fuori tema rispetto all'oggetto in
discussione oggi e al deliberato all'attenzione del Consiglio.
Comunque sui 90 miliardi ha già risposto il Consigliere Ferraris,
cioè 40 miliardi sono previsti dal piano di vendite dell'IACP, che
ha previsto un programma di piano vendite superiore, di circa 50
miliardi, ipotizzando che non tutti gli alloggi messi in vendita
verranno acquisiti dagli inquilini; 10 miliardi sono il piano
vendite del Comune di Aosta e altri 35 miliardi il Comune di Aosta
li mette con fondi propri, fra l'altro utilizzando anche i fondi di
Aosta capitale.
Non posso condividere le osservazioni fatte dal Consigliere
Parisi sul fatto che non vengono rateizzati gli arretrati che
richiedono gli IACP; infatti il Presidente dell'IACP ha mandato una
lettera dove prevede una serie di rateizzazioni, manifestando al
tempo stesso la sua disponibilità ad affrontare ogni singolo
problema per eventuali rateizzazioni ulteriori, in linea con
l'impegno preso all'interno della commissione consiliare.
Per quanto attiene invece il problema sollevato dal Consigliere
Parisi sull'esigenza di avere il più possibile il pagamento in
contanti dell'alloggio da parte di coloro che intendono acquistare
il patrimonio messo in vendita, l'Assessorato insieme all'IACP e al
Comune di Aosta ha già predisposto una serie di incontri con gli
istituti di credito, in attuazione a quelli che sono i
provvedimenti di legge, per vedere la possibilità di fare dei
finanziamenti a tasso agevolato, che vadano ad integrare le somme
necessarie per l'acquisizione in contanti degli alloggi stessi.
Quindi a me pare che le osservazioni di Parisi, oltre ad essere
fuori tema, sono delle osservazioni che non tengono conto di quanto
sinora è già stato fatto.
Per quanto attiene invece Chiarello, che sottolineava il fatto
che l'Assessore in commissione aveva garantito che nel deliberato
ci sarebbe stato l'impegno da parte del Comune di Aosta di
utilizzare correttamente i fondi, e adesso faceva riferimento
all'affermazione dell'Assessore Riccarand, che diceva il contrario,
lo pregherei di andare a pagina 4 del deliberato - anche se questo
non è così completo, come ha cercato di sottolineare il Consigliere
Florio - dove è scritto: "Stabilendo che l'effettivo trasferimento
del predetto finanziamento abbia corso solo in seguito all'avvenuta
individuazione da parte del Comune di aree ricomprese nelle
suddette zone, da destinarsi ad interventi di edilizia
sovvenzionata ad opera dell'IACP".
Questo impegno è stato inserito nel deliberato proprio a seguito
di un incontro che l'Assessore ai lavori pubblici insieme
all'Assessore all'ambiente ha avuto con il Comune di Aosta, infatti
a seguito della richiesta di modificazione del deliberato che
veniva avanzata dal collega Riccarand, abbiamo fatto questo
incontro e abbiamo inserito tutta una serie di modificazioni nel
deliberato. Quindi mi stupisce che dopo che si sono fatte queste
cose, che erano state richieste con la motivazione di non approvare
questo deliberato, ci sia poi ancora un voto contrario!
Ma per venire alle osservazioni fatte da Florio, che come al
solito è un abile anche in questo caso disinformatore, io dico che
alcune cose si possono dire fuori dal Consiglio e non all'interno
del Consiglio regionale. Parto dalla delibera n. 7619. Cosa ha
capito il Consiglio regionale? Il Consigliere Florio ha detto che
nella delibera si parla di edilizia sovvenzionata, finanziamenti
localizzati con i programmi precedenti, di cui ai bienni '88-'89 e
'90-'91 risultano Valtournenche 1,7 miliardi, Aosta 6,5 miliardi,
non utilizzati. Il Consiglio ha capito questo, penso. Edilizia
agevolata, altro capitolo, anche qui non utilizzati. Non è vero,
Consigliere Florio: se lei è informato, sa benissimo che il
miliardo e sette del Comune di Valtournenche è stato ricollocato
nel Comune di Aymavilles; sa benissimo che...
(vivace protesta da parte del Consigliere Florio, fuori
microfono)
... ma sa benissimo che i 6,5 miliardi sono stati utilizzati per
gli interventi previsti in fase di costruzione dell'IACP in via
Sinaia, quindi non è vero assolutamente che oltre ai 17 miliardi
non localizzati ci sono i circa 8,5 miliardi del biennio '88-'89 e
'90-'91. Questi sono fondi tutti rilocalizzati, come pure sono
stati rilocalizzati i fondi dell'edilizia agevolata, che dovranno
essere utilizzati nella costruzione delle cooperative in via
Voison. Cose già note al Consigliere Florio.
Per quanto attiene la suddivisione dei finanziamenti prevista in
questa delibera, che a suo tempo tutti quanti votarono
all'unanimità in Giunta e mi pare sia stata votata anche dalle
forze politiche in Consiglio regionale in sede di ratifica, non è
stato un "agrément" da parte di alcune forze politiche la
possibilità di destinare una parte dei fondi ad opere di
urbanizzazione, ma è un vincolo della delibera dell'IACP. La
delibera dell'IACP ha un vincolo che dice: "una quota non inferiore
al 30 percento per il patrimonio esistente, una quota non inferiore
al 15 percento per il recupero urbano", dice una quota non
inferiore al 30 e al 15 per cento, non dice che non può essere
superiore a queste percentuali, ed ancora "una quota non superiore
al 15 percento per casi sociali". A me pare che quanto è stato
approvato a suo tempo non era stato un atto di fiducia in attesa di
programmi più definiti.
La delibera che oggi andiamo ad approvare non fa altro che
ricalcare la delibera n. 7619 del 24 settembre 1994, votata
all'unanimità dalla Giunta e approvata dal Consiglio. Noi, con la
delibera di oggi, non facciamo altro che andare a rideterminare il
programma del quadriennio, sottolineando che il programma del
biennio approvato con la delibera n. 1612 è stato completamente
attuato.
Rimangono da ridestinare i 650 milioni del miliardo previsto per
il Comune di Gignod, avendo speso soltanto 350 milioni per
l'acquisto. Ma non può sempre nel suo stile di disinformazione il
Consigliere Florio dire: ma questi 800 milioni del secondo biennio
cosa sono? Gli 800 milioni servono per il recupero del fabbricato
che abbiamo acquistato a 350 milioni, ma nella delibera è
specificato. E poi sottolinea ancora che i costi non possono
superare, eccetera; ma sa benissimo, e nella delibera c'è scritto,
che abbiamo derogato per gli interventi di ristrutturazione a
quelli che sono i parametri, deroga che è legittima ed è possibile,
tenuto conto che se andiamo nella direzione di incentivare nel
limite del possibile, considerando anche una realtà della Valle
d'Aosta che non è solo quella di Aosta ma dei Comuni limitrofi, di
incentivare - dicevo - il recupero dei fabbricati esistenti,
sappiamo anche che i costi per l'acquisto del fabbricato, che
normalmente ha anche un valore e un pregio nel centro storico, e
per l'intervento per renderlo abitabile sono notevolmente superiori
rispetto ai parametri normalmente utilizzati per la costruzione di
edilizia ex novo.
Quindi a me pare che tutta una serie di osservazioni siano delle
osservazioni pretestuose, che tendono a sostenere delle tesi che
non condividiamo politicamente. Tutto sommato sono contento che la
forza rappresentata dai Verdi non voti questa delibera, perché non
condividiamo la politica della casa che vuole portare avanti la
forza dei Verdi. Questo per quanto mi riguarda.
Volevo sottolineare anche in merito al comunicato che ha fatto
seguito all'approvazione da parte della Giunta regionale di questo
provvedimento che quel comunicato è pieno di affermazioni
fasulle.
Ricordo che la delibera del CIPE è del 16 maggio 1994, quindi
già la partenza del comunicato di per sé tende a disorientare
l'opinione pubblica e a far risaltare dei ritardi che non ci sono
stati. Poi quando si dice che l'Assessore Riccarand, dopo aver
chiesto più volte una correzione dell'attuale impostazione,
eccetera, ribadisco che la correzione dell'attuale impostazione è
stata fatta a seguito di una riunione con gli enti interessati,
IACP e Comune di Aosta, concordata con l'Assessore Riccarand.
Si dice ancora che il Movimento Verde Alternativo ritiene di
denunciare politicamente l'assenza di una politica; a questo
proposito l'Assessore Riccarand ma anche il gruppo dei Verdi
Alternativi sa benissimo che la Giunta regionale ha costituito un
gruppo di lavoro che sta lavorando per la riforma dell'IACP. Quindi
anche queste sono accuse completamente pretestuose.
Ritengo che la Giunta abbia operato correttamente, anche se in
un clima di grande difficoltà su un tema delicato; l'unica
alternativa al non approvare questa delibera era perdere 15
miliardi di fondi assegnati dallo Stato e non è assolutamente vero
che la parte importante di questi fondi che viene destinata alle
opere di urbanizzazione non è utilizzata per la costruzione di
edilizia sovvenzionata, anche perché vi è l'impegno sottoscritto in
delibera che andiamo ad urbanizzare delle aree, che permettono la
realizzazione di questi interventi, interventi dell'IACP e
interventi delle cooperative, e con l'introito degli oneri di
urbanizzazione c'è il vincolo di destinazione per la costruzione di
edilizia sovvenzionata.
Quindi a me pare che si sia operato correttamente, mentre
proposte concrete, reali, alternative per un migliore utilizzo di
questi fondi dal dibattito, non ne ho sentite!
Presidente Ha chiesto la parola il Consigliere Florio.
Florio (VA) Può darsi che non sia giusto affrontare questo
problema nel modo con cui lo affronto io, credo che il modo con cui
è stato affrontato da Ferraris, che è quello della "camomilla", non
corrisponda ugualmente al giusto. Sembra di sentirsi cioè dire che
la lettura che diamo di questa delibera è una lettura
strumentale.
Allora il problema in discussione non è questa delibera in sé,
non è il contenuto stringato e ridotto di questa deliberazione, ma
è ciò che sta dietro. In sostanza cosa diciamo? Diciamo che sono
anni che in presenza di cospicui finanziamenti questi può darsi che
non vengano persi, ma vengano in continuazione rilocalizzati una
volta dietro l'altra, in località anche diverse o all'interno dello
stesso Comune, perché non se ne viene a capo con la localizzazione,
quando invece la finanziabilità dei programmi è strettamente
connessa con la localizzazione e con l'immediata
cantierabilità.
Questo noi diciamo, e diciamo che da anni in questa città non si
realizzano più alloggi di ERP sovvenzionata. Gli ultimi che si
stanno realizzando sono quelli in via Chambéry per 45 alloggi, che
sono legati ad un finanziamento di non ricordo più neanche quale
biennio, e non abbiamo nessuna garanzia, perché è vero che
l'Assessore ha fatto porre correttamente quel vincolo di cui ha
letto poco fa il testo nei confronti del comune di Aosta, ma non
abbiamo nessuna garanzia che si realizzeranno nuovi interventi di
edilizia sovvenzionata in via Voison o al quartiere Dora.
Dove stanno le individuazioni di edilizia sovvenzionata da parte
del Comune di Aosta in quelle due zone? E' questa mancanza di
chiarezza che non sta in piedi e che fa sì che non faccia stare in
piedi questa deliberazione. Così come si è richiamato il piano di
vendita e di reinvestimento: ma lo avete visto di cosa è composto
il piano di reinvestimento nella delibera n. 5717? Nella tabella
alla fine c'è scritto: "10,665 miliardi in quartiere Cogne, 51,1
miliardi per nuove costruzioni e recuperi in Aosta e altri Comuni";
questo è il piano di reinvestimento? Ma la legge diceva una cosa
ben diversa all'articolo 2, e cioè: "il piano di reinvestimento
deve contenere il numero degli alloggi che si intendono recuperare,
ristrutturare o costruire e le loro caratteristiche, la
localizzazione degli interventi e la disponibilità dei fabbricati
per il recupero e la ristrutturazione e delle aree per la nuova
costruzione, lo stato della progettazione degli interventi, le
risorse finanziarie necessarie per gli interventi, le risorse
finanziarie disponibili per interventi di edilizia residenziale
pubblica, le risorse finanziarie che si intendono reperire con la
vendita, i tempi di realizzazione degli interventi...". La legge
diceva tutto questo.
E questo sarebbe un piano di reinvestimento? Non lo è e il
titolo della delibera, visto che l'Assessore sostiene che racconto
solo bubbole, recita: "Approvazione del piano regionale di vendita
e dei programmi di reinvestimento", quindi se conosco l'italiano
questo doveva essere il programma di reinvestimento. Ma non lo è in
effetti, è mantenuto in una nebulosità totale, in modo da
consentire che in presenza di una qualche difficoltà da parte di
uno qualsiasi dei soggetti attuatori sia possibile spostare le
pedine, e questa non è politica della casa, questa è un'altra cosa:
questo è cercare di spendere i soldi e di non perderli, ma non è
politica della casa.
Presidente Ha chiesto la parola il Consigliere Parisi.
Parisi (RV) Brevissimamente, non per far polemica con
l'Assessore, ma per dirgli di elencarci, quando lo riterrà più
opportuno o in III Commissione o in Consiglio, quelle che sono
state le iniziative che sono state portate avanti in maniera
globale sul problema della casa.
Non parlo di interventi tampone, parlo di politica della casa, e
quindi di dare delle risposte una volta per tutte definitive,
altrimenti l'Assessore non può prendersela se qualcuno in Consiglio
si alza e pone delle domande. Questo succede perché purtroppo non
vengono le risposte.
La situazione reale è quella che ho cercato di descrivere; può
anche darsi che sia andato fuori tema, probabilmente dovevo entrare
nel contenuto di questa delibera, non l'ho fatto e chiedo scusa
perché molto spesso vado fuori tema; però il problema reale è
quello della politica della casa, che non viene affrontato nella
maniera così come dovrebbe essere affrontato, basta andare a fare
una piccola indagine conoscitiva non solo in Aosta, ma sul
territorio regionale per vedere qual è la situazione reale.
Fintanto che noi non avremo un osservatorio che vada a verificare
qual è la reale esigenza e fintanto che noi non ci mettiamo in
testa di modificare alcuni strumenti, non daremo mai quella
risposta che dovremo dare!
Assessore, non è una polemica che voglio fare con lei, vorrei
solo che una volta per tutte questo problema venisse affrontato in
maniera globale.
Presidente Ha chiesto la parola il Consigliere Chiarello.
Chiarello (RC) Una risposta a Ferraris mi si permetta di darla,
perché non so dove votiamo contro sempre, loro senz'altro non sanno
a cosa votare contro perché per qualsiasi cosa alzano la mano,
altrimenti chiedono come devono votare, ma non mi sembrava che
servisse una polemica di questo tipo!
Anch'io ho avuto l'impressione, Assessore, che questi 2,5
miliardi siano sì su delle promesse, ma su delle promesse del
Comune; va bene che la prossima delibera andremo a rilocalizzarli
questi due miliardi... no, va bene, d'accordo.
Poi volevo chiudere con gli affitti degli alloggi. Assessore, a
me come amministratore spiace che qui ci sia scritto: "eventuali
ulteriori dilazioni di pagamento potranno essere concordate con
questa Presidenza su richiesta specifica"; un'amministrazione seria
faceva un regolamento dove stabiliva la possibilità per chi non era
in grado, di pagare in due rate successive, ma non lasciava alla
Presidenza degli IACP di gestire in proprio sulle spalle degli
utenti.
Presidente Se nessun altro chiede la parola, dichiaro chiusa la
discussione generale. Ha chiesto la parola l'Assessore ai lavori
pubblici, Lavoyer.
Lavoyer (ADP-PRI-Ind) L'Assessore Lavoyer accoglie l'invito del
Consigliere Parisi ad illustrare gli interventi portati avanti
anche in modo complessivo da parte della Giunta regionale e
dell'Assessorato. Volevo anche cogliere l'occasione per
sottolineare qual è il ruolo dell'ente Regione nell'approvazione di
questi programmi. L'ente Regione con questa delibera ha soltanto il
ruolo di approvare dei programmi proposti dagli enti attuatori. E
poiché qualcuno prima affrontava questo aspetto, noi abbiamo
certamente chiesto agli enti locali di sottoporre
all'Amministrazione regionale quali erano i programmi possibili da
finanziare. Il ruolo è questo, così come bisogna distinguere il
ruolo della Giunta regionale da quello dell'IACP che è un ente
autonomo.
Non per fare polemica, ma devo per forza rispondere all'ultima
osservazione del Consigliere Florio, perché visto che non c'era più
possibilità di disinformazione sulla prima delibera, è passato ad
un'altra delibera che non è oggetto di discussione oggi in
Consiglio.
Allora, non è vero che la delibera non contiene gli elementi
previsti dalla legge, ma contiene: il nome del Comune dove viene
previsto il programma di reinvestimento; l'ubicazione e la
descrizione dell'area e della zona specifica, quindi se è il Comune
di Aymavilles dice: frazione Ferrière, recupero alloggi, se è il
Comune di Aosta, dice zona F8, quartiere Dora; il numero degli
alloggi, ad esempio Aosta, zona F8, quartiere Dora, 80 alloggi; gli
importi e i tempi presunti di attivazione. Non contiene, se
vogliamo andare nel dettaglio, le caratteristiche dell'alloggio
definite, perché quelle le possiamo dare di fronte ad un progetto
definito che in questo momento non abbiamo, ma a me pare che questi
programmi di reinvestimenti siano sufficientemente dettagliati e
rispondenti a quelle che erano le prescrizioni di legge. Questo
nella delibera che ho io, non so se Florio ha un'altra
delibera.
Presidente Ha chiesto la parola il Consigliere Marguerettaz, per
dichiarazione di voto.
Marguerettaz (PpVA) Nel dichiarare l'astensione del nostro
gruppo, alcune considerazioni credo vadano fatte.
Indubbiamente questa è una delibera tardiva non tanto nei tempi
tecnici di presentazione al Consiglio, quanto nella scelta dei
tempi, ovvero questi tempi in cui si è presentata questa delibera
alla valutazione di questo Consiglio sono quanto meno
inopportuni.
Dico questo perché oggi abbiamo visto una bandiera a scacchi
abbassarsi, è partito il gran premio delle elezioni, per cui
abbiamo visto su un tema specifico come la casa i soliti corridori
che sono in pole position cominciare a sgomitare per raggiungere in
fondo al rettilineo la corda della curva, come suol dirsi. E così
chiaramente un assessore, che su un argomento come questo guadagna
i primi titoli dei giornali; così una forza politica come quella
dei Verdi, che su un argomento come questo non perde l'occasione
per cercare di rifarsi forse una verginità un po' perduta in questi
tre anni e mezzo; così il Consigliere Borre che era un po' che non
parlava di casa, al quale si offre questa platea, e il Consigliere
Parisi che non tanto per la nuova edilizia residenziale ma per
quelli che già vivono negli alloggi non ha mancato di fare un
accenno ai problemi a cui vanno incontro questi affittuari...
(interruzione del Consigliere Parisi, fuori microfono)
... come noterai, non entro nell'argomento specifico perché
ammetto tutti i miei limiti in materia, sono fermo ai box, esatto,
però vedo che qualcuno è partito alla grande, di questo dobbiamo
renderci conto.
Allora permettetemi di dire che la cosa che dispiace
maggiormente è che la bandiera a scacchi si sia abbassata su un
argomento come questo, che già in passato, in quella tanto
vituperata Prima Repubblica, era spesso occasione per l'abbassarsi
della stessa medesima bandiera a scacchi.
Permettetemi una battuta conclusiva, a sostegno anche della mia
astensione: su un problema come questo, per quanto riguarda la
politica della casa, è facile dire che la cosa più utile che può
fare questa maggioranza è proprio quella di "andare a casa".
Presidente Pongo in votazione la ratifica della delibera in
oggetto:
Presenti: 31
Votanti: 26
Favorevoli: 23
Contrari: 3
Astenuti: 5 (Collé, Lanièce, Linty, Marguerettaz e Tibaldi)
Il Consiglio approva
Oggetto n. 5909 in data 20 dicembre 1996: Approvazione del
progetto e dell'appalto mediante licitazione privata, dei lavori di
rinforzo delle fondazioni degli archi del ponte in pietra sulla
Dora Baltea tra Hône e Bard - Approvazione ed impegno di spesa con
variazione del bilancio di gestione approvato con deliberazione di
Giunta n. 342 del 26 gennaio 1996.
Presidente Qualcuno chiede la parola?
Pongo in votazione la ratifica della deliberazione in
oggetto:
Presenti, votanti e favorevoli: 31
Il Consiglio approva all'unanimità
Oggetto n. 5915 in data 20 dicembre 1996: Approvazione del
progetto e dell'appalto mediante licitazione privata, dei lavori di
sistemazione di un reliquato stradale in loc. Rechentez in Comune
di Perloz - Approvazione ed impegno di spesa con variazione del
bilancio di gestione approvato con deliberazione di Giunta n. 342
del 26 gennaio 1996.
Presidente Qualcuno chiede la parola?
Pongo in votazione la ratifica della deliberazione in
oggetto:
Presenti, votanti e favorevoli: 31
Il Consiglio approva all'unanimità
Oggetto n. 5916 in data 20 dicembre 1996: Approvazione del
progetto e dell'appalto mediante licitazione privata, dei lavori di
rettifica della S.R. n. 44 della Valle del Lys in corrispondenza
dell'abitato di Theyn in Comune di Lillianes - Approvazione ed
impegno di spesa con variazione del bilancio di gestione approvato
con deliberazione di Giunta n. 342 del 26 gennaio 1996.
Presidente Qualcuno chiede la parola?
Pongo in votazione la ratifica della deliberazione in
oggetto:
Presenti, votanti e favorevoli: 31
Il Consiglio approva all'unanimità
Oggetto n. 5926 in data 20 dicembre 1996: Approvazione del
progetto e dell'appalto mediante procedura aperta, ai sensi
dell'articolo 24 legge regionale 12/96, dei primi lavori urgenti di
consolidamento della parete rocciosa sovrastante il borgo di Donnas
in Comune di Donnas - Approvazione ed impegno di spesa.
Presidente Qualcuno chiede la parola?
Pongo in votazione la ratifica della deliberazione in
oggetto:
Presenti, votanti e favorevoli: 30
Il Consiglio approva all'unanimità
