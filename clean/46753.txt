Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3132 del 10 gennaio 2024 - Resoconto
OGGETTO N. 3132/XVI - Interpellanza: "Effetti
dell'introduzione delle posizioni di particolare responsabilità
nell'ambito delle strutture dirigenziali regionali".
Bertin (Presidente) -
Punto n. 31. Per l'illustrazione
dell'interpellanza, la consigliera Erika Guichardaz.
Guichardaz E. (PCP) -
Qualcosa di nuovo non è, però ci
sono novità imminenti anche alla luce delle ultime delibere di
Giunta.
Ricordiamo le posizioni di particolare responsabilità che
nascono con la legge 9/2023, in cui vengono introdotte, e,
successivamente, vi è una delibera di Giunta dell'ottobre 2023, che
approva le linee guida per il nuovo modello organizzativo che di
fatto un po' demandano l'avvio di tutto il percorso alla prossima
legislatura.
Poi nel DEFR 2024-2026 viene fissato l'obiettivo della
predisposizione nell'arco del 2024 dell'attivazione delle posizioni
di particolare responsabilità che, in un primo momento, si pensava
potessero essere avviate dal primo gennaio e poi, a seguito anche
dei tempi dell'accordo sindacale, sappiamo essere state
rimandate.
Si è quindi poi arrivati a una nuova delibera di Giunta, questa
del 22 dicembre 2023, che individua le posizioni di particolare
responsabilità.
Nella delibera di Giunta però, proprio nelle premesse di questa
delibera, viene evidenziato che l'attribuzione sarà data dal primo
aprile del 2024 e che eventuali ulteriori posizioni saranno
valutate anche in corso d'opera.
Nelle premesse poi viene esplicitato di rimandare invece la
questione delle posizioni di particolare responsabilità rispetto
agli organici delle istituzioni scolastiche, altro tema di cui
abbiamo ampiamente dibattuto, evidenziando però - e questo è un po'
un passaggio che mi preoccupa, ed ecco perché la quarta domanda si
concentra proprio sulle figure dei capi servizi di segreteria - che
diversi atti prevedono la firma congiunta dei capi dei servizi di
segreteria del dirigente scolastico.
Questa premessa sembra in qualche modo un po' sminuire il lavoro
che sappiamo essere un unicum all'interno dell'Amministrazione
rispetto a quei funzionari regionali.
Vi sono state molte iniziative in questo Consiglio, soprattutto
dal momento dell'approvazione della legge a oggi; quello che noi
chiediamo al Governo regionale, un po' per chiarezza anche rispetto
alle tante sollecitazioni che ci stanno arrivando da parte dei
funzionari regionali, è :"Quante strutture dirigenziali verranno
soppresse, a partire dal primo aprile 2024", quindi con
l'introduzione delle PPR, e soprattutto - se non sono soppresse -
"Se per lo meno verranno ripesate le strutture dirigenziali in cui
viene prevista una PPR e quindi per le cui funzioni vi sono dei
funzionari che prenderanno il posto dei loro dirigenti" e "Se poi
dal 31 marzo 2024 verranno definitivamente soppresse le PPO che
sappiamo essere state prorogate con legge poco tempo fa".
Poi, come dicevo, la quarta domanda invece si concentra
particolarmente sui capi dei servizi di segreteria che hanno
trovato sicuramente una parte specifica all'interno di quella
delibera per capire se quest'attesa di una nuova deliberazione è
legata al fatto di riconoscere forse, finalmente, a questa figura
il ruolo di DSGA, come è in tutto il resto d'Italia, quindi di
Direttore dei servizi generali ed amministrativi, o se questa
attesa invece è legata ad altro, quindi per questo abbiamo posto
queste domande.
Presidente -
Risponde il Presidente della Regione.
Testolin (UV) -
Rispondiamo alle domande, la prima:
"Quante strutture dirigenziali verranno soppresse a partire dal
primo aprile 2024".
Come si ha avuto modo di evidenziare più volte, non esiste un
automatismo tra l'istituzione di una posizione di particolare
responsabilità e la soppressione di una struttura dirigenziale, non
essendo la prima sostitutiva della seconda, ma uno strumento
organizzativo funzionale alla responsabilizzazione e valorizzazione
dei funzionari, all'efficientamento e a una maggiore agilità
dell'Amministrazione regionale stessa.
Le prime PPR sono state istituite presso le strutture
organizzative maggiormente articolate e complesse, alcune di esse
potranno costituire il supporto in prospettiva per la modificazione
o la soppressione di alcune strutture dirigenziali, così come la
soppressione di alcune strutture dirigenziali potrà portare
all'istituzione di nuove PPR.
Su questo fronte sono già in atto diverse riflessioni
organizzative e alcune operazioni di razionalizzazione delle
strutture dirigenziali saranno effettuate a partire dai prossimi
mesi, anche in funzione delle opportunità che si verificheranno per
poterle sopprimere, anche se il termine non è molto elegante.
La seconda domanda: "Se, alla luce delle attribuzioni di parte
delle funzioni del dirigente alle PPR, le pesature dei dirigenti
delle relative strutture dirigenziali verranno riviste; anche a
questa domanda si è già avuto modo di rispondere in precedenti
occasioni, ma si ribadisce ancora una volta come le PPR non nascono
dallo scopo di comprimere le prerogative della dirigenza e di
svalutare i dirigenti, i quali, con l'istituzione delle PPR, non
perdono delle funzioni ma la gestione diretta di alcuni
procedimenti, per recuperare spazi di tempo da dedicare al presidio
di altre funzioni a loro assegnate.
La PPR non riduce il peso della struttura dirigenziale ma la
valorizza; vale semmai l'esatto contrario, la PPR nasce dalle
strutture dirigenziali maggiormente pesanti che, a parità di
classificazione, evidenziano complessità maggiori.
Questo si desume anche nel momento in cui dovessimo sopprimere
una dirigenza, magari piccolina, per inserirla in un contesto più
ampio e assegnarle una PPR dedicata che andrebbe di fatto a
razionalizzare una complessità di quella che si è manifestata come
un'area più ampia d'osservazione.
Per quanto riguarda la terza domanda, dal 31 marzo le PPO
attualmente esistenti saranno soppresse, così come previsto dalla
normativa approvata in sede d'approvazione di bilancio.
Per quanto riguarda la quarta questione, invece, l'istituzione
delle PPR presso le istituzioni scolastiche è stata rimandata a una
deliberazione successiva che verrà adottata prossimamente, per
avere il tempo di effettuare una pesatura corretta che tenga conto
delle specificità e dei diversi livelli di complessità di ogni
singola istituzione scolastica, però è molto opportuno,
interessante e anche utile evidenziare - in proposito a quanto ha
sottolineato la collega nell'auspicare che potesse essere
riconosciuta la funzione di direttore dei servizi generali e
amministrativi a livello statale - che la remunerazione di queste
direzioni di servizi generali e quant'altro è addirittura inferiore
all'importo più basso delle retribuzioni delle nostre PPR, quindi,
da quel punto di vista, lunga vita alle nuove PPR.
Presidente -
Per la replica, consigliera Erika
Guichardaz, ne ha facoltà.
Guichardaz E. (PCP) -
Credo che da alcune risposte questa
volta molto chiare, sicuramente si specifica in maniera precisa che
le PPO non esisteranno più, quindi chi nel tempo ha continuato a
dirci: "No, ma ci saranno le PPR e ci saranno comunque le PPO",
oggi lei ha detto chiaramente che le PPO non ci saranno più e
verranno soppresse, quindi sotto questo punto di vista possiamo
ringraziarla almeno per aver fatto chiarezza su questo punto.
Rispetto invece alla razionalizzazione prevista nei prossimi
anni - e questo lo aveva sottolineato anche in una scorsa
iniziativa il collega Aggravi - sembra di andare a marcia indietro,
cioè prima decidiamo che cosa valorizzare, dopodiché, forse,
razionalizzeremo, senza avere chiari forse i carichi di lavoro
delle singole strutture.
Avendo analizzato le schede delle PPR, le annuncio già che ci
sarà una prossima iniziativa in Consiglio regionale perché alcuni
carichi di lavoro, ad esempio riportati in quelle schede, ci
sembrano veramente non della complessità di cui si era parlato sia
nello studio della Bocconi, sia quando ci è stata presentata la
scorsa disposizione di legge.
Sulla questione invece dei capi di servizi di segreteria, quello
che secondo me bisogna focalizzare non è tanto la questione della
retribuzione che lei ha sottolineato, ma la questione delle
competenze, soprattutto la questione della valorizzazione rispetto
a quelle competenze e alla non volontà di scappare da quei posti,
proprio creando delle figure particolari, creando un profilo
particolare, perché i capi dei servizi di segreteria sappiamo
benissimo che devono occuparsi sia della materia giuridica, quindi
del diritto amministrativo, del diritto del lavoro, tutta la
normativa della sicurezza e della privacy, e hanno tutta la
gestione contabile delle istituzioni scolastiche, quindi hanno
tutto quel pezzo in più, hanno tutta la questione delle competenze
negoziali, quindi tutta la questione del codice degli appalti, e
poi hanno tutta la gestione del personale ATA, permettete di
chiamarlo come viene chiamato nel resto d'Italia.
Sinceramente non pensare a un profilo particolare per queste
categorie... diventa veramente poco edificante pensare alla
costituzione di una PPR, perché le PPR sono pensate per
selezione.
Sinceramente come si può pensare a una selezione all'interno di
un'istituzione scolastica, dove l'unico funzionario è il capo dei
servizi di segreteria? É come se si dicesse che è l'unico che può
partecipare, e nel caso in cui questo non volesse partecipare cosa
facciamo? Lo spostiamo in altro luogo oppure deve continuare a
svolgere quel ruolo senza avere la PPR?
Secondo me, rispetto soprattutto a questa figura, bisogna che ci
sia un po' di chiarezza.
Aspetteremo la delibera di Giunta che lei ha annunciato per
capire quali sono le specifiche rispetto a questo ruolo.
Anche rispetto alle pesature dei vari capi dei servizi di
segreteria, è vero che molto probabilmente, a seconda dell'ordine
di scuola, le complessità sono diverse, ma ricordiamoci che i capi
dei servizi di segreteria hanno anche la questione della reggenza,
quindi spesso un capo dei servizi di segreteria di una scuola di
base deve trovarsi a fare da reggente in una scuola secondaria o
viceversa.
Io farei molta attenzione a parlare di pesatura corretta
rispetto a una figura che, ripeto, è un unicum all'interno
dell'Amministrazione.
