Classificazione
TRASPORTI E VIABILITÀ
Viabilità



Oggetto del Consiglio n. 423 del 20 febbraio 2019 - Resoconto
OGGETTO N 423/XV - Interpellanza: "Intendimenti in merito
allo stato dei lavori riguardanti la variante sulla SS 27 tra i
comuni di Etroubles e Saint-Oyen".
Rollandin (Presidente)
- Punto n. 18 all'ordine del
giorno. Per l'illustrazione, la parola al consigliere Bertin.
Bertin (RC-AC)
- Riprendiamo qui una vecchia questione
che riguarda la variante alla statale 27 del Comune di Etroubles e
Saint-Oyen, una grande opera iniziata parecchio tempo fa, ma che
purtroppo è da diverso tempo ferma, dal 2016 per la precisione e,
al momento, è ancora difficile intravederne una ripresa in tempi
certi.
Avevo presentato nei mesi scorsi una risoluzione, per un
sopralluogo della Commissione consiliare competente sui luoghi di
questi lavori e l'autunno scorso abbiamo fatto un sopralluogo.
L'intenzione di quella mia risoluzione era di fare conoscere anche
ai colleghi che non ne avessero avuto l'occasione e di vedere da
vicino cosa rappresentassero questi lavori per i paesi interessati
e per la Valle del Gran San Bernardo. Siamo in una situazione di
cantiere aperto da un numero di anni ormai significativo e con
evidenti disagi. La scorsa settimana si parlava in questo Consiglio
degli accessi riguardanti l'occupazione dei terreni agricoli, ma
anche della devastazione del paesaggio per dei comuni che sono
turistici e che sono una delle porte della Valle d'Aosta. Come
ripeto, è una situazione di cantiere aperto da anni.
Il sopralluogo dell'autunno scorso è stato anche l'occasione per
un incontro con l'ANAS e per vedere i lavori fatti finora. Circa il
78 percento dei lavori è già stato realizzato, ma si stanno
deteriorando rapidamente e, come abbiamo potuto vedere e come si sa
da tempo, c'è un problema di infiltrazione delle acque; anche di
recente la galleria, la parte fatta, si è di nuovo allagata, con
tutta una serie di problemi che rischiano a breve di creare
situazioni anche pericolose.
Questa interpellanza è anche per fare il punto, oramai a diversi
mesi da quell'incontro e ad anni dall'interruzione dei lavori di
questa importante variante. L'importanza è per i comuni interessati
e per una questione di sicurezza. Ricordiamo che su quel tratto
della statale 27 ci sono state in passato diverse morti: dei TIR
sono finiti in centro paese a Etroubles, uccidendo diverse persone.
L'esigenza di questa variante è nata anche per la pericolosità di
questo tratto della statale 27. Però non è soltanto un problema di
qualità della vita dei cittadini e degli abitanti della zona, ma
anche perché è un tratto di viabilità internazionale e regionale
importante. Pertanto, volevamo fare il punto della situazione,
augurandoci di vedere "la fine della galleria" e dei lavori della
variante della statale 27.
Presidente
- Per la risposta, la parola all'assessore
Borrello.
Borrello (SA)
- Ringrazio il collega Bertin, che mi dà la
possibilità di poter aggiornare rispetto a una serie di evoluzioni
di questi ultimi mesi. Io penso che l'intenzione della sua
iniziativa sia di mantenere alta l'attenzione e vigilare sul
procedimento in atto, rispetto alla risoluzione delle problematiche
inerenti i cantieri della statale 27.
Dividerò il mio intervento, cominciando con un punto di vista
tecnico, per dare rassicurazioni rispetto alle risposte che ANAS ha
formulato, anche a seguito di un insieme di richieste che sono
pervenute dalla III Commissione consiliare, dove erano state
analizzate tutta una serie di problematiche legate al deposito di
materiale e al problema dell'accumulo di acqua all'interno della
galleria. Risponderò tecnicamente e darò lettura delle note che
ANAS ha fornito, a seguito delle richieste che la III commissione
ha formulato al sottoscritto e che ovviamente ho inoltrato
all'ente. Poi entrerò nel merito dell'aspetto forse più importante,
vale a dire del livello politico di attenzione rispetto al
procedimento in atto.
Facciamo riferimento alle note trasmesse da ANAS nelle quali si
evidenzia che la costruzione della galleria, in particolare
riguardo allo scavo, è ormai ferma da due anni - come lei citava,
dal marzo 2016 - e che il fenomeno di permeazione di acqua
all'interno del cavo ha interessato principalmente il tratto di
innesto della galleria principale, lato nord, con la galleria
finestra e parte di quest'ultima. In detto periodo si è provveduto
a mantenere controllati i livelli di acqua, mediante pompaggio di
acque eseguito da apposita ditta selezionata, fino al mese di
settembre scorso. Espletata la gara, sono attualmente in corso le
verifiche propedeutiche al perfezionamento del contratto per
l'affidamento di un ulteriore incarico di servizio - stiamo
ragionando del controllo dell'acqua all'interno della galleria; lo
dico perché le amministrazioni comunali avevano scritto al
Prefetto, al Presidente della Regione, al sottoscritto e anche
all'ANAS, per manifestare la preoccupazione rispetto al livello di
accumulo dell'acqua all'interno della galleria - il cui scopo (è
bene chiarirlo sin d'ora, al fine di evitare ogni diversa
interpretazione) è quello di procedere allo svuotamento del cavo
della galleria, propedeutico alla sola ripresa dei lavori. Si
specifica che le verifiche tecniche effettuate di recente, peraltro
supportate anche da professionisti esperti in materia, hanno dato
esito positivo, a conferma che la situazione è tale da non destare
preoccupazione. Questa è la comunicazione che ANAS ha formulato.
Per quanto valutato nel corso delle precedenti fasi, sia lavorative
che di pompaggio, il quantitativo di acqua che permea all'interno
della galleria ha portate variabili da due a dieci litri al
secondo. La zona interessata dalla presenza di acqua all'interno
della galleria principale è già protetta dal rivestimento
definitivo in calcestruzzo: questo, immerso in acqua, non ha
problemi dal punto di vista della conservazione e delle sue
caratteristiche fisiche e meccaniche. Si specifica, inoltre, che la
ripresa dell'attività di pompaggio dell'acqua è avvenuta nel mese
di gennaio, con le modalità e le portate già utilizzate nelle
precedenti fasi.
Per quanto concerne l'aspetto delle polveri e, più in generale,
degli aspetti legati alla qualità dell'aria - è un'altra
preoccupazione che i sindaci avevano manifestato alla Regione e
all'ANAS - do lettura di quanto formulato dall'ANAS. Si rappresenta
che, al fine di verificare costantemente il non superamento dei
valori di soglia individuati dalla normativa vigente, è stata
avviata ed è tuttora in essere una convenzione con ARPA Valle
d'Aosta per l'acquisizione e la valutazione dei dati rilevati
mediante una stazione di monitoraggio in sito, all'uopo predisposta
dalla stazione appaltante. I dati dell'ARPA sono stati acquisiti
nel mese di gennaio e sono estremamente rassicuranti, in quanto sia
i livelli relativi alle polveri PM10 e PM2,5, sia quelli relativi
al NO2 (biossido di azoto), risultano essere inferiori al valore
limite giornaliero.
Queste sono le risposte più di carattere tecnico. Mi sembrava
opportuno leggerle, perché il presidente della Commissione mi aveva
inoltrato tutta una serie di richieste della Commissione stessa e
anche per dare risposta ai sindaci della zona, ai quali ovviamente
per via ufficiale è stata data. A seguito della risoluzione che
avevamo approvato a luglio e a seguito del sopralluogo che è stato
fatto a ottobre, al quale aveva partecipato anche il responsabile
del procedimento, l'ingegner Luongo, in quella sede quest'ultimo
aveva dato tutta una serie di tempistiche rispetto al completamento
della fase di progettazione, per poi andare in appalto per la
ripresa dei lavori.
Per mantenere alto il livello di attenzione rispetto a questa
tematica, ma anche alle altre dei rapporti con ANAS (faccio
riferimento alla strada statale 26 e ai problemi legati al versante
di Montjovet), abbiamo organizzato un incontro con ANAS, che si è
espletato il 28 gennaio. Insieme ai miei dirigenti, siamo andati a
Milano nella sede compartimentale dell'ANAS Nord Ovest per
affrontare queste tematiche. In quella sede ho espresso nuovamente
la preoccupazione dell'Amministrazione regionale rispetto alla
tematica in oggetto, cercando di porre particolare attenzione alle
tematiche e di mantenere fede alle tempistiche che l'ingegner
Luongo ci aveva dato in quel di Etroubles nel mese di ottobre. A
seguito di fattori esogeni legati a problematiche dell'ente ANAS,
l'ingegner Vurro mi ha detto che le tempistiche sono leggermente in
ritardo, nell'ordine di due mesi, per problematiche interne
all'ANAS, rispetto alle tempistiche che erano state annunciate in
quella sede. Ripeto, in quella sede l'ingegner Luongo aveva detto
che sarebbero state completate le fasi di progettazione,
propedeutiche alla fase di appalto per la ripresa dei lavori, entro
il mese di dicembre 2018. Mi è stato detto che, per fattori
esogeni, questa tempistica non può essere confermata e sarà
procrastinata di due o tre mesi rispetto a quel lasso temporale
predefinito.
Ci tengo a sottolineare che è opportuno che quest'Aula mantenga
alto il livello di attenzione. Parallelamente, come Assessore,
continuerò quest'azione di concertazione e di confronto con ANAS,
al fine di monitorare il prosieguo dell'attività di ripresa della
progettazione, per ripristinare l'ordinaria situazione ambientale e
infrastrutturale del contesto di Etroubles e Saint-Oyen.
Presidente
- Per la replica, la parola al collega
Bertin.
Bertin
(RC-AC)
- Dividerò anch'io la risposta in
due parti. Per quanto riguarda gli aspetti, chiamiamoli tra
virgolette, tecnici lei si dichiara molto rassicurato.
Personalmente lo sono molto meno, anche perché in questi mesi
abbiamo avuto dei riscontri rispetto alla situazione interna della
galleria e alla questione riguardante il formarsi di un lago vero e
proprio all'interno della stessa, e la situazione era, resta e
continua ad aggravarsi. Le rassicurazioni mi lasciano comunque
preoccupato, perché la situazione è oggettivamente complicata per
questa galleria e per i lavori che soprattutto non riprendono in
tempi accettabili; è questo il problema di fondo. Ci troviamo, lo
ripeto, in una valle che è estremamente condizionata da questo
cantiere aperto da anni, il quale ha un impatto su tutta la zona,
anche da un punto di vista soltanto paesaggistico: montagne di
detriti che impattano sul paesaggio e sull'attrattività anche
turistica di queste zone. E poi c'è il problema della sicurezza,
anche perché questa discarica di inerti comunque qualche problema
sulla salute potrebbe darlo. Fortunatamente l'ARPA per il momento
garantisce che non ci sono effetti, ma resta il fatto che quella
zona è conosciuta per un vento piuttosto forte e non è da escludere
anche da questo punto di vista che possano esserci delle
problematiche.
Al di là delle questioni tecniche, c'è un problema di fondo.
Questi lavori sono fermi, siamo all'80 percento della realizzazione
dell'opera e non si vede una ripresa. Adesso ragioni varie -
immagino anche la recente indagine che ha riguardato il comparto
ANAS della Valle d'Aosta - portano ad allungare ancora i tempi e
nel 2020 saremo ancora in una fase preliminare di
progettazione.
Ma questa diventa un'emergenza! È un'emergenza e dovrebbe essere
una priorità della nostra Regione quella di fare iniziare al più
presto questi lavori, coinvolgendo anche il Ministero, che su
questa cosa dovrebbe trovare una soluzione perché, se i tempi
saranno quelli previsti (ammesso che lo siano perché, a questo
punto, già ci troviamo a uno slittamento soltanto per la parte
preliminare) questo cantiere rimarrà aperto ancora per moltissimo
tempo.
È una situazione oggettivamente scandalosa. Questi lavori
dovevano essere già conclusi da tempo, secondo i tempi previsti dai
progetti. La situazione è grave e credo che questa, come altre,
debba essere presa come una priorità dei rapporti Stato-Regione,
sollecitando un intervento anche del Ministero su questo aspetto
che è uno scandalo e rischia di diventarlo ancora di più. Ormai
siamo oltre la famosa affermazione del ministro Toninelli, "qualche
mese, massimo anni", qui siamo a qualche anno, massimo decenni! Il
problema è assolutamente serio e bisogna prenderlo come tale,
facendolo diventare una priorità per la Regione Valle d'Aosta,
coinvolgendo tutti e mobilitandosi per raggiungere l'obiettivo
minimo che questi lavori riprendano e si concludano al più
presto.
