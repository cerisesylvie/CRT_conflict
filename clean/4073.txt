Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 392 del 10 luglio 1981 - Resoconto
OGGETTO N. 392/81 - RITIRO DI MOZIONE CONCERNENTE: "RICHIESTA
ALLA GIUNTA DI DATI E DOCUMENTI NECESSARI PER LA VALUTAZIONE DEL
NUOVO RIPARTO FISCALE TRA LO STATO E LA REGIONE".
Presidente
- Ha chiesto di parlare il Consigliere
Viberti, ne ha facoltà.
Viberti (DPROL)
- Il quale non vuol fare ritardare le
ferie a nessuno e dice che non ha nessuna intenzione di illustrare
la mozione e chiede semplicemente se è possibile avere nel tempo
previsto dall'impegno, quella serie di dati che sono elencati. Nel
caso non fosse possibile, accettiamo di averli anche con un po' di
ritardo, l'importante per noi è poterne disporre.
Presidente
- Ha chiesto di parlare il Presidente della
Giunta, ne ha facoltà.
Andrione
(UV)
- Il Consigliere Viberti è troppo
rapido, però vuole la mia morte se vuole che accetti una mozione di
questo genere. Chiede qui la stesura di una complicata tesi di
laurea in Scienze delle Finanze. Sono disposto a fornire al
Consigliere Viberti, che ormai ha una notevole preparazione in
materia di bilanci di copertine, tutta una serie di documenti quali
i bilanci della Regione che lui richiede ed i bilanci dello Stato -
non di facile lettura - che posso fornire.
Per quanto riguarda il punto n. 9, il bilancio della Cogne,
quello della Montedison, e quello delle principali forme
assicurative sociali, l'INPS, l'INAM per gli anni in cui non
funzionava ancora con l'INAIL.
Per quanto riguarda le previsioni, queste non sono ancora
stabili, però vengono comunicate con dei documenti che sono
pubblici e che possono essere passati anche al Consigliere Viberti,
ma fare l'estrapolazione di questi dati è un lavoro che richiede
pazienza e tanto tempo. Mi sembra qui si vada oltre quelle che sono
le richieste di informazione.
Presidente
- Ha chiesto di parlare il Consigliere
Viberti, ne ha facoltà.
Viberti
- C'è qualcuno che butta lì che sarei soddisfatto
così; non posso certo affermare di essere soddisfatto, penso di
aver dimostrato a chi diceva che noi siamo al livello dei sassi,
cioè proprio terra terra, che ci preoccupiamo anche noi ogni tanto
di fare due conti e di sapere qualcosa in più.
Evidentemente questa Giunta non è in grado di fornire gli
elementi che chiediamo, neppure alla fine dell'estate. Allora,
visto che l'ora è tarda e mi attirerei le ire di quei pochi che
ancora mi considerano persona civile - e non voglio farlo perché
quei pochi mesi che mi restano, spero di poter scambiare quattro
chiacchiere ancora con qualcuno - chiedo al Presidente della Giunta
- come ha già fatto in occasione di altra mozione che non è stata
votata e poi quando è entrata nella sua comprensione, ha provveduto
affinché venisse fatto quanto nella mozione era chiesto - se ha
intenzione di prendersi un impegno lui, senza far votare il
Consiglio - poi io ritiro questa mozione - a fornire tutta la
documentazione possibile e se si può mettere a disposizione qualche
funzionario dell'Assessorato alle Finanze per una consulenza
part-time o comunque che possa aiutare il sottoscritto ad esaminare
questa massa di dati. Nel caso si riuscisse ad arrivare a fare
questa tesi di laurea molto difficile, ben volentieri metterei a
disposizione della Giunta i risultati del lavoro.
Spero che il Presidente voglia dare corso a questa richiesta che
presento.
Presidente
- Ha chiesto di parlare il Presidente della
Giunta, ne ha facoltà.
Andrione (UV)
- Non ho niente in contrario a fornire i
documenti, a mettere a disposizione gli archivi della Regione,
tanto sono tutti documenti ufficiali, anche pubblicati - il
bilancio dello Stato è stato pubblicato e tutto quanto.
Per quanto riguarda la questione del personale, pregherei il
Consigliere Viberti di venire con me e chiamo il Rag. Vitali,
quando ritorna dalle ferie, ed in simpatica conversazione stabilire
quelle che sono le possibilità dell'Ufficio, ma non è che in questo
momento prendo l'impegno di dire: "Quel Signore lì vive insieme a
Viberti, in simbiosi finanziaria con lui".
Presidente
- Signori Consiglieri, mi sembra che dopo le
precisazioni fornite dal Presidente della Giunta al Consigliere
Viberti, si possa, se siete d'accordo, ritirare la mozione e
pertanto concludere i nostri lavori.
Colleghi Consiglieri, il Consiglio sarà convocato, salvo che non
ci siano richiesta d'urgenza, a partire dal 15 settembre. Buone
vacanze a chi va in vacanza.
La seduta è tolta.
La seduta termina alle ore 12,47.
