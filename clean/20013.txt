Classificazione
LAVORO
Infortunistica - Previdenza - Tutela della salute


Resoconto integrale del dibattito dell'aula
Oggetto del Consiglio n. 3194 del 16 aprile 2003 - Resoconto
OGGETTO N. 3194/XI Adozione di iniziative per il rispetto delle
norme di legge vigenti in materia di rischio da amianto.
(Approvazione di mozione)
Mozione Il Consiglio regionale
A conoscenza delle domande dei lavoratori e pensionati
valdostani tendenti ad ottenere il riconoscimento dei benefici
previdenziali previsti dalla legge 257/92;
Presa in esame la vertenza aperta nei confronti dell'INAIL di
Aosta, a cui compete di rilasciare l'attestato di esposizione al
rischio da amianto, dopo aver fatto le dovute verifiche ed
ispezioni nei luoghi di lavoro;
Constatato che dalle verifiche è risultato che alla "Cogne
Acciai Speciali" il rischio sussiste in misura rilevante
all'interno dello stabilimento, mentre l'INAIL, dopo oltre due
anni, ha presentato una relazione che contiene soluzioni
inaccettabili, in quanto con il metodo seguito per considerare
l'esposizione al rischio, pochissimi sono i lavoratori che godranno
dei benefici previsti dalla legge;
Nel ritenere
1) che l'INAIL di Aosta debba seguire gli itinerari e le linee
guida ministeriali seguite dalle altre Regioni e città per il
riconoscimento dell'esposizione al rischio;
2) che dall'INAIL di Aosta non venga data attuazione alle nuove
norme che il Governo sta sostenendo alla Commissione Lavoro e
Previdenza Sociale del Senato, ancor prima che divengano legge
dello Stato. (In sede di Commissione lavoro del Senato sono
all'ordine del giorno i cambiamenti all'attuale legislazione, allo
scopo di diminuire i costi e la spesa a carico degli Enti
previdenziali, a scapito dei lavoratori e pensionati);
3) che l'INAIL non debba trincerarsi dietro la cosiddetta soglia
di rischio, dal momento che ci sono patologie per le quali non è
individuabile una dose-soglia. Qualsiasi soglia può causare un
danno alle persone e come tale deve essere riconosciuto;
4) che l'INAIL con il metodo seguito, oltre a ritardare
ulteriormente i tempi del riconoscimento del rischio, favorisce
l'apertura di un contenzioso con i lavoratori e pensionati in sede
amministrativa e legale (senza la possibilità di prevedere i tempi
di definizione dei singoli casi);
Nell'auspicare
- una maggiore obiettività nell'esame delle domande e quindi dei
"Curriculum" dei singoli lavoratori interessati;
- l'apertura di un "Tavolo Tecnico" in sede di Ministero del
Lavoro a Roma, come è già avvenuto nel passato per altre imprese di
tutti i settori;
- la nomina, se necessario, di un esperto di parte che esprima
una valutazione tecnica sul metodo seguito dall'INAIL per il
riconoscimento del rischio;
Dà mandato
Al Presidente della Regione Valle d'Aosta e ai Parlamentari
valdostani al fine di mettere in atto tutte le iniziative che si
rendono necessarie per ottenere il rispetto delle norme di legge
vigenti in materia di rischio da amianto.
F.to: Beneforti - Lanièce - Squarzino Secondina
Président
La parole au Conseiller Beneforti.
Beneforti (PVA-cU)
Sono due anni che presentiamo
periodicamente interrogazioni ed interpellanze su questo argomento.
In questa mozione, presentata a conclusione di legislatura,
chiediamo un impegno comune della Regione a sostegno della vertenza
aperta in difesa dei diritti dei lavoratori che hanno presentato
domanda per aver lavorato in ambienti con rischio da amianto.
In un primo tempo abbiamo seguito la vertenza per colmare i
ritardi che si registravano nell'accertamento del rischio da
amianto e per mettere l'INAIL nelle condizioni di accertare il
rischio esistente, in modo che i lavoratori potessero beneficiare
dei diritti previsti dalla legge n. 271/1993; inoltre affinché
l'USL svolgesse tramite le sue strutture la vigilanza e i rilievi
di propria competenza, la Cogne mettesse in atto la bonifica dei
luoghi a rischio e i lavoratori venissero sottoposti agli
accertamenti sanitari previsti dai regolamenti di legge; infine
anche per mettere le organizzazioni sindacali nelle condizioni di
svolgere il ruolo che sono chiamate ad esercitare in difesa dei
lavoratori. Questa è stata la prima parte della nostra iniziativa,
ciò che abbiamo svolto, ne abbiamo avuto conferma in questo
Consiglio quando ne abbiamo discusso e l'Assessore ha dato risposte
precise a queste argomentazioni che portavamo.
Accertato - anche se con ritardo - che il rischio da amianto
esiste ed è esteso in molti reparti della "Cogne Acciai Speciali",
l'INAIL ha presentato la relazione finale che, a parere delle
organizzazioni sindacali e dei patronati di assistenza, contiene
soluzioni inaccettabili, che non tengono conto della realtà
esistente e non danno ai lavoratori la possibilità di beneficiare
dei diritti previdenziali previsti dalle norme di legge. Abbiamo
ritenuto pertanto che non bisogna affidare all'INAIL ogni decisione
e costringere i lavoratori magari a presentare i ricorsi
successivamente in sede amministrativa e legale. È dunque
necessario che venga verificata l'esattezza del metodo seguito
dall'INAIL per l'accertamento e per il riconoscimento del rischio
da amianto; l'INAIL di Aosta dovrebbe seguire gli itinerari e le
linee guida ministeriali che già altre regioni e città adottano per
il riconoscimento dell'esposizione a rischio. Occorre che l'INAIL
non dia attuazione alle norme sostenute dal Governo all'interno
della "Commissione lavori e previdenza sociale" del Senato, ancor
prima che queste nuove regole divengano legge dello Stato, perché a
questo si sta assistendo! Rilevati i rischi esistenti, l'INAIL sta
applicando le norme che vorrebbe il Ministero del lavoro ancor
prima che queste siano approvate dal Parlamento! Infatti, l'INAIL
non ha abbandonato il confronto in sede sindacale, tratta con i
sindacati, con i patronati, e anche con la Regione - ne sono
convinto -, ma dà attuazione a queste norme che sono restrittive
rispetto alle linee indicate dal Ministero in precedenza a cui è
stata data applicazione in altre province e regioni. Noi non
possiamo permettere che questo accada: se vi sono diritti, questi
devono essere rispettati, come devono ottenere soddisfazione i 48
lavoratori "dell'Ilssa Viola". Non è pensabile che i 48 interessati
che hanno presentato la domanda non abbiamo una risposta o si
liquidino sostenendo che, essendo cessata l'attività dell'azienda,
non si può fare niente! C'è il mezzo dell'autocertificazione: con
l'autocertificazione vi sono ancora persone viventi che possono
dimostrare che questi lavoratori sono presenti! L'Assessore aveva
avuto contatti con i titolari e so che si sta tuttora interessando
per gli accertamenti del caso.
Con questo nessuno pretende che il rischio sia riconosciuto a
tutti i costi a quanti hanno fatto richiesta, ma si pretende che
siano rispettate le norme di legge e quindi le regole che
determinano l'esposizione al rischio. L'INAIL non può e non deve
trincerarsi dietro la cosiddetta "soglia di rischio", dal momento
che ci sono patologie per le quali non è individuabile una
dose-soglia. Qualsiasi soglia può causare un danno alle persone e
come tale deve essere riconosciuto, e deve essere riconosciuto sia
quando l'amianto è manipolato direttamente dal lavoratore, sia
quando è respirato, perché il discorso che si sta facendo per
restringere le regole da parte del Governo è quello di limitarsi
alla manipolazione dell'amianto, escludendo chi l'amianto lo ha
respirato. Questo cosa vuol dire? Che l'INAIL, seguendo questo
metodo, oltre a ritardare ulteriormente i tempi di riconoscimento
del rischio, favorisce l'apertura di un contenzioso con i
lavoratori e i pensionati in sede amministrativa e legale, senza la
possibilità di prevedere i tempi di definizione dei singoli
casi.
Come riportiamo nella mozione, pertanto si rende necessaria:
"una maggiore obiettività nell'esame delle domande e quindi dei
"curriculum" dei singoli lavoratori interessati; l'apertura di un
"tavolo tecnico" in sede di Ministero del lavoro a Roma, come è già
avvenuto nel passato per altre imprese di tutti i
settori…"
- perché noi siamo
partiti in ritardo, ma chi è partito prima ha definito metodi e
regole in sede di Ministero del lavoro -
"… e la nomina, se necessario, di un
esperto di parte che esprima una valutazione tecnica anche sul
metodo seguito dall'INAIL per il riconoscimento del
rischio"
.
Per realizzare questi obiettivi e ottenere il rispetto delle
norme vigenti in materia di rischio da amianto, occorre
l'intervento dei Parlamentari valdostani, del Presidente della
Regione, degli Assessori competenti, sia quello della sanità che
quello dell'industria; è necessario il supporto, per quanto
possibile forte ed unitario, di tutte le forze politiche, in
particolare dell'intero Consiglio regionale. Questa mozione, che è
aperta al confronto e al contributo di tutti, è stata presentata
per questo motivo; siamo disponibili anche ad emendarla, se è da
emendare, l'importante è che venga approvata. In altre occasioni
l'impegno unitario del Consiglio regionale ha contribuito in modo
determinante all'ottenimento non di favoritismi, ma di Giustizia
con la "G" maiuscola. I 748 lavoratori valdostani, le loro
rappresentanze sindacali di fabbrica e quelle fuori dalla "Cogne"
hanno fiducia in tutti noi, ma da noi attendono un atto che li
sostenga e che esprima loro quella solidarietà che in certi momenti
si rende indispensabile.
Signor Presidente, cari colleghi, questo è l'ultimo
provvedimento di questa legislatura; approviamolo insieme, tutti
quanti! Si tratta di un atto sociale, di contribuire alla soluzione
di una vertenza che interessa una categoria di lavoratori
valdostani della "Cogne" e dell'ex "Ilssa Viola" potenzialmente
invalidi, che chiedono di non essere lasciati soli. Siamo aperti al
confronto, al dialogo e a tutte le modifiche possibili, ma facciamo
sì che nell'ultimo Consiglio si compia qualcosa di utile anche per
questa categoria!
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Questo è un tema che abbiamo
affrontato in diverse situazioni. Sulla base delle sollecitazioni
che sono state fatte dalla Regione, qualche passo avanti è stato
fatto, sono d'accordo con il Consigliere Beneforti che ci sono
ancora dei passi da fare.
Chiederei un attimo di sospensione per vedere di concordare un
testo unitario.
Si dà atto che la seduta è sospesa dalle ore 11,38 alle ore
11,46.
Président
Il me semble de comprendre qu'il y a un
texte qui a trouvé une unanimité, il va vous être distribué dans
quelques instants. Est-ce que je peux fermer la discussion
générale? Je ferme la discussion générale.
La parole à l'Assesseur à l'industrie, à l'artisanat et à
l'énergie, Ferraris.
Ferraris (GV-DS-PSE)
Per comunicare all'Assemblea che la
pausa ha consentito di trovare una convergenza di tutte le forze
politiche presenti in aula, quindi il testo che si presenta è un
testo unitario. Con questo atto chiudiamo la legislatura, è un atto
positivo e, per certi versi, di buon auspicio per il futuro.
Président
Je soumets au vote la motion dans le
nouveau texte, présenté par l'Assesseur Ferraris et par les
Conseillers Beneforti, Lanièce, Cottino, Tibaldi et Squarzino
Secondina, qui récite:
Mozione A conoscenza delle domande dei lavoratori e dei
pensionati valdostani tendenti ad ottenere il riconoscimento dei
benefici previdenziali previsti dalla legge 257/92;
Presa in esame la vertenza aperta nei confronti dell'INAIL di
Aosta, a cui compete il rilascio dell'attestato di esposizione al
rischio da amianto, previe le dovute verifiche ed ispezioni nei
luoghi di lavoro;
Preso atto dell'iniziativa dell'Amministrazione regionale volta
a sollecitare, di concerto con le OO.SS. e i patronati dei
lavoratori, l'INAIL, la Cogne Acciai Speciali e la Fintecna ad
attivarsi per una positiva soluzione del problema, al fine di
permettere ai lavoratori che hanno maturato i requisiti di accedere
ai benefici di legge;
Ritenuto che, ad oggi, a fronte di un'elevata quota di
lavoratori esposti al rischio amianto, sia stata riconosciuta ad un
numero limitato di essi la sussistenza dei requisiti per poter
usufruire dei benefici di legge;
Il Consiglio regionale
Nel ritenere
che, anche in Valle d'Aosta, debbano essere seguiti i criteri e
le linee guida ministeriali adottati nelle altre Regioni per il
riconoscimento dell'esposizione al rischio;
Nel ribadire
che l'esposizione al rischio amianto dei lavoratori della CAS
non trova un adeguato riconoscimento nelle valutazioni finora
espresse dall'INAIL;
Nell'auspicare
che i diritti maturati dai lavoratori vadano adeguatamente
salvaguardati attraverso:
- la riconsiderazione delle domande presentate, anche sulla base
dell'acquisizione di ulteriore documentazione;
- l'apertura di un "Tavolo tecnico" per definire linee di
indirizzo in sede di Ministero del Lavoro, come è già avvenuto nel
passato per situazioni analoghe;
Dà mandato
al Presidente della Regione Valle d'Aosta e invita i
Parlamentari valdostani a porre in atto tutte le iniziative che si
rendano necessarie per ottenere la piena applicazione delle norme
di legge vigenti in materia di rischio da amianto e la completa
tutela dei diritti dei lavoratori coinvolti.
F.to: Ferraris - Beneforti - Lanièce - Cottino - Tibaldi -
Squarzino Secondina
Conseillers présents, votants: 29
Pour: 29
Le Conseil approuve à l'unanimité.
