Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 1118 del 24 marzo 2010 - Resoconto
OGGETTO N. 1118/XIII - Disegno di legge n. 84 e proposta di
legge n. 68: "Politiche e iniziative regionali per la promozione
della legalità e della sicurezza". (Approvazione di due ordini del
giorno)
Articolo 1
(Finalità e oggetto)
1. La Regione riconosce la legalità e la sicurezza quali beni
comuni fondamentali per garantire il benessere e lo sviluppo della
comunità valdostana.
2. La Regione, in armonia con i principi costituzionali e
statutari, realizza e sostiene politiche specifiche per la
diffusione della cultura e della pratica della legalità e per il
contrasto dei fenomeni che generano sentimenti di insicurezza nella
popolazione, con particolare riferimento alla lotta contro le mafie
e le altre forme di criminalità organizzata e diffusa.
Articolo 2
(Politiche per il sistema integrato di sicurezza)
1. La Regione, per il perseguimento delle finalità di cui
all'articolo 1:
a) favorisce e sostiene l'integrazione di politiche sociali e
territoriali di competenza della Regione stessa e degli enti locali
valdostani, con le politiche di contrasto della criminalità di
competenza dello Stato;
b) favorisce lo sviluppo dell'ordinata e civile convivenza
della comunità valdostana attraverso il coordinamento degli
interventi regionali nei settori dei servizi sociali,
dell'educazione alla legalità, del diritto allo studio, della
formazione professionale, della sicurezza e regolarità del lavoro e
sul lavoro, della riqualificazione del territorio e delle politiche
abitative.
2. La Regione, in particolare, promuove la realizzazione del
sistema integrato di sicurezza di cui al capo III della legge
regionale 19 maggio 2005, n. 11 (Nuova disciplina della polizia
locale e disposizioni in materia di politiche di sicurezza.
Abrogazione della legge regionale 31 luglio 1989, n. 47),
attraverso:
a) la definizione di accordi e intese con lo Stato e con il
sistema regionale delle autonomie locali per favorire la conoscenza
e lo scambio di informazioni sulla diffusione dei fenomeni di
illegalità e di criminalità, comune ed organizzata, nonché sulla
loro incidenza sulla vita sociale e produttiva regionale;
b) la definizione e la realizzazione da parte degli enti
locali valdostani di progetti volti a favorire un sistema integrato
di sicurezza sul territorio;
c) la formazione e l'aggiornamento professionale integrati
tra operatori dei servizi di polizia locale, delle forze
dell'ordine e degli altri operatori pubblici che cooperano allo
sviluppo delle politiche di sicurezza;
d) la definizione di protocolli di legalità con le
rappresentanze regionali dei datori di lavoro e delle
organizzazioni sindacali;
e) la promozione di iniziative di formazione e aggiornamento
di specifiche professionalità nel campo della mediazione culturale
e dei conflitti sociali;
f) la promozione di iniziative di educazione e
sensibilizzazione alla legalità nelle scuole valdostane;
g) la valorizzazione di studi, ricerche e indagini nelle
materie di cui alla presente legge nell'ambito delle istituzioni
scolastiche e dell'Università della Valle d'Aosta/Université de la
Vallée d'Aoste;
h) la realizzazione di campagne di informazione pubblica sui
temi della legalità e del contrasto alla criminalità, comune e
organizzata.
Articolo 3
(Iniziative in favore della promozione della legalità e della
sicurezza)
1. La Regione promuove e sostiene iniziative per la
promozione sul territorio regionale della legalità e della
sicurezza realizzate da enti e associazioni operanti in Valle
d'Aosta, ivi compresi i soggetti di cui alla legge regionale 15
dicembre 2006, n. 33 (Interventi regionali per la valorizzazione
della funzione sociale ed educativa svolta attraverso le attività
di oratorio o attività similari e modificazione alla legge
regionale 19 dicembre 2005, n. 34 (Legge finanziaria per gli anni
2006/2008)), volte in particolare:
a) all'educazione alla convivenza e alla coesione sociale e
al rispetto del principio di legalità;
b) alle pratiche di prevenzione e mediazione culturale dei
conflitti sociali;
c) alla prevenzione e alla riduzione dei danni derivanti da
atti vandalici;
d) all'assistenza e all'aiuto alle vittime di fatti
criminosi, attraverso:
1) l'informazione sugli strumenti di tutela e di assistenza
previsti dall'ordinamento;
2) l'assistenza di carattere psicologico, sociale e
sanitario, finalizzata ad alleviare il disagio delle vittime
stesse, con particolare riferimento alle persone anziane, ai
soggetti diversamente abili, ai minori, alle donne e alle vittime
di violenza e reati di tipo sessuale e di discriminazione
razziale;
3) l'assistenza all'accesso ai servizi sociali e territoriali
necessari per ridurre il danno subito e per lo svolgimento delle
connesse attività amministrative.
2. A tal fine, la Regione può erogare contributi per il
sostegno delle iniziative di cui al comma 1 nella misura massima
del 30 per cento della spesa ammissibile, nel rispetto delle linee
prioritarie definite annualmente dalla Conferenza regionale sulla
legalità e la sicurezza di cui all'articolo 4.
3. La Giunta regionale definisce, con propria deliberazione,
le modalità e i criteri per la presentazione e l'approvazione delle
iniziative di cui al comma 1. L'istruttoria sulle relative domande
è effettuata dalla struttura regionale competente in materia di
polizia locale.
4. I contributi di cui al comma 1 non sono cumulabili con
quelli previsti da altre leggi regionali per le medesime
iniziative.
Articolo 4
(Conferenza regionale sulla legalità e la sicurezza)
1. È istituita la Conferenza regionale sulla legalità e la
sicurezza, di seguito denominata Conferenza, composta:
a) dal Presidente della Regione, che la presiede;
b) dagli assessori regionali competenti in materia di
istruzione e cultura, politiche sociali, opere pubbliche e edilizia
residenziale pubblica;
c) dai Presidenti delle competenti commissioni consiliari
permanenti;
d) dal Presidente del Consiglio permanente degli enti
locali;
e) dal Sindaco della Città di Aosta;
f) da due rappresentanti designati dalle organizzazioni
sindacali maggiormente rappresentative in ambito regionale;
g) da due rappresentanti designati dalla Consulta regionale
del volontariato e dell'associazionismo di promozione sociale di
cui all'articolo 9 della legge regionale 22 luglio 2005, n. 16
(Disciplina del volontariato e dell'associazionismo di promozione
sociale. Modificazioni alla legge regionale 21 aprile 1994, n. 12
(Contributi a favore di associazioni ed enti di tutela dei
cittadini invalidi, mutilati e handicappati operanti in Valle
d'Aosta), e abrogazione delle leggi regionali 6 dicembre 1993, n.
83, e 9 febbraio 1996, n. 5), operanti negli ambiti di cui alla
presente legge.
2. La Conferenza è sede di confronto e di valutazione delle
politiche regionali in materia di legalità e di sicurezza e può
avvalersi di consulenti per l'approfondimento di particolari
tematiche di carattere tecnico, giuridico o scientifico.
3. La partecipazione alle sedute è a titolo gratuito.
4. La Conferenza si avvale del supporto tecnico e
organizzativo della struttura regionale competente in materia di
polizia locale, che assicura il coordinamento con il Comitato
tecnico-consultivo in materia di polizia locale di cui all'articolo
8 della l.r. 11/2005.
5. Il Presidente della Regione convoca la Conferenza almeno
una volta all'anno, invitando a partecipare il Questore di Aosta,
il Comandante regionale dell'Arma dei Carabinieri e il Comandante
regionale della Guardia di Finanza.
6. In sede di prima applicazione, la Conferenza è istituita e
convocata entro sessanta giorni dalla data di entrata in vigore
della presente legge.
Articolo 5
(Finanziamento degli interventi per il recupero dei beni
confiscati)
1. La Regione, anche attraverso gli organismi previsti dalla
normativa regionale e statale vigente, promuove la sottoscrizione
di protocolli di intesa con i soggetti pubblici competenti al fine
di favorire, attraverso lo scambio di informazioni, l'ottimale
destinazione, il riutilizzo e la fruizione sociale dei beni
confiscati alla criminalità organizzata ed assegnati agli enti
territoriali ai sensi della legge 31 maggio 1965, n. 575
(Disposizioni contro le organizzazioni criminali di tipo mafioso,
anche straniere).
2. La Regione, al fine di sostenere i progetti che prevedono
il riutilizzo dei beni confiscati, con priorità per quelli ubicati
nel territorio regionale, definisce i seguenti meccanismi di
agevolazione nell'accesso ai finanziamenti:
a) mutui a tasso agevolato, nella misura massima del 100 per
cento della spesa ammissibile, di durata quindicennale, oltre ad un
periodo di preammortamento della durata massima di quarantotto
mesi;
b) fideiussioni a copertura dei prestiti e dei mutui
richiesti per la realizzazione delle opere di adeguamento del 75
per cento della spesa sostenuta;
c) priorità, nell'assegnazione delle misure e dei programmi
di finanziamento previsti nei bandi regionali e comunitari, a
progetti che riguardano il riutilizzo a fini sociali dei beni
confiscati.
3. La Giunta regionale definisce, con propria deliberazione,
ogni altro aspetto, anche procedimentale, relativo all'accesso e
alle modalità di concessione dei meccanismi di agevolazione di cui
al presente articolo.
Articolo 6
(Fondo di rotazione)
1. La Giunta regionale è autorizzata a costituire un fondo di
rotazione per la concessione dei mutui di cui all'articolo 5, comma
2, lettera a).
2. Al rendiconto generale della Regione è allegato, per
ciascun esercizio finanziario, il rendiconto sulla situazione, al
31 dicembre di ogni anno, del fondo di cui al comma 1.
Articolo 7
(Gestione del fondo di rotazione)
1. Il fondo di cui all'articolo 6 è alimentato, per l'anno
2010 e per quelli successivi, dalle seguenti risorse:
a) stanziamento iniziale previsto dalla presente legge,
nonché appositi stanziamenti annuali del bilancio
regionale;
b) rimborso delle rate di preammortamento e di
ammortamento;
c) rimborso anticipato dei mutui a tasso agevolato;
d) interessi maturati sulle giacenze del fondo;
e) recupero delle somme restituite dai soggetti beneficiari
nei casi previsti dalla deliberazione di cui all'articolo 5, comma
3.
2. Con apposita convenzione sono disciplinate, tra la Regione
e FINAOSTA S.p.A., le modalità di costituzione e di gestione del
fondo di rotazione, anche con riferimento alle modalità di
determinazione delle compensazioni degli oneri sostenuti, che
restano a carico del fondo medesimo, e alle modalità di
rendicontazione dell'attività svolta.
Articolo 8
(Disposizioni finanziarie)
1. L'onere complessivo a carico del bilancio regionale
derivante dall'applicazione degli articoli 3 e 5 è determinato in
euro 100.000 per l'anno 2010 e in annui euro 300.000 a decorrere
dall'anno 2011.
2. L'onere di cui al comma 1 trova copertura nello stato di
previsione della spesa del bilancio di previsione per il triennio
2010/2012 nelle UPB 01.15.02.12 (Altre spese correnti non
ripartibili) e 01.15.02.21 (Altri interventi di investimento non
ripartibili).
3. Al finanziamento dell'onere di cui al comma 1 si provvede
mediante l'utilizzo degli stanziamenti iscritti nello stesso
bilancio:
a) nell'UPB 01.15.02.10 (Oneri connessi alle entrate) per
annui euro 100.000 per gli anni 2010, 2011 e 2012;
b) nell'UPB 01.16.02.20 (Fondo globale di investimento) per
annui euro 200.000 per gli anni 2011 e 2012 a valere
sull'accantonamento previsto al punto A.5. (Bonifica e
reinfrastrutturizzazione dell'area industriale ex Balzano di
Verrès) dell'allegato n. 2/B al bilancio stesso.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di bilancio
e finanze, le occorrenti variazioni di bilancio.
Président
- Avant de donner la parole au rapporteur, je
vous annonce qu'ont été déposées à la Présidence 2 propositions
d'ordre du jour sur ce même point.
La parole au rapporteur, le Conseiller Caveri.
Caveri (UV)
- Grazie, Presidente. Mi esprimo qui a nome
anche della collega Rini che è relatrice a nome della V
Commissione, ringrazio il collega Bertin per l'impegno, con il
quale abbiamo lavorato alla ricerca, come era doveroso fare, di una
soluzione congiunta fra la proposta di legge del gruppo ALPE e il
disegno di legge presentato dalla Giunta in una materia omogenea.
Sono lieto che nell'incontro fra le due Commissioni si sia,
partendo dal testo governativo, trovata una soluzione mediana, che
consentisse di poter avere all'interno del testo medesimo alcuni
elementi ritenuti utili da parte dell'opposizione presentatrice
della proposta di legge... che potessero risultare utili per fare
confluire su un testo unificato che è stato predisposto dalle
Commissioni II e V. Cosa si può dire dell'insieme della proposta
che così viene rappresentata in Consiglio? Noi partiamo dalle
finalità e dall'oggetto previsto all'articolo 1, al comma 1 del
testo proposto dalla Giunta...- ma chi come me ha avuto la
possibilità di leggere i due testi sa che alla fine esisteva, pur
con forme diverse, una concordanza che si dimostra nel testo
unificato -, si dice al comma 1:
"La Regione riconosce la
legalità e la sicurezza quali beni comuni fondamentali per
garantire il benessere e lo sviluppo della comunità
valdostana".
Vi è poi un comma 2 che spinge ancora di più sul
problema della legalità e sul problema del contrasto dei fenomeni
che generano sentimenti di insicurezza nella popolazione, poi c'è
la precisazione tratta dalla proposta di legge di ALPE, ossia
"con particolare riferimento alla lotta contro le mafie e le
altre forme di criminalità organizzata e diffusa"
.
L'articolo 2 declina le politiche per il sistema integrato di
sicurezza, che tiene conto della particolarità del sistema
valdostano, che, da una parte, vede nella Regione un interlocutore
nel Governo regionale, nel Consiglio regionale, nell'insieme dei
Comuni impegnati in una serie di azioni importanti: penso al
sistema di sicurezza e di videosorveglianza nei comuni, ma,
dall'altra, ha nella Presidenza della Regione intesa come funzioni
prefettizie, raccolte poi nella figura del Presidente della
Regione, un unicum importantissimo nel nostro ordinamento, perché
il fatto che il Presidente abbia un ruolo di coordinamento
attraverso gli strumenti opportuni delle forze di polizia continua
ad essere importantissimo, perché è uno dei dati che connota la
particolarità dello Statuto di autonomia della Valle d'Aosta e dei
precedenti decreti luogotenenziali, peraltro confermata anche da
un'importante sentenza della Corte costituzionale. Non vi sto a
leggere l'insieme delle azioni che vengono condotte, che sono le
più varie e disparate. Devo dire che si prevede, ed è un articolo
specifico, la promozione della legalità e della sicurezza, poi
all'articolo 4 la Conferenza regionale sulla legalità e la
sicurezza, che è stata - come dire? - "asciugata" rispetto al testo
originario e che consente anche di poter immaginare di avere delle
consulenze, laddove necessario, per l'approfondimento di
particolari tematiche di carattere tecnico, giuridico, scientifico,
riprendendo in questo una considerazione proveniente dalla proposta
di legge.
Molto importante è la concordanza sull'articolo 5, che è il
finanziamento degli interventi per il recupero dei beni confiscati,
sarà il Presidente nel suo intervento a dire che questa è un'azione
che è già avvenuta attraverso la legislazione esistente con una
delibera di Giunta, a vantaggio di un'iniziativa meritoria di Don
Luigi Ciotti. Questa norma consente di poter intervenire in Valle
d'Aosta e fuori dalla Valle d'Aosta. Ringrazio l'Assessorato delle
finanze per averci aiutato nell'espressione del parere sulla norma
conclusiva finanziaria per meglio esplicitare il funzionamento di
questo fondo di rotazione.
Un'annotazione conclusiva, perché non spetta certo al relatore
entrare nel merito più politico delle questioni, dovendosi limitare
ad un'illustrazione spero efficace dei tratti distintivi della
proposta di legge unitaria alla nostra attenzione... un'annotazione
politica però conclusiva non può mancare. Io credo che i valori che
qui vengono evocati, scevri dal rischio che sempre esiste di un
certo conformismo su temi di questo genere, quali i rischi del
politicamente corretto, o quelli di fare delle leggi che finiscono
per essere "leggi manifesto", che soddisfano i nostri valori e le
nostre idee, ma finiscono per avere una ricaduta minimale sulla
popolazione... ebbene credo invece che questo rischio di "legge
manifesto" non lo si corra qua, perché i temi che vengono evocati,
che sono i temi della legalità e i temi della sicurezza, sono temi
cari alla comunità valdostana pur essendo protetta, pur essendo i
fenomeni di particolare gravità - come dimostrato dai dati
all'attenzione del Comitato dell'ordine e della sicurezza -
piuttosto limitati, pur nella bizzarria della statistica che fa
balzare o fa scendere alcuni reati... credo che i temi siano
importanti.
Vorrei aggiungere che ritengo sia bene avere evocato la
questione della mafia. Ricordo un'intervista del 1970 di un
importante giornalista, Giampaolo Pansa, a Leonardo Sciascia, è un
tema che ogni tanto viene ripreso nella pubblicistica: la celebre
questione della linea della palma. Sciascia nel 1970 diceva già:
"attenzione, perché la palma si sposta di 500 metri ogni
anno
-
a causa di un riscaldamento globale di cui già si
parlava nel 1970 -
attenzione, perché la mafia ha tendenza a
diffondersi in modo analogo e simile allo spostamento della linea
della palma"
. In realtà poi, andando a cercare la citazione
testuale, Sciascia, da uomo sarcastico e ironico, diceva che la
linea della palma era l'equivalente della linea del caffè
ristretto, ossia piano piano anche l'espresso si stava spostando in
tutta Europa ed è un fatto abbastanza veritiero. Credo allora che
la vigilanza e l'attenzione nei confronti del rischio della linea
della palma vadano tenute anche in una Regione che per fortuna...
lo vediamo anche dai sequestri: quando abbiamo parlato di beni
sequestrati, ci siamo resi conto che in questi anni c'è solo stato
un bene sequestrato in Valle d'Aosta ai sensi della legislazione
vigente, che, fra l'altro, si è evoluta in questo periodo con la
nascita di una s.p.a. che dovrebbe servire a gestire tali beni
sequestrati alla mafia. Ritengo quindi che il Consiglio possa
essere soddisfatto del lavoro svolto, ringrazio il Governo
regionale di aver presentato una proposta ricca e suggestiva e
ringrazio anche i colleghi, che nel lavoro di commissione hanno
consentito in un confronto leale e chiaro su un tema decisivo per
il futuro della nostra Regione, scevro dai rischi della retorica
sul tema... di potersi confrontare con la proposta di legge e il
disegno di legge che voteremo fra poco.
Président
- La parole au rapporteur, le Conseiller
Bertin.
Bertin (ALPE)
- A fine settembre 2009 avevamo presentato
una proposta di legge: la n. 68, "Disposizioni a favore della lotta
contro la mafia e le altre forme di criminalità organizzata e
diffusa". L'obiettivo di questa nostra proposta era di dotare la
Regione di strumenti idonei a prevenire e contrastare il
diffondersi di fenomeni legati alla criminalità organizzata.
Fra l'altro, proprio l'anno scorso a fine estate si è presentato
per la prima volta in Valle d'Aosta un caso di confisca di beni
proveniente da attività legata ad organizzazioni criminali
organizzate. Ritenevamo pertanto urgente fornire la nostra Regione
di strumenti giuridici idonei, affinché i beni materiali immobili e
mobili confiscati alla criminalità organizzata ed assegnati ai
Comuni non fossero lasciati in disuso per tempi prolungati, ma
assegnati senza ritardo a soggetti in grado di riutilizzarli,
finanziando conseguentemente gli interventi per il loro recupero,
il loro riutilizzo e la loro funzione sociale.
Obiettivo confermato all'articolo 5 della legge che andiamo ora
ad approvare.
Accanto a questo importante aspetto consideriamo utile fornire
all'Amministrazione regionale e ai vari soggetti pubblici e privati
coinvolti un quadro generale di azione di educazione alla legalità
e allo sviluppo di una coscienza civile e democratica.
Una cultura generalizzata della legalità, del rispetto formale e
sostanziale delle regole è essenziale per contrastare i fenomeni
criminali di stampo mafioso e non.
Come ben si sa, la caratteristica peculiare di questo fenomeno è
la capacità di infiltrarsi e di insinuarsi nel tessuto sociale,
interloquire direttamente o indirettamente con la politica,
l'amministrazione e l'economia e nelle Regioni di origine anche il
controllo del territorio.
In una conferenza nell'ambito dei percorsi della legalità,
organizzata qui sotto Palazzo regionale, il Pubblico Ministero
Raffaele Cantone, che era Pubblico Ministero presso la Direzione
antimafia di Napoli, diceva che oggi in Campania (come in Sicilia)
la camorra non è sinonimo di violenza, ma di consenso, non è solo
un problema di ordine pubblico, ma sempre più un problema
culturale.
Per contrastare il diffondersi di tali fenomeni ed evitare le
gravissime conseguenze che comportnoa, è indispensabile avere un
cittadino consapevole e dotato degli strumenti necessari.
La Regione deve diventare pertanto il perno di iniziative
costanti nella prevenzione e nella lotta contro le mafie,
diffondendo una sincera e tangibile educazione alla legalità,
sensibilizzando la società civile e in particolare i giovani.
Abbiamo accolto favorevolmente ai primi del 2010 la
presentazione da parte della Giunta regionale del disegno di legge
n. 84, concernente: "Politiche e iniziative regionali per la
promozione della legalità e della sicurezza", segno di una
preoccupazione diffusa riguardo alla legalità e alla sicurezza, che
veniva ad aggiungersi alla nostra.
Per le stesse ragioni abbiamo dato la nostra disponibilità a
collaborare ad un testo unico, che sintetizzasse le due diverse
proposte.
Azioni volte a promuovere la legalità, la sicurezza e contrasto
ai fenomeni mafiosi diventano sempre più importanti in prospettiva
per poter garantire e sviluppare la qualità della vita in Valle
d'Aosta. Come abbiamo già evidenziato in altre occasioni,
purtroppo, la nostra Regione non è nuova alla presenza di
organizzazioni criminali di origine mafiosa; riteniamo che questo
fenomeno sia preoccupante e che vada seguito con estrema attenzione
in tutti i suoi aspetti, la nostra Regione si presta
particolarmente, ad esempio, ad attirare investimenti derivanti da
attività legate alla criminalità. Un'economia turistica ancora in
espansione, l'edilizia, che altrove è in declino, qui rappresenta
ancora una parte significativa dell'economia, sono settori
tradizionalmente utilizzati dalle organizzazioni mafiose per
riciclare e investire i benefici delle proprie attività
illegali.
Se consideriamo poi la presenza del casinò, che inevitabilmente
esercita una certa attrazione per i capitali di dubbia provenienza,
l'attenzione deve essere ancora più alta. Esiste poi anche una
presenza diretta sul territorio valdostano della 'ndrangheta
calabrese; la Commissione antimafia aveva identificato la presenza
di diverse cosche legate alla 'ndrangheta. A questo proposito in
passato vi sono state diverse attività investigative e inchieste su
attività legate direttamente o indirettamente alla 'ndrangheta, fra
queste anche una piuttosto inquietante riguardante il voto di
scambio, un'attività che mina le basi stesse della democrazia e
della convivenza civile.
Senza poi dimenticare gli episodi sanguinosi che all'inizio
degli anni '90 ad Issogne e a Pont-Saint-Martin videro l'assassinio
di due presunti mafiosi legati alla 'ndrangheta; in ultimo poi
l'altra estate un importante arresto di trafficanti di droga
affiliati alla 'ndrangheta e residenti in comuni dell'hinterland di
Aosta e affiliati alla cosca Nirta: una delle più pericolose a
quanto pare tra le diverse organizzazioni interne alla
'ndrangheta.
Lo ripeto: legalità, sicurezza e contrasto alla mafia sono,
vista la particolare situazione della nostra regione, essenziali
per garantire un futuro prospero e sereno alla nostra comunità. Ci
auguriamo che questa legge possa favorire tale prospettiva.
Ringraziamo in conclusione per la preziosa collaborazione
l'Associazione Libera della Valle d'Aosta e le forze dell'ordine
per i suggerimenti forniti durante le audizioni in commissione.
Grazie.
Président
- La discussion générale est ouverte.
La parole au Conseiller Lattanzi.
Lattanzi (PdL)
- Grazie, Presidente. L'articolazione
snella di questa legge, composta da 8 articoli: 1 di finalità, 4 di
tipo tecnico e 3 di tipo sostanziale, ci dice che oggettivamente
stiamo parlando dello spostamento delle palme, ci auguriamo che si
spostino lentamente o che addirittura non vengano a crescere nella
nostra regione. Consideriamo questa legge un atto dovuto, nel senso
che sarebbe inopportuno che la Regione non ci mettesse la testa, ma
sappiamo che fenomeni di tale tipo nella nostra regione
fortunatamente sono lontani dall'essere sotto l'attenzione e la
necessità di una legge più pesante di quanto non lo sia questa.
I due articoli che parlano del coordinamento delle politiche
sulla sicurezza sociale, la sensibilizzazione civile sono di fatto
già nelle prerogative della Presidenza della Giunta e del Prefetto,
quindi credo che questi articoli siano stati messi per dare anche
un costrutto. Rileviamo come sia sostanzialmente l'articolo 5, che
indica una soluzione e dà un'indicazione per quanto riguarda i beni
confiscati dalla mafia, di cui abbiamo avuto un caso anche in Valle
d'Aosta, una regolamentazione di utilizzo di questi beni. Prendiamo
atto che in Valle d'Aosta gli eventuali (speriamo mai) altri casi
di beni confiscati verranno indicati attraverso gli enti pubblici
per quanto riguarda il loro recupero, la loro valorizzazione per un
utilizzo di tipo sociale. Non abbiamo voluto fare una battaglia su
questo articolo, avremmo preferito vi fosse anche la possibilità
per i beni confiscati alla mafia in Valle d'Aosta di diventare
anche centri di aggregazione economica, magari privata e quindi che
il finanziamento, l'erogazione di mutui e di agevolazioni
finanziarie non fossero esclusivamente pensati e indirizzati al
solo utilizzo del recupero dei beni della mafia a scopi sociali.
Considerata la pochezza dei numeri in questa regione, però non ci è
sembrato il caso di fare una battaglia, così come invece abbiamo
fatto a livello parlamentare, per le migliaia di beni che sono
stati confiscati per la volontà di questo Governo nazionale, che
mai come in quest'ultimo periodo ha dovuto affrontare la necessità
di dover valorizzare beni che, da una parte, vengono confiscati
alla mafia e, dall'altra, diventano immediatamente dei costi per le
amministrazioni pubbliche, che si vedono impossibilitate ad
utilizzarli, la costruzione di un'agenzia per la ricollocazione di
questi beni è stata poche settimane fa varata a Reggio Calabria.
Noi prendiamo atto della pochezza (e speriamo che così rimanga) dei
numeri su questo argomento per quanto riguarda la Valle d'Aosta.
Avremmo preferito vedere immaginato un riutilizzo anche di tipo
privato, o comunque economico delle possibili confische dei beni
della mafia, ci pare che questa sia una legge considerata come atto
dovuto, mi astengo e accetto l'invito del relatore Caveri di
considerare tale leggina un manifesto politico di qualche parte
politica.
Prendo atto che c'è stata la volontà di mettersi a disposizione
affinché la Regione si dotasse di questo strumento, non è uno
strumento che ci entusiasma per la pochezza dell'articolato e
perché auspichiamo che questa legge non debba essere mai applicata
nella sua sostanza, ossia l'articolo 5. Per il resto gli articoli
2, 3, 4 sono competenze già della Regione, che ha già possibilità
di ottimizzare; se abbiamo voluto mettere questi articoli per
sottoscrivere la nostra volontà come classe politica, come
Consiglio regionale che si inizi un percorso di sensibilizzazione,
perché le palme si spostano e quindi possono arrivare anche qui,
ben venga, ne prendiamo atto e voteremo a favore di questo disegno
di legge.
Président
- La parole au Conseiller Rigo.
Rigo (PD)
- Grazie, Presidente.
"La lotta alla mafia
deve essere innanzitutto un movimento culturale che abitui a
sentire la bellezza del fresco profumo della libertà che si oppone
al puzzo del compromesso morale, dell'indifferenza, della
contiguità e quindi della complicità." "Io credo ancora
profondamente nel lavoro che faccio, so che è necessario che lo
faccia, so che è necessario che lo facciano tanti altri assieme a
me. E so anche che tutti noi abbiamo il dovere morale di
continuarlo a fare senza lasciarci condizionare dalla situazione, o
financo vorrei dire dalla certezza, che tutto questo può costarci
caro"
. Con queste parole Paolo Borsellino concluse l'ultima
intervista rilasciata dal settimanale di approfondimento del TG5
"Terra": era il 29 giugno 1992, venti giorni prima della strage di
via D'Amelio.
"La mafia non è affatto invincibile, è un fatto umano e come
tutti i fatti umani ha un inizio e avrà anche una fine."
"Piuttosto bisogna rendersi conto che è un fenomeno
terribilmente serio e molto grave e che si può vincere non
pretendendo eroismo da inermi cittadini, ma impegnando in questa
battaglia le forze migliori delle istituzioni"
. Queste ultime
sono due frasi pronunciate da Giovanni Falcone che sintetizzano ciò
per cui egli lottava. L'eroe nell'era moderna è il protagonista di
uno straordinario e generoso atto di coraggio, che comporta o possa
comportare il consapevole sacrificio di sé stesso, allo scopo di
proteggere il bene altrui o comune. Oggi che il Consiglio regionale
si appresta ad approvare un disegno di legge importante, per la
costruzione del bene comune, ho voluto ricordare Paolo Borsellino e
Giovanni Falcone, due eroi, così come tutti gli uomini della scorta
dedicata a garantire la sicurezza, Carlo Alberto Dalla Chiesa, Pio
La Torre, Peppino Impastato, Bruno Caccia, tutte le persone che
hanno perso la vita e quelle che ogni giorno combattono,
denunciano, resistono, contro la criminalità organizzata. Questi, e
non altri, sono gli eroi della nostra epoca. Gli esempi da seguire
per ambire alla sconfitta definitiva della criminalità, della
prepotenza, della vigliaccheria che tarpano le ali allo sviluppo e
alla legalità nel nostro Paese. La mafia è una forza devastante che
si sostituisce spesso allo Stato, si "ossigena" del silenzio delle
persone e dice grazie a chi si dimostra indifferente. Oggi la mafia
ha cambiato volto, come ci ha ricordato il collega Bertin, così
come diversa è la strategia delle cosche: dalle stragi al controllo
degli appalti, dalle bombe al ruolo egemone esercitato dal mercato
della droga e della contraffazione, la criminalità organizzata muta
metodi e geografia, assume una dimensione globale e ad ogni
latitudine continua ad incrementare affiliati e volume di affari:
la palma ricordata qui in questo Consiglio. Se nel nostro Paese il
fatturato della mafia supera ormai i 100 miliardi di euro all'anno,
il 7 percento del PIL e rappresenta un'economia in grado di
determinare equilibri politici, solo in Germania ci sono, secondo i
dati diffusi dalla polizia tedesca, quasi 250 clan e più di 900
persone legate alla 'ndrangheta: oggi l'organizzazione più moderna
e più potente sul piano del traffico della cocaina, come abbiamo
ascoltato in una delle interessanti serate organizzate dalla
Regione. È un sistema articolato e multiforme che si nutre di
attività illegali (estorsione, riciclaggio, corruzione) e di
capitali "sporchi" da esportare oltre confine. Una Piovra mimetica
che si fa Stato dove lo Stato è assente e riesce ad aderire alle
dinamiche dell'economia globalizzata per trovare, nelle maglie
delle carenze legislative, delle connivenze con il mondo
imprenditoriale e politico, la possibilità di espandere traffici,
affari, interessi.
"La mafia come metafora, degenerazione,
patologia del potere. La mafia
- sono parole di Piero Grasso -
come principale cancro della democrazia"
. Le rilevazioni dei
pentiti, le celebrazioni dei processi, lo smantellamento dei
vertici delle cosche non ne hanno segnato la fine. La criminalità
si è riorganizzata, si è dotata di una struttura gerarchica e di
una forza in grado di controllare il territorio, penetrare nella
società e condizionare le istituzioni. Finché esiste dobbiamo
parlarne e reagire. Il silenzio è l'ossigeno grazie al quale i
sistemi si riorganizzano e la pericolosissima simbiosi di mafia,
economia e potere si rafforza. C'è però una Italia che non si
rassegna, si mobilita come è successo sabato a Milano, e rilancia
la lotta all'illegalità. Non bisogna abbassare la guardia, perché
la mafia può essere sconfitta se lo vuole la società. Era quello
che dicevano Falcone e Borsellino.
Il disegno di legge che stiamo discutendo vuole essere un
concreto impegno nella lotta per la legalità, anche se con pochi
articoli, non solo un manifesto. La promozione della legalità
costituisce un elemento indispensabile per la formazione di
cittadini consapevoli in una società rispettosa dei diritti
fondamentali della civile convivenza. La lotta a tutte le mafie è
un elemento essenziale per la costruzione di una società rinnovata
e la scuola, l'università, gli enti locali, come è scritto nel
disegno di legge, rappresentano strumenti strategici e fondamentali
per costruire, in particolare nelle giovani generazioni, un
percorso di consapevolezza e radicare i valori di giustizia,
legalità, solidarietà, libertà individuale e sociale: lo abbiamo
visto l'altra sera alla TV nelle vicende drammatiche di quello che
è successo fra ragazzi a Roma.
In Italia però non esiste solo la mafia propriamente detta, c'è
un male altrettanto subdolo e pericoloso che si chiama "cultura
mafiosa". Nasce nella culla dell'ignoranza e si nutre di
opportunismo. Essa, come spiegò il Cardinale Pappalardo, consiste
nel
"clientelismo e favoritismo insieme, nel sentirsi sicuri,
perché si è protetti da un amico o da un gruppo di persone che
contano e si ha la pretesa di fare a meno della legge e di poterla
impunemente violare"
.
Cultura mafiosa è il voler fare sempre il proprio comodo,
violare sistematicamente le regole anche nelle piccole cose, come
quando il professore vende la lode o trucca il concorso. È
l'assenteismo al lavoro, la pretesa di un avanzamento di carriera
non meritato, l'evasione fiscale organizzata. Ciò di cui abbiamo
bisogno è un impegno dello Stato e dei cittadini che sia ordinario,
quotidiano e costante. Bisogna riabituarsi tutti alla legalità, ma
non mandando l'esercito dopo un grande delitto perché, come diceva
Giovanni Falcone,
"è nell'ordinaria quotidianità che c'è la
chiave della vittoria"
.
Non si deve contrastare solo l'aspetto militare della mafia, ma
riabituare la gente a rivolgersi alle istituzioni e a fare ogni
giorno la propria parte, rispettando la legge, le regole, i
regolamenti anche per le piccole cose, anche per le cose che
riguardano i rifiuti sotto casa. Il disegno di legge alla nostra
attenzione si prefigge questo obiettivo:
"la Regione promuove e
sostiene iniziative...
- articolo 3, lettera a) -
volte
all'educazione alla convivenza e alla coesione sociale e al
rispetto del principio di legalità"
.
Il disegno di legge indica anche altri percorsi possibili che
sono stati citati prima, come quello del finanziamento degli
interventi per il recupero dei beni confiscati: un impegno
importante e qualificante per la Valle d'Aosta, che proprio in
questi giorni, per la precisione il 30 marzo di quest'anno,
diventerà un fatto concreto con la sottoscrizione di uno specifico
protocollo d'intesa, lo ha ricordato prima il relatore Caveri. Il
Presidente della Regione, tenendo fede ad un impegno assunto in
Consiglio regionale, ha lavorato in questa direzione e la Giunta
regionale ha approvato pochi giorni fa l'adesione della Valle
d'Aosta al progetto del gruppo Abele e dell'Associazione ACMOS
concernente la ristrutturazione e il riutilizzo a fini sociali
della Cascina Caccia, da destinare a luogo di accoglienza di gruppi
e svolgimento di attività laboratoriali legate all'ecologia,
all'orticoltura e all'allevamento. Il Procuratore Capo della
Repubblica di Torino, Bruno Caccia, negli anni '60 Procuratore
della Repubblica di Aosta, fu ucciso dalla 'ndrangheta la sera del
26 giugno 1983: "
un uomo"
- lo ricordò l'Associazione
nazionale magistrati -
"che incarnava il senso dello Stato, una
merce oggi piuttosto rara con la quale si sposa il concetto di
legalità, il rispetto delle regole e della convivenza
civile"
.
Come mandante dell'omicidio nel 1993 Domenico Belfiore venne
condannato all'ergastolo. A Bruno e a sua moglie Carla Caccia è
stata intitolata nel 2008 la Cascina sequestrata proprio alla
famiglia Belfiore, precisamente a Salvatore, fratello di
Domenico.
Un bel disegno di legge, un bel protocollo d'intesa, oggi non
possiamo che essere contenti e quindi annuncio il voto favorevole
del gruppo del Partito Democratico.
Président
- S'il n'y a pas d'autres conseillers qui
souhaitent intervenir, je ferme la discussion générale.
La parole au Président de la Région, Rollandin.
Rollandin (UV)
- Grazie Presidente. L'illustrazione fatta
dal relatore, che ha preso in considerazione sia l'iter del primo
progetto di legge, sia la legge presentata dal Governo regionale,
che ha da subito dato la disponibilità a lavorare e a tener conto
delle indicazioni che le commissioni volevano elaborare... hanno
prodotto una legge di rilievo e giustamente parliamo di una legge
che è importante, seppure con pochi articoli, nei contenuti. I
contenuti sono già stati richiamati: vanno nella direzione di
educare alla legalità, di intervenire per la sicurezza e, infine,
di attivare tutti i meccanismi per il riutilizzo delle eventuali
strutture che siano oggetto di confisca. Credo che in questo si
riassumano i punti sostanziali di tale legge che è all'attenzione
del Consiglio oggi... su quella che era l'iniziativa presentata nel
2009 dal gruppo ALPE... e, per quanto ci riguarda, in occasione
della ricorrenza di ogni 21 marzo, da anni ormai si fa in Valle la
Giornata per la sicurezza e per la lotta alla mafia... ogni anno
c'è uno sviluppo di queste tematiche e c'è da parte
dell'Amministrazione regionale ormai la volontà non solo di
partecipare attivamente a questa giornata, ma anche indicare
tematiche che possono essere oggetto di rilievo. La Pubblica
istruzione da anni sensibilizza le scuole, fa degli incontri con
protagonisti della lotta alla mafia per dimostrare come nella
sostanza vi sia una vita sacrificata anche di chi è in prima linea,
perché questo fa sicuramente effetto; quest'anno abbiamo avuto
anche altri incontri su quella che è la lotta alla mafia e come
obblighi gli interlocutori principali di questa lotta a vivere
sacrificati e sempre sotto scorta... questa non è cosa da poco, con
il rischio della vita quotidiano.
Credo che, tenendo conto di queste osservazioni nel merito e che
sono state condivise da tutti, ossia il fatto di lottare contro la
mafia, sia importante sottolineare gli strumenti e le modalità con
cui si attuano questi principi, perché le dichiarazioni possono
essere belle, ma poi bisogna essere conseguenti e coerenti. Sotto
tale profilo, anche le varie azioni che devono essere collegate con
questa volontà siano da perseguire con attenzione, sono già state
ricordate e non vado oltre. Contemporaneamente a livello regionale
avevamo dato l'adesione, anche su un intervento fatto in quest'aula
da parte del collega Rigo, che aveva chiesto che vi fosse uno
sforzo nell'intervenire a sostegno delle iniziative di
riconversione dei beni confiscati alla mafia e in quel momento
avevamo dato l'adesione. Non ci sono in Valle al momento beni
confiscati, c'è solo una villa che ha un sequestro provvisorio,
voglio dirlo, perché una delle persone titolari di questa proprietà
ha un processo in corso per riciclaggio e quindi seguiremo gli
eventi, ma ad oggi non c'è un bene confiscato in Valle d'Aosta, per
cui poter dire:
"bene, finalizziamo questi fondi su tale
intervento"
. Infatti tutti d'accordo avevamo deciso di
intervenire nell'ambito di quel bene confiscato in Piemonte della
famiglia Belfiore, intitolato al Procuratore Bruno Caccia. I fondi
li abbiamo già destinati, si firmerà questa convenzione i prossimi
giorni, quindi credo che questo sia un atto concreto della
volontà... che interpreta da parte nostra la volontà comune di
questo Consiglio più volte dichiarata. Sotto questo profilo, penso
sia da sottolineare che abbiamo voluto anche un comitato
tecnico-scientifico, che può avere un ruolo importante se lo
sapremo utilizzare bene, perché abbiamo cercato di coinvolgere
tutte le persone che tutti i giorni vengono a contatto, per la loro
carica, per la loro professionalità, con i problemi legati alla
sicurezza e a quello che può essere fatto come prevenzione alla
mafia. Questo credo possa essere un argomento che valga la pena di
sottolineare, perché, sotto tale profilo, ci sarà la possibilità di
avere un supporto valido per fare azioni a livello regionale che
vadano nell'ottica da tutti auspicata.
Voglio ancora ringraziare tutti per la discussione in tale aula
e credo che questo sia un passo avanti che non può essere
interpretato come qualcosa che sia solo di immagine, ma ha già la
sostanza in sé, quindi credo che sia fuori da tutti i sospetti per
tale attenzione che da sempre abbiamo avuto nella lotta alla mafia
e che con questo disegno di legge viene ulteriormente rafforzata.
Grazie.
Président
- Avant de discuter article par article nous
devons discuter sur les deux ordres du jour qui ont été
présentés.
La parole au Conseiller Caveri.
Caveri (UV)
- Questi ordini del giorno sono a
completamento di un ragionamento che è stato svolto in commissione:
uno riguardante il tema della giornata del 21 marzo già evocata dal
Presidente, che dovrebbe essere sottoposta dal Parlamento alla
nascita di una vera e propria giornata, per cui invitiamo i
Parlamentari valdostani ad appoggiare questa iniziativa in
Parlamento, confermando quell'impegno che viene preso dalle
istituzioni valdostane a tenere quella data attuale che potrebbe
rimanere anche la data definitiva come punto di riferimento. Questo
era un tema che il collega Bertin aveva sollevato in Commissione e
che opportunamente viene fatto oggetto di un voto del
Consiglio.
Per quel che riguarda la questione di Rigo, credo che potrà
essere lui stesso a brevemente illustrarla, comunque si tratta di
un'ulteriore precisazione di una collaborazione che credo esista
già ampiamente con chi si occupa, come la DIA, della delicata
guardiania in un settore molto caldo come quello degli appalti.
Président
- Je soumets au vote l'ordre du jour présenté
par les Conseillers Bertin, Caveri, Rigo, Emily Rini e Rosset, qui
récite:
Ordine del giorno
Il Consiglio regionale della Valle d'Aosta
Ribadita la volontà di assicurare la realizzazione del
preminente interesse pubblico alla legalità ed alla trasparenza nel
settore degli appalti pubblici delle amministrazioni aggiudicatrici
e degli altri soggetti aggiudicatori operanti sul territorio
valdostano;
Considerato che in Valle d'Aosta verranno realizzate opere di
particolare e significativo impatto sia nel campo sanitario che in
quello della istruzione e della produzione di calore che
attiveranno contratti pubblici di lavori, servizi e forniture
meritevoli di particolare attenzione anche ai fini di prevenzione,
controllo e contrasto dei tentativi di infiltrazioni malavitose e
di verifica della sicurezza e della regolarità dei luoghi di
lavoro;
Dato atto che per attività proprie della Direzione
Investigativa Antimafia risulta necessario acquisire, attraverso
anche sistemi informatici, i dati significativi inerenti al ciclo
di approvvigionamento dei lavori, servizi e forniture di interesse
pubblico;
Ricordato che in Valle d'Aosta è attivo l'Osservatorio
regionale dei contratti pubblici che si affianca all'Osservatorio
regionale dei lavori pubblici;
Considerato che l'attività di collaborazione e integrazione
tra pubbliche amministrazioni ed enti preposti istituzionalmente al
controllo è elemento importante per garantire efficaci ed
efficienti forme di monitoraggio del mercato degli appalti
pubblici;
Ritenuto che la duplicazione di richieste di informazioni
possa essere superata attraverso un'attività basata su una
sistematica e puntuale trasmissione di dati informativi;
Invita
il Governo regionale a verificare la possibilità di definire
uno specifico protocollo di intesa con la Direzione Investigativa
Antimafia per la condivisione dei dati raccolti dall'Osservatorio
regionale dei lavori pubblici concernenti il ciclo di esecuzione
dei contratti pubblici di lavori, servizi e forniture realizzati
sul territorio valdostano.
F.to
:
Bertin - Caveri - Rigo - Emily Rini -
Rosset.
Conseillers présents et votants: 32
Pour: 32
Le Conseil approuve à l'unanimité.
Président
- Je soumets au vote l'ordre du jour présenté
par les Conseillers Bertin, Caveri, Rigo, Emily Rini e Rosset, qui
récite:
Ordine del giorno
Il Consiglio regionale della Valle d'Aosta
Riconosciuta l'importanza che venga rapidamente definito dal
Parlamento un appuntamento avente carattere di ufficialità,
istituito per legge, per l'organizzazione in tutto il territorio
nazionale di una giornata finalizzata alla costruzione,
nell'opinione pubblica e nelle giovani generazioni, di una memoria
condivisa sulla lotta a tutte le forme di criminalità di stampo
mafioso;
Ricordando che già oggi il 21 marzo, data d'inizio della
primavera, è stata indicata dall'associazione "Libera" come
giornata per la lotta contro tutte le mafie, organizzando occasioni
di incontro e riflessione in ricordo delle vittime di
mafie;
Invita
i parlamentari valdostani a contribuire alla definizione in
legge di una data condivisa come "Giornata nazionale della legalità
e della memoria condivisa contro tutte le mafie", recependo, ove
possibile, l'indicazione già espressa dall'associazione
"Libera";
Si impegna
a promuovere l'organizzazione in tale data di eventi ed
attività significativi nel ricordo delle vittime delle mafie,
nell'approfondimento degli avvenimenti che hanno caratterizzato il
contrasto a tale fenomeno e nella costruzione di una forte cultura
della legalità.
F.to
:
Bertin - Caveri - Rigo - Emily Rini -
Rosset
Conseillers présents et votants: 32
Pour: 32
Le Conseil approuve à l'unanimité.
Président
- Je soumets au vote l'article
1
er
:
Conseillers présents et votants: 32
Pour: 32
Le Conseil approuve à l'unanimité.
Président
- Article 2: même résultat. Article 3: même
résultat.
A l'article 4 il y a l'amendement des Conseillers Bertin, Caveri
et Emily Rini, qui récite:
Emendamento
Alla lettera g) del comma 1 dell'articolo 4 prima delle
parole "operanti negli ambiti di cui alla presente legge" sono
inserite le seguenti: "scelti all'interno di associazioni nazionali
o regionali".
Je soumets au vote l'article 4 dans le texte ainsi amendé:
Articolo 4
(Conferenza regionale sulla legalità e la sicurezza)
1. È istituita la Conferenza regionale sulla legalità e la
sicurezza, di seguito denominata Conferenza, composta:
a) dal Presidente della Regione, che la presiede;
b) dagli assessori regionali competenti in materia di
istruzione e cultura, politiche sociali, opere pubbliche e edilizia
residenziale pubblica;
c) dai Presidenti delle competenti commissioni consiliari
permanenti;
d) dal Presidente del Consiglio permanente degli enti
locali;
e) dal Sindaco della Città di Aosta;
f) da due rappresentanti designati dalle organizzazioni
sindacali maggiormente rappresentative in ambito regionale;
g) da due rappresentanti designati dalla Consulta regionale
del volontariato e dell'associazionismo di promozione sociale di
cui all'articolo 9 della legge regionale 22 luglio 2005, n. 16
(Disciplina del volontariato e dell'associazionismo di promozione
sociale. Modificazioni alla legge regionale 21 aprile 1994, n. 12
(Contributi a favore di associazioni ed enti di tutela dei
cittadini invalidi, mutilati e handicappati operanti in Valle
d'Aosta), e abrogazione delle leggi regionali 6 dicembre 1993, n.
83, e 9 febbraio 1996, n. 5), scelti all'interno di associazioni
nazionali o regionali operanti negli ambiti di cui alla presente
legge.
2. La Conferenza è sede di confronto e di valutazione delle
politiche regionali in materia di legalità e di sicurezza e può
avvalersi di consulenti per l'approfondimento di particolari
tematiche di carattere tecnico, giuridico o scientifico.
3. La partecipazione alle sedute è a titolo gratuito.
4. La Conferenza si avvale del supporto tecnico e
organizzativo della struttura regionale competente in materia di
polizia locale, che assicura il coordinamento con il Comitato
tecnico-consultivo in materia di polizia locale di cui all'articolo
8 della l.r. 11/2005.
5. Il Presidente della Regione convoca la Conferenza almeno
una volta all'anno, invitando a partecipare il Questore di Aosta,
il Comandante regionale dell'Arma dei Carabinieri e il Comandante
regionale della Guardia di Finanza.
6. In sede di prima applicazione, la Conferenza è istituita e
convocata entro sessanta giorni dalla data di entrata in vigore
della presente legge.
Article 4: Même résultat. Article 5: même résultat. Article 6:
même résultat. Article 7: même résultat. Article 8: même
résultat.
Je soumets au vote la loi dans son ensemble:
Conseillers présents et votants: 33
Pour: 33
Le Conseil approuve à l'unanimité.
