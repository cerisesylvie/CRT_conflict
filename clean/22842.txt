Classificazione
ASSISTENZA SOCIALE
Famiglia, tutela dell'infanzia
EDILIZIA
Edilizia residenziale



Oggetto del Consiglio n. 2275 del 9 novembre 2006 - Resoconto
OGGETTO N. 2275/XII - Ritiro della mozione: "Incremento delle
risorse finanziarie per il sostegno all'accesso alle abitazioni in
locazione".
Mozione
Ricordato che la legge n. 431/1998 ha istituito il Fondo per
il sostegno all'accesso alle abitazioni in locazione, col quale si
interviene a favore delle famiglie a basso reddito, che si trovano
a pagare affitti che superano, a seconda delle fasce, il 14% o il
24% del loro reddito complessivo;
Ricordato che la Regione, essendo l'assegnazione delle
risorse statali insufficiente a far fronte alle esigenze che si
manifestano nella nostra Valle, provvede ogni anno a tali fondi con
propri stanziamenti, al fine di dare una risposta più efficace al
fenomeno del caro affitto che riguarda molte famiglie della
Regione;
Constatato che dall'anno di applicazione della legge, le
domande dei richiedenti il contributo per il sostegno all'accesso
all'abitazione in locazione sono via via aumentate, tanto che in
questi ultimi 5 anni le risorse stanziate dalla Regione sono più
che raddoppiate;
Preso atto che, nonostante anche quest'anno lo stanziamento
regionale assommi a € 769.804,24, di gran lunga superiore a quello
statale che si attesta su € 445.605,76, la somma complessiva
stanziata, pari a € 1.215.410, non riesca a coprire i contributi
spettanti ai soggetti inseriti nelle graduatorie definitive degli
ammessi ai benefici previsti dalla legge, in quanto, come indicato
con DG n. 2926/2006 sarebbero necessari € 1.620.538,37;
Considerando che l'aumento progressivo delle famiglie aventi
i requisiti per accedere a tali benefici (quest'anno sono 767 i
beneficiari a fronte di 962 domande) sia un indicatore del disagio
sociale che esiste anche nella nostra Valle;
Il Consiglio regionale
attento da sempre alle esigenze che provengono dalle fasce
sociali più deboli;
Impegna
la Giunta a trovare, nel momento dell'assestamento di
bilancio i 305.128 € necessari a dare i contributi spettanti ai
diversi soggetti aventi i requisiti previsti dalla legge.
F.to: Squarzino Secondina - Bortot - Venturella
Président
- La parole à la Conseillère Squarzino
Secondina.
Squarzino (Arc-VA)
- Oggi torniamo con questa mozione su
un tema già trattato lo scorso Consiglio, un tema che riguarda
l'intervento del Fondo per il sostegno all'accesso alle abitazioni
in locazione, che è previsto da una legge nazionale e che anche la
Regione contribuisce con propri fondi ad incrementare. Sappiamo che
in questi ultimi anni c'è stato un aumento esponenziale di domande,
di richieste e anche di domande accolte: dal 2000 al 2006 sono
quasi triplicate le domande presentate e anche le domande ammesse
sono più che raddoppiate dal 2000 al 2005. Vediamo che
effettivamente c'è un disagio crescente ed è un disagio di cui la
Regione è consapevole. Riprendo il secondo rapporto su
vulnerabilità e povertà in Valle d'Aosta del 2005, i cui dati sono
presi come base di partenza per la stessa stesura del recente Piano
della salute e del benessere sociale 2006-2008 approvato da questo
Consiglio, quindi parliamo di dati ufficiali che sono stati assunti
dalla Regione nei suoi vari momenti decisionali.
Nel secondo rapporto su vulnerabilità e povertà in Valle d'Aosta
è scritto che l'ultima indagine ISTAT, che risale al 2002, registra
come il 6,9% (circa il 7%) dei Valdostani dichiari di aver
sperimentato difficoltà a pagare l'affitto. Ora il 7% circa di
Valdostani di 110mila residenti in Valle fa 7.700, quindi alcune
migliaia di persone. Con il Fondo per il sostegno all'accesso e
alle abitazioni in locazione si dà la risposta a nemmeno un
migliaio di queste persone, quindi si raggiunge neanche l'1% della
popolazione valdostana (0,7-08% della popolazione). Noi pensiamo
che questo disagio... che non raggiunge neanche l'1% della
popolazione valdostana... vada colto e sostenuto e bisogna dare una
risposta a tale disagio.
Rispetto ai soldi stanziati recentemente dalla Regione, facendo
un confronto con le risorse necessarie per dare la risposta a tutti
coloro che hanno fatto domanda e hanno i requisiti per entrare
nella graduatoria, i soldi necessari sarebbero 1,62 milioni di
euro, invece la Regione ha a sua disposizione complessivamente 1,2
milioni di euro anche se ha stanziato oltre 750mila euro, quindi
molto di più di quanto non ha dato lo Stato, questo va detto ad
onor del vero.
Ci chiediamo però di fronte all'esigenza di neanche l'1% della
popolazione che ha bisogno - e quando parliamo di 1%, è solo una
parte minima di quel 7% della popolazione valdostana che dichiara
di aver difficoltà a pagare l'affitto, quindi intercettiamo con
questa legge la fascia più fragile di tutti coloro che hanno
difficoltà a pagare l'affitto della casa - dicevo, di fronte a
questi richiedenti che sono quest'anno 767 beneficiari, le risorse
non sono necessarie, quindi è stato deciso dall'Amministrazione
regionale di contribuire solo al 75% del contributo, che in base
alla legge avrebbero potuto percepire, quindi per il fatto che
mancano 300mila euro per far fronte alla copertura totale di queste
767 domande, noi a queste 767 famiglie diamo solo il 75% della
cifra a cui avrebbero diritto. Di fronte a questa realtà, diciamo:
basterebbero 300mila euro in più e sarebbe colmato tale "gap" che
esiste attualmente e si potrebbe dare una risposta un po' più
soddisfacente a queste 767 famiglie.
Capisco che su questo tema, che è un tema difficile da
affrontare, l'Assessore dica: "forse ci sono tanti problemi,
perdita di lavoro, difficoltà legate al lavoro precario, alla
salute..." e dica: "magari aumentano queste famiglie anche perché
ci può essere una speculazione da parte di alcuni proprietari". Ho
preso sul serio questa affermazione dell'Assessore e mi sono
permessa di fare una serie di indagini presso assistenti sociali,
presso associazioni che seguono famiglie che hanno difficoltà per
pagare l'affitto dell'alloggio in cui sono e anche presso alcuni
proprietari di alloggi, ponendo il problema e dicendo: "secondo
voi, questo tipo di intervento facilita un incremento dell'affitto
e fa lievitare ulteriormente le richieste di rimborso per la
Regione?". La risposta dei proprietari è stata di questo tipo:
"senti un po', Dina, da quando in qua ho interesse a dichiarare fra
i miei redditi un'entrata superiore a quella che effettivamente
percepisco? Non ho nessun interesse a dimostrare che percepisco più
di quello a cui avrei diritto di percepire, quindi sicuramente
faccio pagare il prezzo di mercato e dichiaro sulla mia
dichiarazione dei redditi il prezzo di mercato". Gli assistenti
sociali e le stesse associazioni che seguono queste famiglie mi
hanno detto esattamente il contrario: a volte i proprietari
chiedono un affitto più caro, 5-600 euro, e fanno dichiarare solo
una parte: 3-400 o quello che è, per cui l'affittuario che ha
difficoltà a pagare, anche nel momento in cui accede a questi
contributi regionali, può accedere solo per la cifra che il
proprietario ha dichiarato di aver ricevuto da lui, non certamente
per la parte che in più lui è obbligato a dare. Perché ho portato
questi 2 esempi? Per far capire che il meccanismo che è stato messo
in piedi non è un meccanismo che fa lievitare i prezzi, per cui
costano di più le case perché c'è tale legge che interviene, ma è
un meccanismo che cerca di andare incontro alle esigenze di
famiglie che effettivamente hanno difficoltà a pagare. Qui poi il
mio collega mi dà una comunicazione: domani c'è uno sfratto
esecutivo, una famiglia di Châtillon con 2 bambini piccoli che non
riesce appunto... questo per dire come è grave la situazione della
casa.
Ora, noi non vogliamo con tale mozione affrontare tutto il
problema della casa, lungi da noi questa pretesa. Il problema della
casa è un problema grosso: è uno dei problemi che viene evidenziato
sempre in tutti i documenti ufficiali della Regione, dal rapporto
sulla vulnerabilità e povertà in Valle d'Aosta allo stesso Piano
sulla salute e il benessere sociale in cui si dice chiaramente a
pagina 24: accanto alla questione del lavoro, documento approvato
da questo Consiglio, "un altro elemento di vulnerabilità economica
e sociale è costituito dalla difficoltà di accesso all'abitazione,
non a caso la maggioranza di coloro che hanno accesso ai contributi
dell'assistenza economica vive in affitto e non in proprietà". Sono
convinta che occorra rivedere nel suo insieme il problema della
casa, il collega Salzone ce lo ricorda sempre e dice: "non è
sufficiente intervenire..."
(interruzione dell'Assessore Cerise, fuori microfono)
... anche l'Assessore Cerise, certo, ma davanti a me ho il
collega Salzone con cui parlo anche più frequentemente che non con
l'Assessore Cerise. È un problema da affrontare sicuramente nel suo
complesso, vogliamo con tale mozione individuare un elemento
piccolo, solo una particella di questo enorme problema, ma che a
nostro avviso potrebbe avere una risposta un po' più soddisfacente
se la Regione riuscisse a trovare questi 300mila euro in più,
necessari per dare i contributi spettanti quest'anno ai diversi
soggetti aventi i requisiti previsti dalla legge. Se fosse il mio
collega Bortot a presentare questa mozione, mi farebbe la
percentuale della porzione di rotonde...
(interruzione del Presidente della Regione, fuori
microfono)
... avrebbe fatto il calcolo dei millimetri di circonferenza in
meno da progettare per le varie rotonde, per ottenere questi
300mila euro che quest'anno possono dare una risposta a queste 700
e oltre famiglie.
Presidente
- Dichiaro aperta la discussione generale.
La parola al Consigliere Salzone.
Salzone (SA)
- Su questa mozione sono sicuro che il
Governo, per quanto mi pare di aver capito, troverà una
convergenza, mi pare talmente ovvio e la cifra talmente risibile
che solo il buon senso ci può indirizzare a coprire questa
cifra.
Scherzando prima con il Presidente, si ricorderà che ho avuto
modo 2 volte in quest'aula di raccontargli 2 storielle: una volta
da questo posto gli raccontai la storiella di una single con figli
a carico; un'altra volta invece gli raccontai, anzi raccontai
all'Assessore Marguerettaz la storiella di un cassa integrato. Oggi
ne ho 8 o 9 di storielle da raccontare, non le racconterò
evidentemente anche perché ho visto la disponibilità del Governo.
Cosa mi premeva dire... senza ledere la suscettibilità
dell'Assessore Cerise, me lo dovrà consentire di parlare ogni tanto
della casa, almeno di questo mi deve lasciar parlare! Il problema è
molto più serio di quello che stiamo "trasmettendo" in questo
momento, ma mi premeva sottolineare una cosa: intanto questo è uno
strumento importantissimo che l'Assessore Cerise è riuscito a
"mettere in campo", dando delle risposte concrete. Devo dire che
rispetto ai contributi nazionali il contributo che diamo come
Regione è superiore, anche se ho sempre detto che forse bisognava
fare uno sforzo superiore, perché è pur vero che oggi le domande
sono un migliaio circa, ma sono altresì convinto che molte persone
non sanno ancora di questo strumento, quindi dovremo metterci nelle
condizioni di pensare che le famiglie che hanno bisogno di tale
assistenza sono molte di più. Mi riferisco - senza citare le
storielle a cui facevo riferimento prima - agli anziani che hanno
una pensione, che sono autosufficienti e che vivono pagando un
affitto medio che possiamo quantificare intorno ai 500 euro, ma per
il quale ci sono anche le spese di riscaldamento che influiscono.
Rispetto ad uno stipendio medio di 1.000 euro, perché qualcuno
guadagna meno, e ad un affitto di 500 euro e le spese di
riscaldamento sono di 100 euro, mi spiegate il resto dei soldi a
cosa serve? Pensate agli anziani - e ci sono e io ne conosco -, che
vivono con una pensione di reversibilità: sono 650 euro al mese e
pagano 500 euro di affitto; mi spiegate se non gli dessimo questo
contributo, come farebbero? Pensate ai cassa integrati della bassa
Valle, anche marito e moglie, entrambi in cassa integrazione che
vivono in affitto. Vi sono poi i disoccupati, i precari, le ragazze
madri, le single con figli a carico, le persone che hanno
un'invalidità media dal 50 al 60%, che non trovano lavoro, poi vi
sono marito e moglie pensionati, insomma tutte persone che vivono
in uno stato di disagio piuttosto evidente. Credo che la nostra
Regione, che finora ha dato la disponibilità e anche l'esempio di
voler incrementare gli stanziamenti statali, possa fare uno sforzo
in più e integrare questa parte che manca per coprire non più solo
il 75%, ma il 100%.
Riconosco una cosa. Probabilmente con l'esperienza abbiamo visto
che il meccanismo non è così perfetto, perché vi sono persone che
prendono il contributo di 50 euro, mi pare una sciocchezza, cosa
vuol dire questo? Vuol dire che bisogna mettersi attorno a un
tavolo e studiare un parametro, che consenta di dare il contributo
a quelli che in questo momento hanno diritto al 50% magari non
darglielo neanche se si ritiene di non darglielo, ma evidentemente
di parametrare rispetto alle esigenze un contributo che sia degno
di questo nome, perché 50-100 euro all'anno non ha nessun senso
darli. Dopodiché vi sono altri problemi, che non sto ad elencare
oggi, perché credo vi sia la possibilità di discuterlo in
Commissione, ma anche tecnicamente con gli operatori del settore.
Io di queste cose ne parlo sovente anche con l'Assessore Fosson e
credo che insieme si possa trovare una quadra per migliorare
ulteriormente un sistema che in questa Regione funziona
sicuramente, quindi non ho alcuna critica da fare al sistema
rispetto al contributo degli affitti.
Credo che forse potremmo anche valutare la possibilità di fare
uno sforzo ulteriore, soprattutto in considerazione del fatto che
non è tanto per puntare sul problema della casa ancora una volta,
ma per puntare a una serie di disagi che ci sono oggi nella nostra
Regione - ho citato i cassa integrati, ma il momento contingente è
particolare -, per cui forse varrebbe la pena studiare un
meccanismo che ci consenta di migliorare ulteriormente questo
sistema. Ritengo che la disponibilità di questo Governo vi sia
tutta, credo che lo sforzo non sia tale da dover incidere così
tanto nelle casse della nostra Regione, magari possiamo rinunciare
a qualcosa di meno importante e forse renderemo un servizio direi
dovuto in questo caso.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Sono costretto a fare qualche riflessione
su questa mozione, non perché non la condivida, ma perché, come al
solito, si fa un po' di demagogia, si arriva qui e si dice: "per
risolvere il problema, mettiamo un po' di soldi e lo abbiamo
risolto ". Siccome noi questo problema non lo abbiamo neanche
esaminato, abbiamo messo lì una certa quantità di denaro che è
risultato insufficiente... e il discorso è quindi affrontato con
molta superficialità...
(interruzione del Consigliere Salzone, fuori
microfono)
... ha firmato lei la mozione? Non vorrei che adesso si
aggiungessero...
Devo fare questa piccola precisazione perché in realtà stiamo
lavorando da molto tempo e anche con molto impegno su tale
argomento. Questa è una di quelle cosiddette "misure non
strutturali" per quanto riguarda la politica della casa, è da poco
che funziona, anche grazie al nostro aiuto abbiamo messo in piedi
l'Osservatorio nazionale regionale sulla condizione abitativa e
sulla casa proprio per cercare di capire cosa succede su scala
regionale e nazionale in esito a certe problematiche.
Vorrei intanto rettificare quello che c'è scritto nella mozione,
dove si dice che dovremmo mettere questi 300mila euro per dare a
tali richiedenti quanto loro spetta. In realtà, la legge non dice
che gli spetta questo, dice solo che l'aiuto è finalizzato a
riportare in termini percentuali il rapporto fra affitto e reddito,
quindi è dovuto
"nei limiti" perché, se fosse così, ci
sarebbe una grave incoerenza da parte dello Stato, visto che
quest'ultimo pone un obbligo e poi non mette le risorse. Le posso
assicurare peraltro, ed è di pochi giorni fa, una dura presa di
posizione delle Regioni contro la finanziaria 2007 che va a ridurre
questo contributo da parte dello Stato in maniera piuttosto
incidente e la presa di posizione delle Regioni è univoca proprio
perché le Regioni tutte quante attribuiscono a questa misura
un'importanza. Fatta tale precisazione, però mi corre l'obbligo di
riportare qui le considerazioni che sono state fatte in sede
nazionale sulla base di un tavolo di confronto dove si sono
evidenziate le criticità che tale sostegno rappresenta. Intanto è
un "trend" nazionale quello di vedere che la richiesta di aiuto
aumenta in maniera esponenziale; in secondo luogo, si sono rilevate
delle distorsioni sul mercato degli affitti dovute a tali
meccanismi. Ricordo che questo è stato un suggerimento che uscì
proprio dal collega Salzone che in occasione della discussione fece
presente tale possibilità, e questa è stata rilevata. Adesso, al di
là dei "giri parrocchiali" che uno può fare, il vicino di casa,
piuttosto che qualcun altro... uno poi si fa dire quello che vuole
e buonanotte... io riporto delle valutazioni che sono ampiamente
condivise.
Vi è poi il grosso problema che non è così evidente dal punto di
vista documentaristico, ma lo è perché ci si conosce tutti e si
sanno certe cose, cioè il problema dei redditi non dichiarati, per
cui assistiamo a persone che percepiscono questo aiuto quando non
ne avrebbero bisogno.
Vi è poi un problema, che abbiamo voluto approfondire, per
quanto riguarda la tipologia familiare - poi vi darò al riguardo un
dato molto preoccupante -, ed è l'aumento crescente del numero
degli immigrati, la stabulazione del problema sociale, cioè abbiamo
una fascia di persone per le quali la situazione del disagio
abitativo rientra nell'ambito di un disagio sociale ed è
irreversibile, quindi la misura non dà una risposta perché questi
dovrebbero essere spostati in un altro ambito. Un altro grosso
problema che è emerso è quello che ci sono delle persone che sono
costrette a ricorrere a questo aiuto per sostenere l'affitto
nell'impossibilità di cambiare casa, o perché non c'è la
disponibilità di case o per altri motivi.
Volevo ancora fare qualche considerazione, perché ci sembra
quasi di banalizzare il fatto di questo aiuto al 75%; intanto
abbiamo voluto fare una misura univoca per tutti, tenuto conto che
in rapporto alle domande quelli che sono in fascia "B" sono in
percentuale modeste, diciamo che l'85% sono tutti quelli in fascia
"A", quindi ci sembrava eccessivamente penalizzante escludere
quelli di fascia "B" o andare a rimodulare una qualche percentuale
sulla fascia "A" per darla alla fascia "B", quindi abbiamo voluto
mantenere il 5% uguale per tutti. Voglio ricordarvi che, se
avessimo avuto lo stesso numero di domande, avremmo avuto la
quantità e la disponibilità sufficiente a dare il 100% a tutti.
Qualche altra piccola "chicca" viene fuori dal fatto che abbiamo
voluto fare un approfondimento circa la tipologia, come si
rapportavano questi nuclei per rapporto alla situazione di povertà,
in relazione a quello che diceva anche il collega Salzone, e
abbiamo rilevato che il 66% delle persone che fanno tali domande
sono al di sotto della soglia di povertà: questo è un dato che
focalizza meglio il problema, ma dà anche delle forti indicazioni
su come, dovendo rimodulare l'aiuto o in condizioni di risorse
limitate, centrare meglio l'obiettivo, poi il 34% si allontana
dalla soglia di povertà secondo una fluttuazione, però siamo sempre
lì... un dato che è molto interessante e che secondo me va
combinato poi con dati altrettanto indicativi per quanto riguarda
la situazione delle persone che chiedono questo aiuto, vediamo che
una grossa criticità la troviamo nelle donne sole o nelle donne che
hanno un figlio a carico. Troviamo poi un picco anche negli uomini,
ma laddove ci sono famiglie numerose, la situazione delle donne si
riferisce a donne molto anziane, oppure a quelle di cui dicevo
prima. Perché ho voluto dire tutto questo? Per dire che stiamo
cercando di porre in essere intanto un'azione di conoscenza che
vorremmo poter portare avanti per un anno o due per avere il
"trend" di questa situazione prima di affrontare una riforma
complessiva di tale strumento, che poi va rivisto nell'ambito
complessivo della politica della casa, ma non vorremmo che...
soprattutto su realtà piccole come la nostra ci può essere una
crisi industriale, una fabbrica che va in crisi, una situazione di
altro tipo... ci trovassimo di fronte a dei dati sfalsati... che
andiamo a ricalibrare la misura e poi bisogna fare marcia
indietro.
Detto questo, volevo far presente che il 23 ottobre - data non
sospetta - inviavamo una lettera al collega delle Finanze per
chiedere di rimpinguare il capitolo, perché ritenevamo che sarebbe
stato opportuno farlo, e la Giunta fra qualche giorno provvederà a
fare una variazione di bilancio e a rimpinguare il capitolo per
coprire questo fabbisogno; pertanto vi inviterei alla luce di
questo di ritirare la mozione, se vuole, le faccio vedere la
lettera, l'Assessore alle finanze può confermare quanto ho
detto.
Président
- La parole à la Conseillère Squarzino
Secondina.
Squarzino (Arc-VA)
- Ringrazio l'Assessore per tutti i
dati che ci ha fornito, anzi se fosse possibile avere una copia dei
dati che lei ha, che cominciano a vedere dall'Osservatorio della
casa, perché mi sembra che sia importante, condivido che bisogna
analizzare il fenomeno nel contesto più ampio. Sono consapevole che
con questa mozione si voleva intervenire su un "puntolino"
dell'insieme del problema, un "puntolino" che per noi è niente, ma
che per quelle 700 e oltre persone è importante.
Solo una puntualizzazione, Assessore: lei continua a
puntualizzare che queste persone non hanno diritto di per sé,
ripeto che leggo quanto prevede la deliberazione che dice
chiaramente:
"la somma complessiva dei contributi spettanti ai
soggetti inseriti nella graduatoria definitiva degli ammessi ai
benefici del fondo ammonta a..."
, quindi la somma complessiva
dei contributi spettanti ai soggetti, non dice che potrebbe
spettare. È chiaro che poi dopo c'è sempre il problema delle
risorse, però, nel momento in cui si fa domanda e ci sono i
requisiti, la gente è in graduatoria e giustamente aspetta. Fatta
questa premessa, credo che possiamo ritirare la mozione, intanto
perché il nostro obiettivo non era quello di farci votare una
mozione o farcela bocciare, ma il nostro obiettivo era quello di
dare una risposta al problema; in secondo luogo la ritiriamo perché
abbiamo visto che c'è da parte della Giunta e dell'Assessore
un'attenzione a tali problemi e di questo lo ringraziamo. Il 23
ottobre lei aveva fatto una richiesta in tal senso all'Assessore
alle finanze, il 25 ottobre abbiamo discusso un'interpellanza su
questo tema in Consiglio, se lei mi avesse detto: "su questo tema
ho già fatto una richiesta e l'Assessore sta studiando se trovare i
soldi oppure no", non avrei neanche presentato la mozione, mi
sarebbe stata sufficiente questa assunzione di responsabilità da
parte vostra; questo per dire che a volte il passaggio...
(interruzione dell'Assessore Cerise, fuori microfono)
... non ho messo in dubbio la sua lettera. Dicevo, se lei avesse
comunicato il 25 ottobre che lei già si era attivato in questo
senso, non avrei fatto una mozione, avrei al massimo presentato
un'interrogazione o avrei aspettato per vedere se i soldi c'erano.
Adesso abbiamo avuto l'assicurazione che i soldi ci sono, di questo
sono contenta e spero che a mano a mano che emergono alcuni dati
relativi alla situazione più complessa della casa, questi dati
siano presentati in III o in V Commissione, in modo che vi sia la
possibilità da parte del Consiglio di seguire passo a passo i
problemi esistenti.
Presidente
- La mozione è ritirata.
Il Consiglio prende atto, concordando.
