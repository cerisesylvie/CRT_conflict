Classificazione
EDILIZIA
Edilizia residenziale



Oggetto del Consiglio n. 1530 del 25 maggio 2022 - Resoconto
OGGETTO N. 1530/XVI - D.L. n. 61: "Disposizioni in materia di
interventi di riqualificazione del patrimonio di edilizia
residenziale pubblica".
Bertin (Presidente) -
Passiamo al punto n. 13.01. Il
disegno di legge in questione ha cinque articoli, si esamina il
nuovo testo predisposto dalla III Commissione, il relatore è il
presidente della III Commissione, il collega Chatrian, che si è
prenotato per la relazione. Lascio la parola al consigliere
Chatrian.
Chatrian (AV-VdA Unie) -
Dopo aver ascoltato attentamente
l'assessore Marzi, che ci ha fatto un po' di sintesi, magari anche
per il Consiglio tutto non sarebbe poi male avere delle relazioni
forse dove si mette nero su bianco e si chiariscono certi messaggi
che passano all'esterno, altrimenti sembra che qui all'interno di
una Pubblica Amministrazione ci siano centinaia di milioni di euro
a disposizione che non vengono utilizzati e magari buona parte è
stata differita per delle questioni di natura tecnica, non
perdendoli perché sono finanziamenti nazionali ed europei e non
vanno in avanzo di amministrazione. Scusatemi la considerazione ma
mi sembrava corretta e doverosa.
Detto questo, relaziono volentieri sul disegno di legge n. 61,
qualche settimana fa il Governo regionale ha scaricato le
disposizioni in materia di interventi di riqualificazione del
patrimonio di edilizia residenziale pubblica e per le vie brevi la
III Commissione ha voluto analizzare subito quest'importante
disegno di legge, importante per tanti motivi: principalmente per
una questione di sostenibilità; secondo, una questione di natura
ambientale; terzo, per una valorizzazione del patrimonio pubblico
che l'agenzia ha su tutto il territorio regionale; quarto, per una
questione anche di opportunità, opportunità che non ricadranno
esclusivamente solo sul bilancio regionale ma per poter valorizzare
il tutto, il tempismo, il delta tempo è importante perché
l'elaborazione fatta da parte dell'azienda regionale edilizia
residenziale ci impone di votare positivamente questo disegno di
legge bene, in fretta, in modo che possa dare corso
all'elaborazione che è stata fatta indubbiamente non nelle ultime
settimane ma nei mesi precedenti.
Il progetto di legge mira, come dicevo, a sostenere l'azienda
regionale per l'edilizia residenziale, ente strumentale della
Regione, nella realizzazione di interventi di riqualificazione del
patrimonio di edilizia residenziale pubblica regionale, in
particolare nel Quartiere Cogne. Il disegno di legge prevede la
concessione di contributi straordinari ad ARER per spese di
investimento al fine di finanziare, attraverso l'accensione di un
mutuo chirografario, oltre a delle linee di finanziamento a valere
sui fondi statali, principalmente superbonus 110 percento, la
riqualificazione di un'importante parte del patrimonio di edilizia
residenziale pubblica regionale particolarmente datato e che
necessita di adeguamenti strutturali e di efficientamento
energetico.
Il disegno di legge prevede inoltre il finanziamento di spese
correnti per il pagamento degli oneri connessi alle garanzie
fideiussorie, oltre che per il funzionamento della struttura
temporanea di progetto istituita da ARER per l'implementazione
degli interventi di riqualificazione. Quest'intervento va nella
direzione, anche auspicato all'unanimità da questo Consiglio nel
dicembre 2018 che tende a orientare una Valle d'Aosta
fossil
full free
2040, penso che questo sia anche un buon esempio da
un punto di vista pubblico che si mette in evidenza. Il progetto di
riqualificazione prevede importanti interventi sugli spazi pubblici
e sugli edifici del Quartiere Cogne.
Per ciò che concerne gli spazi pubblici, il progetto mira a
creare una nuova centralità urbana all'interno del quartiere, con
la realizzazione di nuovi servizi, attività commerciali, di zone
ciclopedonali e di aree verdi.
Gli interventi sugli edifici sono invece riconducibili alla
categoria della riqualificazione energetica e della manutenzione
straordinaria in un'ottica di adeguamento del patrimonio edilizio
esistente agli attuali standard abitativi e prestazionali. Al
centro, oltre che al patrimonio edilizio, oltre che alla questione
ambientale, oltre che, da un punto di vista proprio di
pianificazione del quartiere e non solo del quartiere, quindi c'è
la qualità della vita di chi risiede in queste centinaia e
centinaia di appartamenti.
In generale gli interventi sui fabbricati prevedono un
miglioramento delle prestazioni energetiche, un recupero degli
spazi abitativi non utilizzati, il completamento degli allacci alla
rete di teleriscaldamento, l'adeguamento delle componenti
tecnologiche obsolete, la riqualificazione delle aree cortilizie e
la razionalizzazione della gestione dei rifiuti e delle acque
meteoriche.
Tutti gli interventi citati contribuiranno a rivitalizzare il
Quartiere Cogne, migliorando così la qualità di vita, dicevo prima,
di coloro che vi abitano e favorendo altresì la frequentazione
dell'area anche da parte di abitanti di zone limitrofe.
Il programma di riqualificazione oggetto di finanziamento
all'ARER prevede interventi per un importo di circa 44 milioni di
euro, quindi anche le cifre sono importanti, di cui 17 e 4 milioni
di cessione del credito sul 110 percento a Cassa Depositi e
Prestiti, circa 7,6 milioni di mutuo, sempre con Cassa Depositi e
Prestiti, e circa 15 milioni di fondi statali del Programma
innovativo nazionale per la qualità dell'abitare dei quali è
risultato beneficiario il proponente Comune di Aosta, oltre a fondi
messi a disposizione dagli enti coinvolti.
Concludo il mio intervento con una breve disamina degli articoli
del disegno di legge. L'articolo 1 definisce le finalità della
legge, precisando che la disciplina ivi contenuta è volta a
sostenere l'azione dell'ARER, quale attuatore di una pluralità di
interventi tesi a riqualificare il patrimonio di edilizia
residenziale pubblica regionale, ci tengo a precisare che oggi
andando a votare questo disegno di legge, andiamo a votare
indubbiamente la cornice e poi al suo interno l'azienda dovrà
attuare, quindi mettere a terra la decisione di questo Consiglio.
Non potevamo noi legislatori, né come Commissione, né come
Consiglieri e quindi tutti, entrare nei dettagli della fase
progettuale sia da un punto di vista ambientale, urbanistico,
piuttosto che di dettaglio costruttivo perché non è neanche il
nostro ruolo: il nostro ruolo va nella direzione di approvare il
contenitore, l'indirizzo e di creare tutte le condizioni per
ottenere le opportunità messe in campo, come dicevo prima, dai vari
enti/opportunità che saranno alla base del come sostenere questo
disegno di legge nella sua interezza.
L'articolo 2 disciplina invece i contributi straordinari che la
Regione eroga all'ARER per le finalità previste dalla legge in
deroga alla legge regionale 20 novembre 1995 n. 48, in ragione
della rilevanza di tali interventi per la comunità valdostana.
L'articolo 3 reca disposizioni in materia di personale
stabilendo che la gestione degli interventi di riqualificazione del
patrimonio di edilizia residenziale pubblica sul territorio
regionale è affidata a una struttura di progetto di secondo
livello, istituita con deliberazione del Consiglio di
amministrazione dell'ARER.
L'articolo 4 reca le disposizioni finanziarie.
L'articolo 5 reca infine la dichiarazione d'urgenza.
Durante la disamina in Commissione abbiamo avuto modo di audire
l'Assessore competente e soprattutto il soggetto gestore che andrà
ad applicare quello che oggi si deciderà, che è l'azienda con i
suoi tecnici, e gli interventi, oltre ad essere molto interessanti,
sono ben dettagliati a livello di macro intervento e, come dicevo
poc'anzi, non siamo entrati, non è neanche il nostro ruolo entrare
nella parte finale operativa, ma il nostro ruolo è quello di dare
corso indubbiamente in modo che l'azienda possa giocare tutte le
sue
chances
e opportunità per andare a valorizzare meglio il
patrimonio comunque pubblico, la qualità della vita al centro
comunque di quest'operazione e anche la qualità comunque
immobiliare, che per una Regione come la nostra turistica penso
vada nella direzione auspicata da tutti e a maggior ragione nel
momento in cui questo Consiglio nel dicembre 2018 ha comunque
approvato un importante ordine del giorno che va nella direzione di
diminuire le emissioni in un momento dov'è sempre più importante la
sostenibilità da un punto di vista generale di visione e di messa a
terra. A maggior ragione nel momento in cui usciamo da un dibattito
sul rendiconto e come sempre i numeri non solo vanno analizzati, ma
vanno spacchettati, dietro a dei numeri ci sono dei motivi, ci sono
delle scelte, ci sono delle dilazioni, ci sono dei finanziamenti
che siano regionali, statali o europei, ma il ruolo importante di
chi legifera è quello indubbiamente di dare un indirizzo che sia
nello stesso tempo sostenibile e soprattutto probabilmente anche
misurabile. Misurabile vuol dire che nei prossimi mesi, da parte
dell'Assessore competente, ci sia anche la possibilità, per il
Consiglio o per la Commissione competente di misurare qual è lo
stato di attuazione rispetto al cronoprogramma e alla
pianificazione che oggi, come dicevo prima, andremo a sostenere da
un punto di vista soprattutto di cornice.
Presidente -
Con la relazione del consigliere Chatrian
apriamo la discussione generale. La discussione generale è aperta.
Si è prenotato il consigliere Distort a cui passo la parola.
Distort (LEGA VDA) -
Ringrazio anche il Presidente di
Commissione relatore, collega Chatrian, gli faccio i complimenti
per la sua visione positiva, naïf, nei confronti di questo disegno
di legge, però entro subito nel vivo della discussione.
Lei, collega Chatrian, ha detto: "qual è il nostro ruolo?
Approvare una cornice". Mi spiace, non sono assolutamente
d'accordo. Il nostro ruolo è indirizzare delle scelte, questo è
fondamentale. Chiudo la questione, il dibattito tra me e lei perché
sennò facciamo prima andare qua fuori, ci prendiamo un caffè
insieme, facciamo una bella chiacchierata, ci divertiamo, abbiamo
la stessa formazione professionale, però è importante questa
premessa, che vuole mettere... ecco qui sì che si vuole definire
una cornice: la cornice fondamentale per noi, come gruppo Lega,
parlo io per una questione di competenza ma a nome di tutti, di
questo gruppo compatto e coeso di undici Consiglieri... l'obiettivo
non è questo, assolutamente: il decisore politico, il ruolo del
legislatore è di indicare degli indirizzi.
Il fatto di riqualificare, la riqualificazione energetica oggi
viene utilizzata come chiave
passepartout
per autorizzare
qualunque cosa. Noi rendiamoci conto che, nel momento in cui
diciamo: "eh, ma serve per efficientare un edificio", noi entriamo
in un circolo vizioso di autorizzazioni di tutto e questo, caro
collega Chatrian e collega Marquis, siamo tre architetti in
quest'aula, è la sconfitta dell'architettura, questa è la sconfitta
dell'urbanistica.
I contenuti di questa legge concentrano l'attenzione
sull'intervento di riqualificazione del Quartiere Cogne di Aosta.
Siamo quindi sulla scala del quartiere. Allora una cosa è la
riqualificazione energetica degli immobili di ARER, altra cosa è la
riqualificazione di un quartiere, di una porzione di tessuto urbano
perché nell'ambito della riqualificazione di tessuto urbano... e
non è un esercizio accademico da architetto questo, questa è la
politica dell'abitare. Anche nella formazione degli architetti si
parla di politica dell'abitare, questo è il caso in cui proprio noi
possiamo finalmente fare politica dell'abitare perché siamo
organismo politico. La politica dell'abitare deve tener conto di
tutti quei meccanismi che regolano la vita di un gruppo umano
all'interno di uno spazio su scala pubblica, è fondamentale. Questo
succede anche su un singolo esempio di architettura, ma io non
entro in merito alle disquisizioni sull'architettura, rimango sul
discorso di una progettazione urbana.
Io personalmente, a nome del gruppo, avevo chiesto di poter
visionare il progetto che era in corso sul Quartiere Cogne. Abbiamo
avuto una risposta relativa a una fornitura di una relazione
sintetica e una planimetria dove emergono spazi di verde al posto
di alcuni spazi costruiti, fondamentalmente il sedime del
grattacielo. L'ho detto in Commissione e lo dico ancora adesso, per
il bene, per condividere con l'intera Aula queste riflessioni. Ve
lo dico anche dal punto di vista professionale ma non con
l'ambizione, semplicemente per il fatto che ho una formazione
professionale e quindi io posso permettermi sproloqui di questo
tipo. No, ma ve lo dico con il cuore: non basta progettare uno
spazio di verde, bisogna progettare la disciplina dello spazio di
verde, bisogna progettare il modo con cui si gestisce quello che si
chiama in urbanistica il "tessuto connettivo" fondamentale, perché
il tessuto connettivo, cioè tutti quegli spazi che non sono gli
spazi privati delle singole abitazioni o gli spazi comuni del corpo
scale, del garage, ma quello spazio esterno è lo spazio della
socialità, quindi le scelte che si operano sono scelte che vanno a
finire sulla qualità del vivere sociale.
Allora questa riflessione, quest'elemento, quest'argomentare va
a percepire che la progettazione su scala urbana è una
progettazione che abbraccia varie discipline, vari ambiti del
sapere: abbraccia antropologia, abbraccia sociologia, abbraccia la
psicologia, abbraccia il tema dell'economia chiaramente, il tema
dell'ambiente, il tema dell'estetica, il tema della storia, il tema
dell'identità; è importante che ci siano spazi in cui le persone si
riconoscono. Tutto questo influisce positivamente o negativamente
sulla qualità dell'abitare e soprattutto sugli spazi pubblici,
sugli spazi aperti al pubblico, quindi su questo tessuto
connettivo.
Questi, cari colleghi, sono i principi che sono alla base di un
concetto che viene stra-ripetuto oggigiorno fortunatamente ma che,
secondo me, non è ancora completamente compreso: il concetto di
rigenerazione urbana. Rigenerazione urbana non vuol dire che si
interviene laddove ci sono delle situazioni di degrado, di
abbandono e allora andiamo a recuperare, quello si chiama recupero,
riuso. La rigenerazione urbana va oltre: la rigenerazione urbana
vuol dire l'occasione di poter andare a riprendere in mano il
disegno di una parte di città e, di conseguenza, un disegno di
comunità. Questo o lo facciamo noi come decisori politici, sennò
noi ci troviamo a delegare altre persone a questo che non sono
titolate, ma non per sminuire, ma perché non è opera
dell'architetto dello studio incaricato andare a rispondere a
questi indirizzi, perché il progettista risponde all'indicazione
della committenza né più, né meno. Questa è una questione puramente
contrattuale, e la committenza chi è? È ARER, e di che cosa si
occupa ARER? Ha già un sacco di problemi da gestire per le singole
unità immobiliari, per tutte le questioni relative alle utenze.
Allora o arriva da noi quest'indicazione, oppure abbiamo perso
un'occasione: abbiamo perso l'occasione di riqualificare una parte
di città, abbiamo perso l'occasione di far vedere com'è che si
attua per davvero la rigenerazione urbana, abbiamo perso
l'occasione di esprimere un DL che ci permetta di dare
quest'indirizzo. È un'ambizione grande, è una sfida grande, ma,
permettetemi, noi siamo il Consiglio regionale, non siamo una
pro-loco; se non vengono da noi queste indicazioni, noi non
possiamo pensare di aver assolto il nostro compito. Qui si gioca,
come ho detto in altri casi, il banco di prova per
un'Amministrazione, che può risultare all'altezza, oppure, al
contrario, dimostrarsi inadeguata o semplicemente non in grado di
svolgere fino a fondo il suo compito.
Alla luce di quanto detto, non riscontriamo le condizioni per
poter esprimere in questa sede un parere favorevole al disegno di
legge n. 61, nutriamo una forte perplessità alla capacità di questo
DL di svolgere veramente questo ruolo, questa missione, perché di
questo si tratta, questa missione di indirizzare e quindi di poter
saper gestire e risolvere in modo adeguato le problematiche del
tema che tratta.
Pertanto dichiaro, a nome del mio gruppo, l'intenzione di
astensione in sede di votazione del DL in aula così come già
anticipato e coerentemente a quanto già espresso con altre parole
ma identico contenuto in sede di votazione di Commissione.
Vi ringrazio per l'attenzione e anche per la pazienza perché so
che questi argomenti non sono così semplici e anche questo ruolo di
Grillo Parlante che ogni tanto svolgo, so che può non rendermi
simpatico, ma il fatto è questo: quando Pinocchio ha fatto fuori il
Grillo Parlante, sono iniziati i guai per lui.
Presidente -
Si è prenotato il collega Chatrian a cui
passo la parola.
Chatrian (AV-VdA Unie) -
Qualche considerazione oltre
alla relazione che ho appena terminato di leggere come relatore su
questo disegno di legge. Solo per fare un po' di chiarezza perché
altrimenti penso che è facile uscire dalla strada principale, nel
senso che la finalità di questo disegno di legge è che la Regione
assicuri le azioni volte a dare sostegno all'attuazione di una
pluralità di interventi di riqualificazione del patrimonio di
edilizia residenziale pubblica sul territorio regionale,
riguardanti nello specifico il Quartiere Cogne nel Comune di Aosta
e finanziati con i fondi dei programmi innovativi nazionali per la
qualità dell'abitare. Questa è la finalità, la cornice è questa e
l'indicazione è questa; per il resto possiamo tranquillamente
dedicarci a parlare di architettura, di sostenibilità, possiamo
parlare di storia dell'arte e possiamo discutere ampiamente
all'interno di questo Consiglio, ma questa è la finalità di questo
disegno di legge, se diventerà legge, se non diventerà legge,
rimarrà congelato nei cassetti.
L'articolo 2 cosa dice? Che per consentire la realizzazione dei
previsti interventi di riqualificazione del patrimonio di edilizia
residenziale pubblica sul territorio regionale, la Regione è
autorizzata a concedere all'azienda regionale di edilizia
residenziale, e a valere sulle risorse finanze locali, in deroga
alla legge i finanziamenti. Nella relazione mi sembrava di avere
inquadrato abbastanza bene quali sono i finanziamenti, ma faccio un
passo indietro solo per fare un po' di chiarezza, perché altrimenti
soprattutto chi ci ascolta dice: "ma quindi questo Consiglio dà
delle indicazioni oppure no? Questo disegno di legge ha una
finalità oppure no? E dov'è il margine di operatività del Consiglio
regionale?". La chiarezza noi pensiamo che sia sempre importante
nel momento in cui si va a sostenere un disegno di legge che
genererà quasi 50 milioni di euro di soldi pubblici, su un
patrimonio pubblico, per andare a riqualificarlo, al di là di chi
sarà o di chi saranno gli ingegneri, gli architetti, i geologi, i
geometri, i periti. Penso che non è compito del Consiglio
regionale.
Questo disegno di legge in pancia ha degli atti che sono stati
approvati da degli organismi: ecco perché il nostro ruolo va
definito all'interno di un perimetro. La Giunta regionale, con
deliberazione n. 1732 del 30 dicembre 2021 cosa ha detto? Cosa ha
scritto, cosa ha approvato soprattutto? Ha assegnato all'ARER
alcuni obiettivi per l'anno 2022, la politica, il Governo
regionale, fra i quali con riguardo agli interventi di
riqualificazione del patrimonio di edilizia. Il riferimento qual è?
Al finanziamento statale previsto dal programma innovativo
nazionale per la qualità dell'abitare, per il quale il Comune di
Aosta è stato ammesso a beneficio con decreto del Ministro delle
infrastrutture e delle mobilità sostenibili n. 383 del 7 ottobre
2021 di qualche mese fa, per sviluppare in qualità di soggetto
attuatore - ecco perché noi non abbiamo quel ruolo, noi abbiamo un
altro ruolo oggi - nel contesto dell'accordo di programma del 2015
tra Regione, Comune e ARER le attività volte alla realizzazione
degli interventi di riqualificazione dell'intero Quartiere Cogne
come individuati nella progettazione definitiva mediante
l'individuazione e l'attivazione di ulteriori fonti di
finanziamento e con il concorso e il sostegno attivo degli altri
due soggetti firmatari dell'accordo. A monte c'è un accordo, c'è un
prosieguo, c'è una richiesta di finanziamento, c'è un
posizionamento positivo del finanziamento, ci sono degli atti del
Comune di Aosta a fine 2021 e poi c'è il Governo Lavevaz che ha
deliberato e ha assegnato all'ARER di portare avanti questo
percorso. Poi proseguire il programma di interventi a valere sulle
agevolazioni fiscali, perché questo era il secondo obiettivo,
"giocarsi" tutte le opportunità, in considerazione del fatto che
dovranno a breve essere attivate, da parte dell'ARER le attività
per addivenire all'affidamento e all'esecuzione degli interventi
previsti e che, al fine di reperire adeguate fonti di finanziamento
ulteriori rispetto a quelle tenute dal citato, l'azienda ha avviato
le necessarie istruttorie con un istituto finanziatore individuato
in Cassa Depositi e Prestiti. Il presente disegno di legge intende
assicurare sostegno all'azione dell'ARER tanto dal punto di vista
delle risorse finanziarie, quanto da quello delle risorse umane.
Questo è il prosieguo di un percorso.
Gli interventi di riqualificazione oggetto di finanziamento
all'ARER, quale oggetto attuatore, prevedono che cosa? Ecco il
perché noi in Consiglio regionale non abbiamo il ruolo di
architetti ma abbiamo un altro ruolo: quello del legislatore per
dare corso a tutti gli atti che sono stati approvati negli ultimi
mesi. La riqualificazione del Quartiere Cogne di Aosta mediante
intervento per un importo di 44 milioni, oltre a fondi messi a
disposizione dagli enti coinvolti. Tali interventi consistono
nell'abbattimento di due grattacieli e nella realizzazione nel
sedime di un parco, nella creazione di un asse viario pedonale
principale sulle Vie Colonnello Alessi, Chatrian e Cavagnet, nella
riqualificazione della Piazza Soldats de La Neige, nel rifacimento
dell'Area Mercatale, nella riqualificazione sia delle aree verdi
esistenti, sia delle aree cortilizie dei fabbricati, nella
rifunzionalizzazione del parcheggio interrato di Via Liconi, nella
riqualificazione energetica degli otto fabbricati, poi si continua
per tutti gli altri fabbricati inseriti nella riqualificazione. La
riqualificazione del patrimonio immobiliare di proprietà dell'ARER
su tutto il territorio regionale mediante gli interventi per i vari
milioni di euro.
Ho voluto solo allineare gli elementi per il fatto che questo
disegno di legge oggi si porta in pancia il percorso degli ultimi
mesi, ma soprattutto si porta in pancia il fatto che il Comune di
Aosta è stato ammesso a beneficio con decreto del Ministro delle
infrastrutture della mobilità sostenibile: quello del 7 ottobre del
2021, in modo proprio per dare corso a quello che è stato
pianificato e programmato e a fine dicembre 2021 la Giunta ha
assegnato all'ARER questi obiettivi.
Volevo solo fare un po' di chiarezza perché altrimenti sembrava
quasi che questo Consiglio oggi dovesse scegliere il progettista,
eventualmente chi doveva seguire la sicurezza, piuttosto che dare
anche una qualità architettonica ambientale di chi fa che cosa.
Oggi l'obiettivo è un altro, la finalità è invece assicurare
all'ARER di poter dare corso al percorso fatto negli ultimi
mesi.
Presidente -
Ha chiesto la parola il consigliere Baccega,
ne ha facoltà.
Baccega (FI) -
Innanzitutto vorrei ringraziare il
relatore collega Chatrian che ha iniziato la relazione e il suo
primo intervento con la pacatezza giusta di coloro che si vogliono
porre all'attenzione del Consiglio in modo equilibrato.
Ringrazio anche il collega Distort che mi ha dato suggestioni
importanti rispetto agli aspetti prettamente tecnici e urbanistici
di questo percorso e che condivido direi in modo significativo.
Vorrei fare una premessa, anche per cercare di capire quali sono
i percorsi e qual è il nostro ruolo all'interno di questo Consiglio
regionale, ogni riflessione, ogni idea, ogni intervento, ogni
suggestione che noi portiamo all'attenzione del Consiglio, nelle
Commissioni, e anche attraverso la comunicazione esterna, sono
degli atti politici, sono atti politici che vanno nella direzione
di affrontare pienamente i temi che ci vengono posti
all'attenzione, quindi l'analisi politica io la faccio sui fatti,
su quello che è scritto.
Collega Chatrian, abbiamo letto con grande attenzione questa
legge, abbiamo capito qual è lo spirito, ma con altrettanta
preoccupazione dobbiamo fare delle riflessioni sul progetto di
riqualificazione del Quartiere Cogne. La prima cosa che fin da
subito avevamo evidenziato nel 2020 era che aggregare l'ERP
all'Assessorato della sanità e ai servizi sociali non era proprio
la scelta giusta, lo abbiamo detto più volte, senza dare delle
responsabilità all'Assessore ovviamente, che sia chiaro. Di
provvedimenti ispettivi e dibattiti sull'edilizia residenziale
pubblica ne abbiamo alimentati diversi in questi venti mesi di
nostra opposizione e in questo disegno di legge la Regione assegna
all'ARER - ARER che è notoriamente considerato l'ottavo Assessorato
di questo percorso politico nel tempo - contributi straordinari,
purtroppo sottraendoli alle risorse della finanza locale laddove il
Consiglio permanente degli Enti locali ha esplicitato la sua
contrarietà.
È vero, ci sono interventi vari urbanistici, l'apertura di
finanziamenti, finanziare gli interessi passivi derivanti dal
pre-ammortamento, la costituzione di maggiori oneri necessari al
funzionamento di una struttura di progetto, quindi un dirigente, un
ingegnere e un geometra non oltre trentasei mesi. Vuol dire quindi
che quest'unità di progetto lavorerà trentasei mesi e dopo? Siamo
certi che per trentasei mesi saremo in grado di dare delle
risposte? Io ho paura di no. Certamente tutte queste risorse, se
non ho fatto male i calcoli, sono 11.800.000 euro, quindi fino a
qui tutto bene, è giusto, la
mission
della legge è quella di
mettere a disposizione dell'ARER le risorse per le quali
ringraziamo questo Stato benefattore attraverso il PNRR che arriva
dall'Europa: il generosissimo 110 percento, le straordinarie
agevolazioni fiscali, il programma innovativo PinQua, anche questo
assorbito dal PNRR e che darà immediata disponibilità dei 15
milioni che il programma assegnava in quindici anni.
Un'altra suggestione che mi viene da porre all'attenzione del
Consiglio: normalmente la V Commissione e la III si coinvolgono
insieme in iniziative di questo tipo, perché in questo caso la V
Commissione non è stata coinvolta? Probabilmente ce lo direte.
Dico anche che il PNRR richiede impegni specifici, ovvero la
chiusura degli interventi entro il 2026, è una grossa
responsabilità.
Che cosa certifica dal nostro punto di vista questo disegno di
legge? Che in questi venti mesi di questa gestione dell'edilizia
residenziale pubblica si è fatto poco, direi molto poco. Lo
testimonia il cospicuo avanzo di amministrazione che il rendiconto
certifica, circa 4 milioni, un disegno di legge che ancora una
volta evidenzia quanto abbiamo già sottolineato in numerosi altri
interventi. Veniamo a parlare degli interventi, perché è opportuno
che parliamo degli interventi, che non prendiamo per oro colato
quello che ci viene sottoposto dalla struttura che dovrà gestire il
percorso. Veniamo a parlare di come verranno spesi questi 44
milioni e mezzo che sono il totale degli investimenti previsti sul
Quartiere Cogne.
Io vorrei soltanto dire che il perimetro del Quartiere Cogne è
questo ed è molto più ampio di quei piccoli interventi
spot
che vengono fatti rispetto a questo percorso. Il Quartiere Cogne
nasce con la realizzazione nel 1919 delle villette degli impiegati,
trentasei appartamenti, completamente dimenticati da questo
percorso di riqualificazione: ecco perché ha ragione Distort, non è
una riqualificazione. Un quartiere che vuole essere messo a nuovo
con le caratteristiche indicate nella relazione dell'ARER e deve
prioritariamente fare una cosa: abbattere due grattacieli che sono
previsti ma con costi proibitivi che si stanno incrementando di
anno in anno e che non vedono ancora una determinazione in termini
di gara d'appalto per poter procedere in quella direzione. Cos'è?
Facciamo tutto a nuovo e poi abbattiamo i grattacieli? Dov'è il
cronoprogramma di tutti questi interventi? Non l'abbiamo
ancora.
Un nuovo quartiere che non prende in considerazione gli edifici
Fresia Alte, sono quei condomini a cinque piani, per lo più senza
ascensori, e gli ultimi sono stati posizionati nel 2017, poi
niente. Ma perché non si è previsto di finanziare quell'intervento?
Ci sono persone anziane che abitano al quarto o quinto piano e non
possono più fare le scale e quindi vanno a chiedere la mobilità
perché non sono in grado. Queste sono le risposte da dare alla
collettività che ha bisogno.
L'edificio Nuova Stura fa parte del Quartiere Cogne,
dimenticato. Un piano di riqualificazione che parla di comparto
Gazzera e di comparto Fresia dove si era programmato di effettuare
il quinto lotto del Quartiere Cogne. Qui era previsto
l'abbattimento degli attuali edifici e il rifacimento a nuovo,
aumentando da due a tre piani; era già un buon indirizzo della
Giunta Centoz questo, dove si parlava anche di
housing
sociale, che abbiamo più volte sottoposto all'attenzione di questo
Consiglio. La scelta invece è andata in una ristrutturazione degli
edifici esistenti, forse un ulteriore sopralluogo tecnico, e vi
invito a farlo fare, partendo dalle fondazioni, potrebbe farvi
desistere da questa scelta scellerata.
Architetto Distort, io l'avrei citata comunque se lei non
interveniva, perché lei ricorderà il convegno organizzato
dall'Ordine degli architetti, in collaborazione con l'ARER, e non
potrà dimenticare che sul quinto lotto tutti convenivano sulla
necessità di demolire l'esistente e ricostruire il nuovo. Questo
era l'indirizzo di tutti gli architetti e l'ARER stesso all'epoca,
che aveva un altro dirigente Presidente ed era supportato da un
direttore decisamente competente...
Nonostante i numerosi interventi, noi ora ci chiediamo un'altra
cosa, un altro quesito importante che deve arrivare quanto prima in
questo Consiglio: che fine faranno gli oltre 8 milioni che sono
investiti in buoni postali e che scadranno nel 2023? Una buona
amministrazione che sa programmare bene certamente avrebbe già
messo in campo progetti e proposte di intervento che probabilmente
avrebbero dovuto essere già in quest'ambito. Forse non se ne vuole
parlare? Noi non vogliamo dare responsabilità agli uni o agli
altri. Io ricordavo poco fa che in qualche modo in questo Consiglio
ne abbiamo viste di tutti i colori, ma ancora alcuni quesiti ai
quali chiediamo delle risposte. Cosa andrete a dire agli oltre
cinquecentoventidue nuclei familiari presenti nella graduatoria del
bando dell'edilizia residenziale pubblica? Riuscirete a dire e a
comunicare che per almeno cinque o sei anni condomini con nuovi
alloggi di ERP da assegnare non vedranno la luce? Perché questa è
operazione verità, questo va detto! Nel frattempo ogni anno si
alimenta una nuova graduatoria che andrà a incrementarsi e le
famiglie più deboli saranno sempre in difficoltà.
Io per chiarezza, anche verso alcune testate che hanno esaltato
in modo ingiustificato questa legge parlando di trecentoventi
alloggi... questi sono tutti alloggi abitati, tranne quelli delle
Gazzera, non ci sono alloggi nuovi da assegnare, che sia chiaro una
volta per tutte! Certamente su questo tema avremo l'operazione
verità e la faremo nel 2025, qualsiasi sia la maggioranza che si
andrà a formare nei prossimi giorni.
Noi di Forza Italia non condividiamo il metodo, non condividiamo
per niente il lavoro fatto, non condividiamo la sufficienza sul
tema e soprattutto diamo grandi responsabilità a chi non ha saputo
condurre al meglio questo percorso. Per chi ha parlato di
responsabilità politiche su questo tema le responsabilità politiche
ci sono tutte e saranno attentamente valutate. È vero, noi abbiamo
un ruolo di indirizzo, ma l'indirizzo va dato a monte, non dobbiamo
parlare adesso di indirizzi, gli indirizzi sono già stati dati, gli
obiettivi sono stati dati e li abbiamo criticati nei vari
interventi che abbiamo fatto, perché sapevamo che arrivavamo a
questo punto, arrivavamo a un progetto che non assicura la
riqualificazione del Quartiere Cogne, ma sarà un progetto fatto di
tacconi che renderanno ancora più difficile l'abitare in quel
quartiere.
Presidente -
Siamo sempre in discussione generale, chi
vuole intervenire è pregato di prenotarsi. La parola al consigliere
Testolin.
Testolin (UV) -
Intervengo in un ambito dove non posso
sicuramente vantare la competenza di chi mi ha preceduto,
considerato anche la sottolineatura del collega Distort dicendo che
ci sono svariati architetti in quest'aula, quindi non è un campo di
mia stretta competenza, però farò delle valutazioni più di
opportunità politiche per sostenere questo tipo di iniziativa,
un'iniziativa che sicuramente non nasce dall'altro ieri,
un'iniziativa che cerca di dare delle risposte a delle criticità,
oltre a quelle evidenziate dal collega Baccega, che conosce molto
meglio di me l'argomento avendolo seguito anche nel tempo, ma io
credo che, quando ci si spende e si lavora per iniziare a dare
delle risposte, il percorso e le energie profuse non sono mai vane
e non sono mai spese male.
Credo che, come tutte le cose, anche questa vicenda ha due parti
della medaglia, io vedo come il collega Chatrian la parte positiva
di questo provvedimento, vedo una serie di interventi che andranno
a riqualificare una situazione che, per certi versi, è diventata
insostenibile e magari non avrà la capacità di coprire tutte le
esigenze del Quartiere Cogne ma che andrà a risolvere tutta una
serie di dinamiche, anche in funzione di un lavoro di ricerca di
risorse finanziarie da mettere a disposizione per questo tipo di
iniziative che è la più variegata, e di questo va dato merito a chi
ha seguito questo tipo di procedimenti. Va dato merito di aver
reperito e trovato delle risorse tramite bandi nazionali, va dato
merito di aver fatto un po' di programmazione e di confronto e di
stimolo anche nei confronti dell'Amministrazione regionale, tant'è
vero che durante l'approvazione del bilancio di previsione 2022 io
sottolineai l'opportunità dell'inserimento come fondi speciali di
quelle risorse che oggi vengono inserite in legge e contribuiranno
a garantire gli 11 milioni e mezzo di finanziamenti nei prossimi
anni a favore di questo tipo di iniziativa.
Prima sentivo che veniva lamentata la durata troppo risicata dei
trentasei mesi per l'allestimento della nuova struttura
amministrativa da dedicare allo sviluppo di questi interventi;
credo, come ben si sa, ci sono dei limiti assunzionali di un certo
tipo che possono essere bypassati e ben venga che siano bypassati
per dare la possibilità di seguire in maniera accurata e opportuna
questo tipo di interventi che hanno delle tempistiche di
realizzazione molto ristrette, perché le norme ci impongono
determinate situazioni, determinate tempistiche.
Penso che sia fondamentale poter garantire un supporto tecnico
adeguato e penso anche che nei trentasei mesi gli interventi che
sono stati esplicitati all'interno dei confronti attivati in III
Commissione abbiano dato contezza dell'urgenza dell'approvazione di
questo provvedimento anche per permettere di sviluppare, nei tempi
prescritti, le attività da farsi.
L'ha già sottolineato anche il collega Chatrian nella disamina
del disegno di legge che questo tipo di iniziative ha dei benefici
trasversali, che vanno evidentemente da un impatto ambientale,
dall'efficientamento energetico di determinati edifici, si parla
complessivamente quasi di 800 unità immobiliari se comprendiamo
anche le iniziative che non si svolgeranno e non sono oggetto di
questa specifica norma ma che si svolgeranno anche sulle altre
proprietà dell'ARER dislocate in altri paesi e in altri comuni
della Regione, tra i quali mi ricordo Verrès e Aymavilles, ad
esempio, dove sono presenti degli stabili di proprietà
dell'ARER.
Ci si è quindi approcciati per avere un sostegno finanziario
dalle opportunità messe a disposizione dal bonus 110, così come ci
si è avvicinati alla possibilità di recupero di situazioni
sostenute dai piani nazionali e, senza entrare nel tecnico -
perché, come ho detto all'inizio, non sono in grado di dare delle
letture più "filosofiche" rispetto a un approccio più pragmatico
che è quello di eseguire dei lavori - noto con soddisfazione che ci
saranno comunque dei miglioramenti all'interno del Quartiere Cogne
che permetteranno una vivibilità diversa per quanto riguarda gli
spazi pubblici, per quanto riguarda l'area mercatale, per quanto
riguarderà anche gli stalli per la fruizione degli spazi per i
disabili, piuttosto che un numero importante di posti auto che
andranno a sostituire quelli a suo tempo già previsti per l'area
così come per aprirsi verso un'accoglienza per chi da quell'area
potrà trovare una porta sul centro storico di Aosta.
In più credo che ci sia anche la volontà di riqualificare la
zona da un punto di vista socio-economico, introducendo delle
opportunità di inserimento all'interno di determinati stabili di
iniziative che possano essere da collante per la popolazione e
anche di stimolo all'inserimento di nuove attività commerciali che
sono un po' il tornare indietro a un Quartiere Cogne che ha accolto
nel tempo delle comunità importanti e che hanno saputo nel tempo
dimostrare anche la bontà della nascita di un quartiere popolare.
Oggi lo chiamiamo residenziale pubblico, ma il significato più
ampio è quello di tornare a creare un ambito vivibile, un ambito
che possa essere decoroso e apprezzato dalla popolazione e che
possa permettere anche di approcciarsi da un punto di vista delle
opportunità lavorative da sviluppare in quello stesso contesto.
Complessivamente saranno messi a disposizione di questo
intervento 44 milioni di euro, di questi 44 gli 11 milioni e mezzo
che verranno messi a disposizione dall'Amministrazione regionale
sono, nel complesso, un buon esempio di sinergia tra le iniziative
messe in piedi dalle varie organizzazioni. Il fatto di riuscire a
metterle assieme in un tempo accettabile penso che sia da
sottolineare positivamente e non sempre negativamente. Iniziamo a
muovere la classifica, il tempo ci dirà se saremo in grado di
dettare delle norme per un recupero ambientale e cittadino di un
certo spessore e con certe caratteristiche da seguire, ma penso che
ad oggi sia fondamentale riuscire e partire per dare delle risposte
concrete, delle risposte che si trasformino nei prossimi
trentaquattro, trentasei mesi, tre, quattro anni in qualcosa di
concreto e di percettibile sul territorio. Soprattutto dimostrano
anche il fatto che gli accordi di programma che si sono chiusi tra
la città di Aosta e l'Amministrazione regionale si trasformano in
qualcosa di positivo, perché anche queste risorse che erano state
definite all'interno di quest'accordo di programma andranno ad
aggiungersi per arricchire la dotazione da mettere a disposizione
di questo intervento.
Per tutti questi motivi, credo che l'attenzione della politica
debba essere sul sostenere questo tipo di iniziative, come sempre
di non accontentarsi di quello che si è fatto, che si è
programmato, ma di continuare questa programmazione e di farlo con
spirito collaborativo e non mettendo sempre in antagonismo quelle
che sarebbero anche altre iniziative da assumersi. Lo si sa bene,
quando si amministra, non si riescono a dare tutte le risposte, ma
io penso che in questo caso alcune risposte importanti si potranno
dare. È per questo motivo che faccio all'ARER, ai suoi dirigenti,
al suo Presidente e a tutti i collaboratori un in bocca al lupo per
un lavoro proficuo e soprattutto da realizzarsi in tempi brevi con
il sostegno opportuno dell'Amministrazione regionale e delle
risorse che con questa legge riusciamo a mettere assieme.
Presidente -
Si è prenotato il consigliere Grosjacques,
ne ha facoltà.
Grosjacques (UV) -
Solo due brevi considerazioni a
sostegno di questo disegno di legge che mi ha visto ormai molti
anni fa in Consiglio di amministrazione dell'ARER prima come
Vicepresidente e poi come Presidente.
Mi sento di dire che negli ultimi vent'anni, il periodo nel
quale sono stato testimone delle attività dell'ARER, in questo
periodo con il collega Baccega abbiamo anche condiviso un percorso,
lui da Assessore al Comune di Aosta e il sottoscritto da Presidente
dell'ARER, posso dire che quest'intervento credo sia il più grande
intervento in termini di riqualificazione del patrimonio che voglio
sottolineare. L'ARER si è fatto carico anche del patrimonio
immobiliare del Comune di Aosta, quindi si è in qualche modo
caricato di un patrimonio immobiliare sicuramente non di primo
ordine, come non di primo ordine certamente sono gli immobili sui
quali si va a intervenire. È un primo intervento, giustamente il
collega Baccega ha detto: "il quartiere è molto più ampio", ma un
intervento da 44 milioni, descritto dal collega Testolin nel suo
sviluppo, oltre a 20 milioni sul patrimonio immobiliare ARER dei
vari Comuni dislocati su tutto l'asse centrale della Valle, credo
non si ricordi prima dell'ARER ancora dallo IACP, anche perché in
quell'epoca c'era anche la possibilità di acquisire patrimonio
immobiliare sul mercato privato, per cui erano state fatte delle
operazioni che sono andate certamente a migliorare la qualità di
coloro che si vedevano assegnare gli alloggi ma ha in qualche modo
penalizzato la manutenzione degli alloggi, alloggi che, come tutti
sappiamo, sono occupati da nuclei familiari con bassa capacità di
spesa, quindi credo che gli interventi volti al miglioramento delle
qualità dell'abitare di questi nuclei familiari siano sicuramente
interventi che vanno sostenuti e incentivati.
Questo disegno di legge di cui si è già delineato il contenuto
quindi va veramente a dare un grande segnale, non sufficiente
sicuramente, ma l'ARER ha avuto il merito e la fortuna di essere
inserito tra gli unici enti pubblici a poter beneficiare del 110
percento e credo che questa opportunità sia stata colta, sviluppata
e portata all'attenzione prima del Governo regionale e poi di
questo Consiglio grazie - mi sento di dire - alle strutture che
oggi lavorano all'interno dell'ARER con un'implementazione di
personale che non è certamente sufficiente rispetto a quello che è
stato il carico di unità immobiliari che sono state nel tempo
assegnate all'ARER.
Per quel che riguarda il parere del CPEL, vorrei correggere il
collega Baccega perché il parere del CPEL è stato un parere
positivo sul disegno di legge; la suggestione del CPEL è stata
quella di non utilizzare risorse di finanza locale ma è stato
chiesto all'Amministrazione regionale di utilizzare risorse
diverse, ma il parere sul disegno di legge è stato positivo senza
condizioni, se non quello di un suggerimento
sull'approvvigionamento della provvista finanziaria.
Sui buoni postali posso dire che questa è una storia che viene
regolarmente fuori, io sono stato dieci anni, li ho trovati e devo
fare i complimenti al Presidente che mi ha preceduto che aveva
avuto la lungimiranza di investire le eccedenze finanziarie in
buoni postali che avevano una redditività che purtroppo oggi non è
più la stessa. Quando scadranno, siamo sicuri che l'ARER potrà
intervenire ancora in modo più puntuale sul proprio patrimonio
immobiliare in modo da cercare, con le risorse che sono a sua
disposizione, di dare delle risposte a quella graduatoria, che,
purtroppo, anche a causa della pandemia, si sta tutti gli anni
ingrossando e alla quale purtroppo non siamo nella condizione di
dare tutte le risposte che servirebbero.
Presidente -
Si è prenotata la consigliera Minelli, ne ha
facoltà.
Minelli (PCP) -
Molto brevemente perché, a differenza di
tutti coloro che mi hanno preceduta, che sicuramente o per
esperienza professionale, o per esperienza politica a vario livello
nelle istituzioni hanno indubbiamente molte competenze
sull'argomento, io non le possiedo.
Una valutazione però la faccio sul disegno di legge su cui ci
esprimeremo positivamente: gli interventi di riqualificazione del
patrimonio edilizio che sono previsti da questa norma sono, a
nostro avviso, utili e importanti perché vanno a incidere in
particolare su un quartiere del capoluogo di Regione, il Quartiere
Cogne, che è al centro di un progetto più complessivo di
valorizzazione di una serie di interventi del Comune di Aosta volti
a migliorare la vivibilità di quella zona della città. Un progetto
di sviluppo e anche di ordine sociale crediamo passi anche
attraverso una riqualificazione dell'edilizia popolare.
Il disegno di legge, è stato ricordato sia dal relatore ma anche
da altri, stanzia in particolare delle risorse per andare a
integrare quegli interventi che non sono coperti totalmente con i
fondi statali, con i cosiddetti "PinQua" e con altri. Diamo un
giudizio positivo poi anche sui sostegni che vanno agli adeguamenti
strutturali che sono previsti oltre ai lavori di efficientamento. È
stato ricordato che ormai tutto è efficientamento, però poi c'è
anche la realizzazione prevista di nuovi servizi, di zone verdi, di
percorsi ciclopedonali. Ci sembra quindi che all'interno di questo,
su cui evidentemente non andiamo a definire nello specifico quello
che si farà, ma per cui semplicemente c'è un'attribuzione di
risorse... crediamo che sia un passo avanti, ben consapevoli che,
come è stato detto, il quartiere è molto grande, questo è un
intervento che ne riguarda una parte, però in ogni caso è un passo
importante che va fatto.
Presidente -
Siamo ancora in discussione generale. Se
qualcuno vuole intervenire, altrimenti chiudo la discussione
generale. La discussione generale è chiusa. Per il Governo replica
l'assessore Barmasse.
Barmasse (UV) -
Innanzitutto ringrazio il Presidente
della III Commissione, il consigliere Chatrian, per l'esposizione
di questo disegno di legge e lo ringrazio anche per come l'ha
esposto, mettendo in evidenza la grande importanza di questo testo,
perché si tratta di un intervento economico, come ha ricordato
anche il consigliere Grosjacques che sicuramente ha una grande
esperienza in questo campo, che forse è uno dei più grandi
investimenti per quanto riguarda l'edilizia residenziale pubblica a
memoria, non sicuramente prima dell'ARER, dovremmo ritornare
all'Istituto Autonomo Case Popolari forse, ma non saprei dire di
quanti anni.
È un intervento veramente importante, io non ho le competenze
tecniche del consigliere Distort per fortuna, cerco già di
arrangiarmi in quello che è il mio mestiere, però vorrei solamente
ricordare che il progetto PINQuA è un progetto ministeriale,
ovviamente è un progetto da parte del Comune di Aosta che è stato
approvato dal Ministero e quindi penso e sono certo che saranno
stati degli esperti qualificati a valutarlo. Poi sicuramente ci
possono essere dei punti di vista diversi, ma su questo non voglio
assolutamente entrare nel merito.
Mi piace ricordare, come ha detto il consigliere Chatrian, che
questo è un progetto che ha avuto un'origine politica in cui sono
stati dati degli indirizzi ben precisi all'ARER, quello sul
recupero energetico, sulla riqualificazione del Quartiere Cogne;
dopodiché gli strumenti stessi non sono, a mio avviso, come ho
detto, al di là del fatto che il progetto PINQuA è un progetto
ministeriale approvato dal Ministero, direi che il nostro compito
come politici finisce qui, anzi, direi inizia qui perché, dopo aver
dato queste indicazioni, bisognerà anche vedere che queste
indicazioni, al di là degli investimenti e dei finanziamenti che
noi faremo come Regione, se il disegno di legge verrà approvato,
vengano utilizzate al meglio e il tutto vada a buon fine.
È stato già detto che... il fatto che questo progetto abbia una
durata limitata nel tempo io non lo vedo in maniera negativa,
tendenzialmente tutte le opere pubbliche non finiscono mai,
sappiamo benissimo, senza fare magari delle precisazioni, quante
opere sono rimaste incompiute, parliamo della struttura che c'è in
Corso Ivrea iniziata nel 1997 ed è ancora incompiuta adesso, per
cui il fatto che ci siano dei limiti temporali alla realizzazione
dei lavori lo vedo in maniera estremamente positiva. Certo, è una
sfida, ma io ho la massima fiducia nell'ARER e sono convinto che
questo progetto verrà portato a termine.
Come dicevo prima, è un intervento molto importante, che
determinerà un miglioramento significativo della qualità
dell'abitare all'interno del Quartiere Cogne che è un quartiere
storico e che da troppo tempo sicuramente non ha avuto gli
investimenti necessari e sufficienti per riqualificarlo, c'è un
investimento conseguente che non è solamente quello sul Quartiere
Cogne ma su tutto l'ambito regionale con altri 20 milioni di euro
di riqualificazione, per cui arriviamo a circa 64 milioni di euro
investiti sull'edilizia residenziale pubblica.
Prima si è parlato di un'occasione persa perché forse non
abbiamo programmato bene, io direi che l'occasione è persa se noi
non approveremo questo disegno di legge e penso che sarà anche
molto difficile spiegarlo ai cittadini valdostani se noi non
dovessimo approvarlo, il fatto di aver perso 64 milioni totali di
investimenti sul patrimonio di edilizia residenziale pubblica sul
territorio valdostano. Anzi è stato anche un esempio di come
trovare i fondi, questo l'aveva già sottolineato il consigliere
Testolin, in quanto ci sono 17 milioni di cessione del credito sul
110 percento più i 15 milioni di PINQuA, quindi questi sono tutti
fondi statali e penso che se noi non li avessimo utilizzati, non
avessimo progettato o programmato quest'intervento, probabilmente
ci sarebbe qui qualcuno a chiedere come mai abbiamo perso
l'opportunità di utilizzare tutti questi fondi statali.
Ribadisco che, secondo me, questo è un progetto molto importante
e che è molto importante approvarlo affinché l'ARER abbia anche il
tempo per poterlo portare avanti. Si tratta di un progetto
importantissimo per la nostra comunità e non approvarlo sarebbe
veramente la perdita di una grande occasione.
Presidente -
Vi sono dichiarazioni di voto o altri
interventi? Ha chiesto la parola il consigliere Cretier per
dichiarazione di voto.
Cretier (FP-PD) -
Proprio per dichiarazione del voto
favorevole del nostro gruppo anche in funzione di un elemento che
non è stato sottolineato da nessuno: il recupero del patrimonio
esistente e soprattutto per mantenere quell'interessante dato del
consumo di suolo dove la Valle d'Aosta si trova nettamente meglio
rispetto ad altre Regioni. Il recupero è essenziale per non andare
ad occupare altri spazi, quindi crediamo che questa norma sia
assolutamente motivata e sostenibile per il nostro gruppo.
Presidente -
Ha chiesto la parola il consigliere Baccega
per dichiarazione di voto.
Baccega (FI) -
Io credo che nessuno abbia ascoltato dalla
mia voce il fatto che non si debba tener conto che ci sono 44
milioni e mezzo da spendere in termini di edilizia residenziale
pubblica. La nostra critica va soprattutto nella direzione
dell'indirizzo che è stato dato, quindi un indirizzo che alla fine
ci porterà ad avere, come si dice in termini più blandi, una scarpa
e uno zoccolo. Questo noi non lo volevamo, noi volevamo partecipare
a una riflessione più ampia su questo tema. Non è stato fatto, noi,
da questo punto di vista, ci asterremo perché riteniamo che si
poteva fare molto meglio.
Presidente -
Vi sono altre dichiarazioni di voto? Molti
si sono già espressi. Possiamo passare all'analisi dell'articolato.
Ricordo che stiamo analizzando il nuovo testo della III
Commissione. Articolo n. 1. Vi sono interventi riguardo
all'articolo n. 1? Se non ve ne sono, lo metto in votazione. La
votazione è aperta. La votazione è chiusa.
Presenti: 34
Votanti: 20
Favorevoli: 20
Astenuti: 14 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Marquis, Perron, Planaz, Rollandin,
Sammaritani)
L'articolo n. 1 è approvato.
Posso dare lo stesso risultato per l'articolo n. 2? Stesso
risultato. Articolo 3? Stesso risultato. Articolo 4? Stesso
risultato. Articolo 5? Stesso risultato. A questo punto mettiamo in
votazione la legge nel suo insieme. La votazione è aperta. La
votazione è chiusa.
Presenti: 35
Votanti: 20
Favorevoli: 20
Astenuti: 15 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Marquis, Perron, Planaz, Rollandin,
Sammaritani, Spelgatti)
La legge è approvata.
