Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 1965 del 21 settembre 2011 - Resoconto
OGGETTO N. 1965/XIII - Interrogazione: "Lavori di messa a
norma dei locali per un funzionamento ottimale dell'apparecchio
fototerapico a raggi ultravioletti".
Interrogazione
Ricordato che:
- a marzo 2008 è stato presentato alla stampa, da parte
dell'Azienda USL della Valle d'Aosta, un nuovo apparecchio
fototerapico a raggi ultravioletti, presentandolo, con
soddisfazione, come una nuova, concreta opportunità offerta ai
tanti pazienti valdostani affetti da psoriasi o da vitiligine o da
linfomi cutanei;
- per la messa in funzione della apparecchiatura era
necessario mettere a norma il locale individuato per
ospitarla;
- a febbraio 2009, rispondendo ad una interpellanza,
l'Assessore regionale competente affermava che: "le projet exécutif
pour la mise aux normes des locaux est en train de démarrer, on est
en train de commencer les travaux";
- a novembre 2009, sempre in Consiglio regionale, l'Assessore
competente affermava che: "I lavori di ristrutturazione del
locale...portano un leggero ritardo rispetto alle
previsioni...L'esecuzione dei lavori quindi è prevista entro il
primo semestre 2010";
- a ottobre 2010, nuovamente in Consiglio regionale,
l'Assessore competente affermava che: "Riguardo ai locali da
ristrutturare per accogliere l'attività che è prevista con questo
apparecchio fototerapico, c'è stato un leggero ritardo dovuto al
fatto che vi è stata una riprogrammazione quest'anno dei lavori
presso il Beauregard...il che ha fatto slittare di qualche mese,
siamo arrivati all'esecuzione per quanto riguarda l'intervento che
è richiamato nell'interpellanza, quindi a breve...si è sollecitato
l'Azienda USL di accelerare il più possibile la calendarizzazione
dei lavori del locale destinato alla fototerapia";
- a gennaio con una breve dichiarazione l'Assessore Lanièce
comunicò che: "il progetto esecutivo è terminato e, nel primo
semestre di quest'anno, inizieranno i lavori per quanto riguarda
questo apparecchio fototerapico";
Rilevato che, da informazioni assunte, i lavori per la messa
a norma del locale non sono ancora iniziati;
i sottoscritti Consiglieri regionali
Interrogano
l'Assessore competente per sapere quando l'apparecchio potrà
funzionare in modo ottimale e non più solo "a basso
regime".
F.to: Rigo - Donzel - Carmela Fontana
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Voglio solo ricordare su questo lavoro come la messa a punto a
regime dell'apparecchio fototerapico e l'adeguamento dei locali in
Dermatologia faccia parte del secondo lotto di interventi, previsti
dall'Azienda USL per il presidio Beauregard, che include anche la
messa a norma del locale di isolamento della Neonatologia, nonché
la realizzazione dei servizi igienici delle stanze di degenza nella
struttura di Ostetricia e Ginecologia. L'Azienda USL non ha ancora
proceduto all'avvio dei lavori a causa delle problematiche
derivanti dalla riduzione dei posti letto di degenza, che
deriverebbero dai lavori di realizzazione dei servizi igienici.
Tenuto conto dell'importanza degli interventi in questione ed al
fine di accelerare i lavori del locale destinato alla fototerapia,
si è deciso di stralciare la sola parte inerente gli ambulatori e
la messa a norma della zona di isolamento neonatologico, in modo da
consentire, in brevissimi tempi, la messa a regime dell'attività.
Qui ho la piantina dei lavori, così potremo confrontarci con il
collega Rigo. Grazie.
Presidente
- La parola al Consigliere Segretario
Rigo.
Rigo (PD)
- Come promesso nel Consiglio di gennaio
scorso, il mio è quasi un atto dovuto, ho continuato a seguire
quella che chiamai la "telenovela della fototerapia renitente" e
quindi è giusto aggiornare il Consiglio rispetto a questa
vicenda.
Un apparecchio che, un po' bizzoso e birichino, rifiutando ogni
forma di costrizione, leggasi la nuova messa a norma del locale
all'uopo destinato, non ha voluto per il momento essere disponibile
ad eseguire quei cicli di cura potenzialmente possibili. Fuor di
metafora, voglio dire che l'acquisto nei primi mesi del 2008, di
questo apparecchio fototerapico, considerato all'avanguardia nella
cura di molte malattie dermatologiche che affliggono un numero
considerevole di persone, ed
"acquisto non così scontato in
altre Regioni"
, affermazioni, queste ultime, del Direttore
generale dott.ssa Riccardi riportate dal quotidiano
La
Stampa
, non ha ancora trovato una sistemazione idonea,
opportuna. Acquisto presentato da Azienda USL ed Assessorato
regionale come una vera "scommessa", fra virgolette, finalizzata ad
aumentare la qualità del Servizio sanitario valdostano. Ed è un
piacere - continua fra virgolette
La Stampa
del 13 marzo
2008 - scoprire come molti pazienti provengano da fuori Valle; per
i residenti, poi, è un'opportunità impagabile farsi curare in casa
propria. Purtroppo da allora la nuova macchina non ha ancora potuto
dispiegare appieno la sua effettiva potenzialità.
Vedete, colleghi, l'Azienda USL non è ancora riuscita - ha detto
in questi anni l'Assessore Lanièce il perché - ad eseguire quei
lavori di ristrutturazione necessari per mettere a norma un locale,
una stanza, e poter programmare quindi quei cicli di cura per 40-50
persone, indispensabili per rispondere con efficacia alle numerose
richieste dei pazienti valdostani. Ed allora, dopo 42 mesi dalla
presentazione alla stampa del nuovo apparecchio, consentitemi
alcune amare considerazioni e di esplicitare una preoccupazione: la
spesa di 30.000 euro non è stata ancora capace di produrre gli
effetti auspicati, e spero che la macchina non sia ormai già
superata da nuove tecnologie; il Lyons Club Cervino, che ha
contribuito all'acquisto, spero non si sia pentito di aver fatto
quella scelta; i pazienti, che nel 2008 erano stati suddivisi in
gruppi, dopo le necessarie visite preliminari, penso si siano
sentiti in questi anni gabbati; e l'Assessore Lanièce sicuramente
avrebbe fatto volentieri a meno di dover rispondere,
semestralmente, alle nostre domande dovendo, ogni volta, correggere
le precedenti affermazioni. Se questa può essere la cartina di
tornasole per valutare l'efficienza della macchina USL in questo
campo, dato quello che ci aspetta in quanto a lavori, abbiamo molto
di cui preoccuparci!
