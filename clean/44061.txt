Classificazione
CONSIGLIO REGIONALE
Attività consiliare d'aula



Oggetto del Consiglio n. 1127 del 12 gennaio 2022 - Resoconto
OBJET N° 1127/XVI - Communications du Président du
Conseil.
Bertin (Presidente) -
Alla presenza di 35 Consiglieri,
possiamo dare avvio alla riunione del Consiglio di oggi. Punto n. 1
all'ordine del giorno.
In apertura della riunione di oggi del Consiglio regionale,
desidero rivolgere un pensiero a David Sassoli, Presidente del
Parlamento Europeo, scomparso prematuramente nei giorni scorsi. A
lui dobbiamo molte iniziative volte ad avvicinare i cittadini alle
istituzioni europee, per cui anche la conferenza sul futuro
d'Europa di cui si è parlato proprio ieri al Palazzo regionale con
i giovani Valdostani che hanno aderito al progetto "Nuove Idee per
l'Europa".
Chiedo ai colleghi se vogliono intervenire. Consigliere Cretier
ne ha facoltà.
Cretier (FP-PD) -
Come gruppo vogliamo ricordare
brevemente la prematura scomparsa del Presidente del Parlamento
Europeo David Sassoli, giornalista professionista dal 1986, vice
direttore e per tre volte eletto al Parlamento Europeo. Una persona
riconosciuta come umile e pregna di umanità, difensore della
democrazia europea, sostenitore del Parlamento Europeo, delle
peculiarità dei popoli uniti sotto una sola bandiera europea. Un
convinto europeista, un sincero democratico, un uomo semplice ma
impegnato nella costruzione di un'Europa solidale contro la
costruzione di muri immorali. Un uomo di animo gentile, garbato,
rispettoso, propositivo e rispettoso dell'altrui pensiero, facendo
politica senza urlare e misurando le parole a ogni evenienza, non
parole taglienti ma puntuali e mirate che lasciano il segno e
creano pensieri nelle persone moderate.
Il gruppo Federalisti Progressisti Partito Democratico esprime
vivo cordoglio per la perdita della persona e del politico e si
unisce alle tante commemorazioni odierne.
Presidente -
Consigliere Baccega ne ha facoltà.
Baccega (GM) -
I messaggi di cordoglio che si sono
succeduti in queste ore, provenienti da tutti i paesi europei e da
tutto il mondo, nell'onorare il presidente del Parlamento Europeo
David Sassoli fanno sicuramente onore alla forza, all'energia,
all'impegno e alla passione, oltre che alle capacità dimostrate in
tutta la sua carriera.
Come giornalista televisivo, in particolare come conduttore del
Tg1, e come uomo politico dopo la sua elezione al Parlamento
Europeo nel 2009.
Un progressista moderato, uomo politico di buon senso e attento
ai più deboli, ma soprattutto convinto europeista. Ha sempre
lavorato per l'Europa dei popoli e per l'Europa delle genti. Una
persona sicuramente da stimare e da ricordare sempre.
Alla famiglia vanno le più sentite condoglianze da Forza Italia
della Valle d'Aosta e a Davide Sassoli un saluto cristiano. Grazie
Presidente.
Presidente -
Il presidente della Regione Lavevaz.
Lavevaz (UV) -
Semplicemente per unirmi anch'io, anche a
nome del Governo, al cordoglio espresso dai colleghi per la
prematura scomparsa di David Sassoli, il nostro Presidente del
Parlamento Europeo.
Andando molto al di là degli schemi dell'appartenenza partitica,
Sassoli è stato per molti versi un modello esemplare d'impegno
istituzionale ed europeista. Come è stato ricordato, le sue parole,
la sua azione ci hanno ricordato per anni cosa significa dedicarsi
alla politica nel senso più alto e più elevato, essere capaci di
ascolto, di empatia, di capacità di portare avanti le proprie
idee.
Crediamo che Sassoli abbia incarnato per questo un'idea di
Europa che condividiamo verso la quale dobbiamo camminare insieme,
forti dei valori di democrazia e di solidarietà.
Presidente -
Propongo di osservare un minuto di silenzio
in sua memoria.
L'Aula osserva un minuto di silenzio.
Presidente -
Comunico che il 31 dicembre scorso la Giunta
regionale ha depositato un disegno di legge che contiene
l'aggiornamento del Piano regionale di gestione rifiuti del
quinquennio 2022-2026. L'atto è stato assegnato alla III
Commissione.
La Conferenza dei Capigruppo, riunitasi ieri, ha deciso
l'accorpamento di due interpellanze nell'ordine del giorno di oggi,
la n. 23 e la n. 25, riguardanti nuove misure a sostegno
dell'economia regionale.
Vi informo inoltre che domani pomeriggio e venerdì sarò a Trento
per partecipare al Coordinamento delle Assemblee legislative delle
Regioni a statuto speciale e delle Province Autonome, convocato per
affrontare alcune questioni, tra le quali la rappresentanza al
Parlamento Europeo e le norme di attuazione il PNRR.
Consigliere Manfrin ne ha facoltà.
Manfrin (LEGA VDA) -
Solo per richiamare la sua
attenzione su una questione che, come lei sa, ci sta
particolarmente a cuore, ovvero il rispetto dei tempi delle
richieste di accesso atti. Abbiamo sollevato più volte in
quest'aula la necessità di addivenire a una certezza, ovvero che
quando si chiedono gli atti arrivino nei tempi certi.
Le segnalo - lei lo saprà però è bene che lo sappia tutta l'Aula
- che io sono ancora in attesa di due richieste di accesso agli
atti: la n. 551 del 6 agosto 2021, e la n. 557 del 10 agosto
2021.
Mi permetterei anche di ricordare, così come ho fatto nella mia
richiesta per il suo intervento, che, come approvato da quest'Aula
e come approvato dalla Commissione per il regolamento, il mancato
rispetto - peraltro senza neanche una risposta, non è che è
arrivato un messaggio dicendo "Siamo un attimo in ritardo, non ce
la facciamo"; no, non è stata fatta nessuna risposta - di questi
tempi prevede anche che ci sia un'istruttoria per verificare se c'è
stata una violazione del contratto e poi le opportune sanzioni per
il dirigente che non ha risposto.
Le chiederei di vigilare in maniera particolare su questo
aspetto, perché ci tengo assolutamente soprattutto perché credo sia
una questione di rispetto. Quando si chiedono i dati ad agosto e
siamo a gennaio del 2022, obiettivamente mi sembra che il ritardo
sia imbarazzante.
Oltre a questo, Presidente, le chiedo, visto che è stato fatto
un comunicato stampa rispetto ai fondi del progetto "Solidarité en
Vallée d'Aoste", ma abbiamo visto un riassunto abbastanza generico,
se poteva specificare meglio su quali progetti e su quali
interventi si era poi incentrato l'intervento sulla povertà
utilizzato con quei fondi.
Presidente -
Consigliere Baccega.
Baccega (GM)
. Stesso argomento; mi riferisco a una
richiesta di accesso agli atti del 4 ottobre 2021 nella quale si
richiedeva copia dei verbali della Commissione di edilizia
residenziale pubblica; lei gentilmente ha sollecitato l'Assessore
alla sanità con una sua nota del 9 dicembre, a oggi non abbiamo
ancora ricevuto la documentazione.
Ci sono in atto tutta una serie di percorsi di sfratto e la
gente è, sicuramente, fortemente in difficoltà.
Chiedo un suo intervento e visto che l'assessore Barmasse ci
ascolta lo prego di attivarsi affinché questi documenti
arrivino.
Presidente -
Solleciteremo ulteriormente l'Assessorato in
questione, nel caso, si avvieranno le procedure previste dal
regolamento.
Per quello che riguarda la convenzione sull'utilizzo dei fondi,
la cosa più semplice che facciamo è distribuire la relazione nella
quale sono puntualmente elencate le attività svolte nell'anno
passato e quelle previste per l'anno a venire.
Consigliere Manfrin.
Manfrin (LEGA VDA) -
Rispetto anche alla richiesta che ha
fatto il collega Baccega a questo punto mi permetto di evidenziare
come non ci si debba, secondo me, solo attenere al protocollo
burocratico di prendere un foglio e passarlo da un'altra parte, ma,
forse, se mancano questo tipo di risposte e mancano per dei mesi, è
necessaria un'azione un poco più penetrante rispetto a chi non
risponde, che probabilmente richiamerebbe al proprio dovere chi per
dei mesi non ha inteso rispondere.
Visto che ci distribuirà, come lei ha detto, una relazione sui
progetti fatti e quindi la ringrazio, le chiedo a questo punto,
Presidente, se unitamente a questa relazione rispetto ai progetti,
ci potrà anche fornire una risposta che purtroppo non abbiamo mai
avuto rispetto alla segnalazione che tal G. R, ha formulato alla
Corte dei conti in merito all'utilizzo di quei fondi. Questo
perché, come sa, tal G. R. ha detto che quei fondi che voi avete
utilizzato giustamente per andare ad attenuare la povertà, sono
stati contestati da questo soggetto, perché diceva che queste spese
non era legittimo farle per aiutare le persone, perciò i soldi che
ci siamo tolti dagli stipendi dei fondi dei gruppi non era
legittimo utilizzarli per i poveri.
C'è una lettera, c'è una mail; se lei potrà inviarci nella
comunicazione anche una valutazione rispetto a questo, cioè che lei
valuta che non si possono utilizzare o meno, almeno sapremo se
abbiamo fatto la cosa giusta o meno.
Presidente -
La risposta in passato è stata data, è una
cosa che risale a diverso tempo fa, già all'altra legislatura.
Allegheremo anche questa risposta.
