Classificazione
CONSIGLIO REGIONALE


Resoconto integrale del dibattito dell'aula
Oggetto del Consiglio n. 2388 del 5 febbraio 1997 - Resoconto
SEDUTA ANTIMERIDIANA DEL 5 FEBBRAIO 1997
OGGETTO N. 2388/X Ratifica di deliberazioni adottate dalla
Giunta regionale in via d'urgenza.
Oggetto n. 5783 in data 20 dicembre 1996: Revoca della
deliberazione di Giunta n. 2066 del 7 maggio 1996 e approvazione di
nuovo accordo con Italgas S.p.A./Digrava.
Presidente E' aperta la discussione generale. Ha chiesto la
parola il Consigliere Tibaldi.
Tibaldi (Ind) Per chiedere alcuni chiarimenti su questa
delibera. Nella premessa si legge che la ragione della revoca della
delibera di Giunta precedente e l'approvazione di questo nuovo
accordo sono determinate dal fatto che non avendo l'ENI concesso
l'autorizzazione prevista, giusta comunicazione all'Italgas in data
13 dicembre, tale contratto deve intendersi risolto, di conseguenza
si è proceduto alla stesura di un nuovo accordo. Sarebbe
interessante sapere per quali ragioni l'ENI non ha concesso
quest'autorizzazione, quali sono le ragioni che stanno a monte di
questo diniego di autorizzazione.
Sempre nella premessa si legge che questo nuovo accordo prevede
l'inserimento di nuove particolari clausole, dove è previsto un
rimborso a Italgas della somma di mezzo miliardo, che a suo tempo
venne versata a titolo di anticipo contrattuale, il versamento a
titolo di indennizzo ai comuni già soci della Digrava, qualora
rinunciassero nei termini stabiliti dalla legge all'esercizio del
diritto di opzione, della somma di cui ad un tabella che qui viene
allegata. Sarebbe importante conoscere come è stata articolata
questa nuova impalcatura contrattuale, alla luce anche del fatto
che l'ENI non ha concesso l'autorizzazione prevista.
Presidente Se nessun altro consigliere chiede la parola,
dichiaro chiusa la discussione generale.
Ha chiesto la parola l'Assessore al bilancio e finanze,
Lévêque.
Lévêque (Ass.tec.) La delibera e il nuovo contratto allegato
alla delibera hanno una storia che questo Consiglio conosce, perché
sono collegati a quanto abbiamo già discusso nello scorso mese di
maggio in relazione alla decisione di uscire come soggetti
pubblici, Regione e Comuni, dalla società Digrava. Non torno qui
sulle ragioni che portarono a questa scelta. Il contratto allora
sottoscritto prevedeva una clausola risolutiva qualora o gli enti
sovraordinati all'Italgas, quindi SNAM e ENI, o il Consiglio
regionale e i Consigli comunali che avevano la titolarità della
decisione di uscita avessero per qualche motivo non autorizzato i
soggetti sottoscrittori, cioè Regione e Italgas, a dar corso al
contratto.
Abbiamo ricevuto il 13 dicembre una comunicazione da parte di
Italgas, che ci ha formalizzato solo la comunicazione che il
contratto era da intendersi risolto, in quanto si era avverata la
condizione prevista dall'articolo 13, lett. a), cioè non era stata
autorizzata a perfezionarlo dal soggetto controllante, cioè dal
gruppo ENI. Le ragioni che sono state a noi riportate verbalmente
dai responsabili della società sono legate al fatto che veniva nel
contratto di maggio prevista la cessione delle quote di Regione e
Comuni all'Italgas per un importo che complessivamente era di circa
3 miliardi.
Probabilmente gli organi dell'ENI hanno ritenuto, anche sulla
base di perizie che sono state fatte, eccessiva la valutazione
della quota detenuta dalla Regione. Noi avevamo a lungo discusso
sul valore della società quando, sulla base della perizia della Mc
Kinsey, si era giunti ad una valutazione della società che aveva
segno negativo, per cui io stesso nel presentare la bozza di
accordo con Italgas avevo evidenziato come, anche sul piano
strettamente economico-finanziario, quel contratto era conveniente
per l'Amministrazione.
Poiché la volontà delle parti, malgrado questo giudizio tecnico
dell'ENI, ENI compresa, era quella di andare verso la scelta della
privatizzazione della società e di andarci nei tempi previsti, cioè
per la fine dell'anno, si è esaminato in quale modo poteva essere
fatta salva la privatizzazione della società e quelle che erano le
condizioni economiche e normative complessivamente contenute nel
contratto.
La Regione ha fatto presente che, pur condividendo una
valutazione con segno meno della società, andavano riconosciute due
cose a questo contratto: la prima, che una serie di benefici anche
solo in termini di libertà di azione e di gestione della società
una volta privatizzata andavano considerati da parte del gruppo
Italgas; la seconda, che gli impegni che la Regione e i Comuni si
erano assunti nel primo contratto e che erano disposti a confermare
nel secondo, anzi nel secondo si era già verificata l'attuazione di
uno degli impegni del primo contratto, cioè la legge sugli
incentivi ai privati, questi interventi e impegni
dell'Amministrazione prevedevano degli impegni economici di cui si
doveva tener conto.
Per cui in questo nuovo contratto la controparte riconosce alla
Regione una somma, che fa salvo quello che era il contenuto
economico del contratto precedente e che si motiva sulla base di
questi interventi che la Regione fa - sostanzialmente la legge sui
contributi ai privati e l'impegno a metanizzare i propri impianti
di riscaldamento secondo un programma da concordarsi entro il
duemila.
I motivi per cui la delibera è in ratifica è perché i tempi che
sono stati concordati contrattualmente sono stati molto ristretti,
proprio per mantenere quelle cadenze che erano state previste fin
dal contratto di maggio.
In sintesi, il nuovo contratto recepisce tutte le clausole di
impegno sia da una parte che dall'altra che erano già contenute nel
precedente contratto, e si inserisce questo riconoscimento di un
rimborso alla Regione per gli impegni complessivamente presi nel
contratto.
Evidentemente la condizione in cui la società si trovava a
maggio era diversa dalla condizione in cui si trovava a
novembre-dicembre, nel senso che era stata per legge convocata
un'assemblea per la ricostituzione del capitale, a cui la Regione
non ha partecipato, per cui formalmente le nostre quote azionarie
già nel momento della ridiscussione di questo contratto non erano
più a disposizione della Regione, quindi non erano formalmente
neanche più cedibili. Ecco perché questa soluzione dell'indennizzo
del contributo è una soluzione che ha consentito
all'Amministrazione di poter uscire con un corrispettivo economico
che sostanzialmente era quello che era stato ritenuto già nel
maggio-giugno dell'anno scorso conveniente e accettabile.
Mi pare però che il dato politico più importante non sia la
riscrittura del contratto, che fa salvo - ripeto - tutto quanto già
discusso in questo Consiglio, quanto il fatto che da una parte si è
riusciti a procedere, seppure con difficoltà, ad una
privatizzazione che riteniamo importante e che rientra fra gli
obiettivi che questa maggioranza si era data sia nelle discussioni
programmatiche che in quelle di bilancio, e che d'altra parte
trovino ancora conferma in questo atto gli impegni politici delle
parti, sia quelli riguardanti l'occupazione e il completamento
della rete da parte della società Digrava, sia quelli relativi al
sostegno a questa forma di fonte energetica nell'ambito della
politica energetica regionale.
Credo che la società Digrava possa continuare a svolgere un
ruolo importante in questo settore per la Valle e credo che anche
la legge che recentemente il Consiglio ha approvato, che è entrata
in vigore, per la quale è già stato predisposto un regolamento che
va nella direzione di aiutare i cittadini valdostani
finanziariamente a convertire gli impianti o a dotarsi di nuovi
impianti in tal senso, sia una testimonianza di quanto queste
comuni volontà possano continuare a convivere malgrado l'uscita da
parte della Regione e dei Comuni dalla gestione operativa del
fenomeno.
Per quanto riguarda i Comuni, tutti i Comuni azionisti hanno
deliberato nei loro consigli a fine anno lo stesso atto approvato
dalla Regione e ad essi è stato garantito quel corrispettivo
economico pro-quota, in base quindi alle percentuali in cui erano
azionisti della Digrava, che era già di fatto previsto nel caso in
cui fosse stata ceduta formalmente la quota alle condizioni
previste dal contratto di maggio.
Quindi anche gli enti locali si sono già visti introitare la
loro spettanza pro-quota, di conseguenza l'operazione si conclude
anche per loro, sul piano economico oltre che amministrativo, con
le stesse condizioni che erano previste nel contratto di
maggio.
Presidente Ha chiesto la parola il Consigliere Tibaldi per
dichiarazione di voto.
Tibaldi (Ind) Dichiaro senz'altro la mia astensione su questo
provvedimento, come d'altronde analogo atteggiamento ho dimostrato
nei confronti della delibera iniziale, quella del maggio '96, per
le molteplici ragioni che ora non sto a ripetere, che sono di
carattere sia politico che economico.
Alle perplessità che già allora avevo evidenziato si aggiunge
quella di oggi, che è stata in un certo senso manifestata dallo
stesso Assessore, dove non c'è stata una risposta puntuale alla mia
domanda. Perché alla domanda: non avendo l'ENI concesso
l'autorizzazione prevista per quali ragioni, la risposta è stata
che forse gli organi direttivi hanno ritenuto eccessiva la
valutazione. C'è stata semplicemente la presa d'atto da parte degli
organi amministrativi della Regione di una comunicazione formale
dell'Italgas da quello che ho capito, secondo le affermazioni
rilasciate dall'Assessore, ma in realtà la ragione fondante per cui
l'ENI, soggetto controllante la società Italgas, ha negato
l'autorizzazione non è emersa.
Prendo atto di questa probabilità accennata dall'Assessore, non
certezza, e mi astengo.
Presidente Ha chiesto la parola il Consigliere Chiarello.
Chiarello (RC) Mi asterrò su questa ratifica proprio perché ero
contro alla privatizzazione della Digrava, perché pensavo che in
assenza di un piano energetico non si dovesse decidere in merito ad
una delle fonti energetiche che sta diventando la più utilizzata
dalla Regione.
Mi spingono inoltre ad essere severo su questo punto le stesse
cose che ha detto Tibaldi: è stato nuovamente fatto un accordo, in
cui la Regione ci rimette ancora di più, perché secondo quanto
detto dall'Assessore c'erano 500 milioni di differenza fra quello
che doveva dare la Regione... allora ho capito male.
Comunque coloro che sono penalizzati perché mi sembra sia tutto
fermo - al riguardo vorrei sentire qualche voce differente - sono i
Comuni che non sono ancora stati metanizzati. Fino ad oggi non si
guardava il 45 percento delle domande... Assessore, però i Comuni
che hanno iniziato con il 30 percento, adesso ne hanno il 60
percento perché la realtà della Regione Valle d'Aosta è questa.
Se non si inizia un lavoro siamo abbastanza diffidenti tutti,
abbiamo visto dagli esempi nei vari Comuni che quando si è iniziato
poi le domande si sono accavallate. Questo 45 percento è un
inghippo abbastanza duro da superare. Dato che puntavamo sul metano
anche per diminuire l'inquinamento, se non c'era questo 45 percento
a mio avviso sarebbe stata una cosa importante.
Un'altra cosa che volevo dire, Assessore, e a questo riguardo ho
presentato interpellanze due o tre anni fa, è che tantissimi
stabili regionali non sono collegati; adesso che è diventata
privata, si è messo che entro il duemila saranno installati gli
impianti a metano. Prima, quando era pubblica e si cercava di
risanare il bilancio, non si è fatto; adesso che è totalmente
privata, nell'accordo con il privato si dice che adesso ci
allacceremo. Questo non è tanto giusto.
Presidente Ha chiesto la parola il Consigliere Linty.
Linty (LNPIAP) Per dichiarare la mia astensione su questo atto,
così come feci in commissione. Il dato che emerge da questo atto e
che la dice lunga sul ruolo che ha giocato anche la nostra Regione
all'interno di Digrava è rappresentato dall'allegato C. Allora:
sede Regione, ex Maternità, Assessorato lavori pubblici, sede TAR,
e tutti gli uffici pubblici, vorrei morire se ce n'è uno allacciato
alla rete del metano.
Non c'è un ufficio pubblico di nostra competenza che abbia
potuto usufruire in via diretta del gas metano. Mi chiedo se a
questo punto la Regione ha gestito nel Consiglio di amministrazione
appunto gestendo solo l'attività di Digrava, e se non ha guardato
quali potevano essere i vantaggi diretti che poteva trarre dalla
metanizzazione.
Presidente Se nessuno chiede la parola, pongo in votazione la
ratifica della deliberazione in oggetto:
Presenti: 30
Votanti: 25
Favorevoli: 24
Contrari: 1
Astenuti: 5 (Collé, Lanièce, Linty, Marguerettaz e Tibaldi)
Il Consiglio approva
Oggetto n. 5798 in data 20 dicembre 1996: Approvazione del
programma di interventi delle infrastrutture agonistiche per lo sci
alpino.
Presidente Ha chiesto la parola il Consigliere Collé.
Collé (PpVA) Per avere alcune delucidazioni su questa delibera.
Il programma, così come recita la premessa di questa delibera,
prevedeva l'attuazione di interventi per un ammontare di 2,025
miliardi, si dice poi che sulla base dei criteri di assegnazione i
contributi erogabili sono complessivamente 1 miliardo di lire. Le
società interessate sono la Monte Rosa, la Funivia Piccolo S.
Bernardo, la Pila, la Chamois Impianti.
Intanto volevo capire quante erano le richieste, quali sono
stati i criteri che la commissione ha adottato per stabilire che
l'importo per il programma del '96 fosse di 1 miliardo, quindi
capire le stazioni che sono state escluse, e il criterio con cui si
è applicata l'erogabilità di questi fondi. E poi a titolo di
curiosità, per quanto riguarda il Monte Rosa e Funivie Piccolo S.
Bernardo vediamo che l'investimento totale per l'una e per l'altra
società è di 520 milioni: volevo capire se era un caso o se invece
sono state apportate delle modifiche per quadrare quella cifra che
è stata stabilita in 1 miliardo.
Presidente Ha chiesto la parola il Consigliere Tibaldi.
Tibaldi (Ind) Secondo me questa delibera da un lato è carente in
premessa di quelle che sono le motivazioni che sorreggono i criteri
di assegnazione di questi fondi; non vedo, ripeto, nella premessa
delle cospicue ed esaurienti motivazioni, penso che l'Assessore
dovrà integrarle.
Fra gli interventi previsti vedo anche La Pila S.p.A.:
l'intervento è su una pista, non è un intervento relativo alla
telecabina, giusto? Allora niente, chiedo solo una maggiore
integrazione delle premesse.
Presidente Se nessuno chiede la parola, dichiaro chiusa la
discussione generale.
Ha chiesto la parola l'Assessore al turismo, sport e beni
culturali, Agnesod.
Agnesod (UV) Questa legge si poneva e si pone l'obiettivo di
dare alle nostre località la possibilità di avere delle piste che
vengano utilizzate esclusivamente, oppure quando c'è bisogno, per
uso agonistico. E' il primo finanziamento che viene fatto per
questo indirizzo, quindi si va attraverso un piano che è stato
preparato dalla Regione d'intesa con l'ASIVA e con le società di
impianti a fune, con l'apporto di un tecnico esterno, i quali hanno
redatto il programma collegato con questa legge.
Il piano prevede degli interventi complessivamente di 2,025
miliardi. Probabilmente è vera l'osservazione che non è riportata
la motivazione per cui si è dato corso a questi interventi
piuttosto che agli altri. La motivazione è quella che gli altri
sono interventi in cui è necessaria la progettazione, sono progetti
dove si richiede movimento di terreno, il taglio di qualche albero,
quindi sono più complessi, sui quali non c'è ancora stata da parte
delle società interessate una consegna completa di tutta la
documentazione. Quindi si è partiti su questi interventi, uno è
quello della Chamois Impianti, che rimane una pista agonistica
soprattutto a disposizione dei nostri giovani agonisti dell'ASIVA e
sarà riservata per questo tipo di utilizzo, per cui i nostri
agonisti possono esercitarsi tranquillamente senza essere
disturbati dagli sciatori che intralciano i loro momenti di
esercitazione.
Gli altri tre interventi - questi due del Monte e la tre di La
Thuile - sono casualmente dello stesso importo, probabilmente
perché fornitura reti di installazione, allestimento zona di arrivo
e reti di controllo, eccetera, hanno portato come importo
complessivo a questo tipo di risultato, ma non è stato fatto un
intervento sul preventivo presentato.
Il quale è concordato dalla commissione insieme alle società
direttamente interessate.
In effetti non è che con l'allestimento di queste piste rispetto
alle società che gestiscono gli impianti di risalita si faccia un
grande favore, perché sono piste che devono essere lasciate, nel
momento in cui c'è bisogno, ad esclusivo uso di attività
agonistiche, quindi va a discapito dell'utilizzo per quanto
riguarda l'utenza normale delle stazioni stesse.
E' comunque un impegno che ci siamo presi e che è stato preso
dalle società di intesa con la Regione e con l'organo che segue
l'attività agonistica in Valle d'Aosta, e in base a questo è stato
redatto il piano.
L'intervento di 1 miliardo è il primo intervento, in base poi
alla presentazione che verrà fatta dalle società stesse degli
elaborati necessari seguiranno quest'anno altri interventi.
Presidente Ha chiesto la parola il Consigliere Borre, per
dichiarazione di voto.
Borre (UV) Non è per dichiarazione di voto, ma per segnalare un
errore di battitura, perché nello specchietto la cifra è giusta,
284 milioni, ma sotto, nel nuovo dettaglio, abbiamo 284 miliardi:
per Chamois sono troppi!
Presidente Si tratta di un mero errore materiale che
provvederemo a correggere, ringrazio il Consigliere Borre per la
segnalazione.
Ha chiesto la parola il Consigliere Collé per dichiarazione di
voto.
Collé (PpVA) Nella mia richiesta iniziale c'era la volontà di
capire quali fossero le stazioni che avevano fatto richiesta, oltre
a quelle citate in delibera, per l'ammissione di questi
finanziamenti.
L'Assessore ci ha detto che per quanto riguarda le richieste
fatte e non presenti nella delibera, tutto ciò è dovuto al fatto
che la documentazione di queste società non era completa, quindi
necessitava di pareri e cose di questo tipo. Mi pare che
l'Assessore abbia detto che probabilmente era così, sarebbe utile
capire se effettivamente è così.
L'intervento che ho fatto inizialmente era per capire se
l'Assessorato, se la commissione aveva fatto una scelta politica
nel premiare alcune stazioni rispetto ad altre, o se invece di
fronte ad una situazione di diverse richieste, per alcune con la
documentazione in regola il finanziamento è stato accettato, per le
altre con la documentazione non in regola non è stato accettato. Se
così è, se così l'Assessore mi conferma, credo che potremo votare
la delibera.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) In effetti è così, questa è la situazione in cui ci
troviamo in questo momento, tant'è vero che per la pista Leonardo
David di Gressoney è stata definita in questo momento la
localizzazione, ma manca completamente la fase progettuale della
stessa.
Presidente Se nessuno altro chiede la parola per dichiarazione
di voto, pongo in votazione la ratifica della deliberazione in
oggetto:
Presenti: 28
Votanti e favorevoli: 27
Astenuti: 1 ( Linty)
Il Consiglio approva
Presidente Gli oggetti nn. 6090, 6091, 6092, 6093, 6096 non
hanno ottenuto il relativo visto dalla Commissione di
Coordinamento, pertanto non vengono messi in votazione.
I consiglieri riceveranno anche le motivazioni del non
ottenimento del visto.
Oggetto n. 6094 in data 30 dicembre 1996: Approvazione del
progetto e dell'appalto mediante licitazione privata dei lavori di
manutenzione della segnaletica orizzontale su vari tratti delle
strade classificate regionali. Approvazione ed impegno di
spesa.
Presidente E' aperta la discussione generale. Se nessun
Consigliere chiede la parola, dichiaro chiusa la discussione
generale.
Pongo in votazione la ratifica della deliberazione in
oggetto:
Presenti, votanti e favorevoli: 30
Il Consiglio approva all'unanimità
Oggetto n. 6099 in data 30 dicembre 1996: Integrazione del
programma di interventi urgenti di sistemazione idraulica di tratti
vari dei corsi d'acqua regionali interessati dalle avverse
condizioni meteorologiche del 25 luglio 1996. Impegno di spesa.
Presidente E' aperta la discussione generale. Se nessun
Consigliere chiede la parola, dichiaro chiusa la discussione
generale.
Pongo in votazione la ratifica della deliberazione in
oggetto:
Presenti, votanti e favorevoli: 27
Il Consiglio approva all'unanimità
Oggetto n. 4 in data 10 gennaio 1997: Concessione, ai sensi
della legge regionale 31/1992, di un contributo di lire 47.500.000
al Comitato valdostano Fisi/Asiva nelle spese sostenute per una
iniziativa promozionale, consistente nella realizzazione della
divisa ufficiale degli atleti, dei tecnici e dei dirigenti.
Approvazione ed impegno di spesa.
Presidente E' aperta la discussione generale. Se nessun
Consigliere chiede la parola, dichiaro chiusa la discussione
generale.
Pongo in votazione la ratifica della deliberazione in
oggetto:
Presenti, votanti e favorevoli: 25
Il Consiglio approva all'unanimità
