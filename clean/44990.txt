Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 1813 del 22 settembre 2022 - Resoconto
OGGETTO N. 1813/XVI - Interrogazione: "Informazioni relative
all'incidenza dell'aumento dei pedaggi sul traffico autostradale e
conseguenti ricadute sull'economia valdostana".
Bertin (Presidente) -
Ritorniamo ora a un'interrogazione
che ieri sera non è stata trattata: l'interrogazione n. 14.
Risponde l'assessore Caveri.
Caveri (AV-VdA Unie) -
Saluto il consigliere Rollandin
che ieri sera ci è mancato, non c'era.
Con riferimento al primo punto, le consegnerò i dati trimestrali
di transito dell'ultimo triennio, non glieli leggo perché sono
delle tabelle, però le posso dire, nel commentare le tabelle, che
vanno dal 2019 al 2022, tranne naturalmente l'ultima parte, cioè
dal 1° di ottobre al 31 dicembre ovviamente non ci sono ancora. Da
questi dati in realtà si evince come stanno di nuovo aumentando i
flussi di traffico dopo il periodo di pandemia. SAV ha registrato
nel 2021, rispetto al 2020, un aumento dei flussi di traffico del
15 percento con un incremento sia del traffico leggero: 15,79, sia
del traffico pesante: 13,19. A partire dal secondo trimestre
dell'anno scorso si osserva una sostanziale ripresa del traffico
rispetto allo stesso periodo dell'anno precedente in cui gli
effetti dei provvedimenti emergenziali erano particolarmente
rilevanti. Se uno guarda poi le tabelle della SAV, si accorge anche
che se il
trend
sarà grossomodo nell'ultimissimo periodo
dell'anno simile al 2019, si raggiungerà grossomodo il volume di
traffico del 2019, quindi tenendo conto delle difficoltà del 2020 e
2021, nel 2022 si dovrebbe tornare a dei livelli normali.
Relativamente alla seconda domanda, cioè in merito all'incidenza
dell'aumento delle tariffe di questa tratta, per quanto riguarda la
tratta di competenza di SAV, la società ha segnalato che l'ultimo
aumento tariffario riconosciuto dal concedente, pari all'1,5, è
stato applicato dal 1° gennaio del 2015. Si evidenzia che, come
previsto dalla convenzione unica, nel termine del 15 ottobre 2021
la società ha trasmesso al concedente le richieste di adeguamento
tariffario per l'anno 2022. Questa richiesta è stata formulata in
coerenza con la proposta di PEF trasmessa in ultimo in data 30
settembre 2021 e secondo lo schema di calcolo espressamente
indicato dal Ministero.
La variazione tariffaria richiesta per il 2022, che, come dicevo
appunto, è stata trasmessa al Ministero, era del 5,43 percento. Nel
termine del 31 dicembre successivo nessuna comunicazione è
pervenuta da parte del concedente che con un comunicato stampa ha
precisato: "anche per il 2022 vengono confermate le tariffe vigenti
sulle autostrade gestite dalle società per le quali è in corso
l'aggiornamento/revisione del rapporto concessorio. Ogni variazione
sarà applicata esclusivamente alla definizione di nuovi contratti,
che dovranno recepire il regime tariffario previsto dall'autorità
di regolazione dei trasporti".
Di fatto quindi alla SAV le tariffe sono congelate al 2015 ma
non dobbiamo gioirne più di tanto perché, come lei sa, il rischio è
che poi o con i contenziosi amministrativi, o con uno sblocco
improvviso si possa arrivare a un cumulo degli aumenti che sono
mancati. Questo per il meccanismo del tutto folle rispetto al quale
noi non abbiamo alcun potere d'intervento e per il fatto, come lei
sa, che tutto il meccanismo concessorio di autostrade è gestito
dallo Stato, noi siamo semplici spettatori come soci di minoranza e
i meccanismi sono meccanismi di cui incominciano a rendersi conto
anche le società autostradali, cioè c'è un limite rispetto al quale
la mucca non può più essere munta, quindi il rischio effettivamente
che per adesso non si registra dai nostri dati, ma noi vediamo
fisicamente dal riempimento della statale che ad un certo punto i
Valdostani abbandonino l'utilizzo della propria autostrada, il che
è chiaramente folle.
Sono meccanismi che per la prima volta sono all'attenzione del
Ministero, io ho discusso con l'Amministratore delegato delle
autostrade, quindi colui che si occupa di RAV e del Traforo e non
della SAV, e loro hanno posto al Ministero la necessità di avere
dei fondi suppletivi perché, essendo parte della tariffazione
collegata strettamente ai lavori che vengono compiuti, è chiaro che
più diventano esigenti le normative comunitarie sulla sicurezza e
più i lavori devono essere fatti e più i lavori vengono fatti e più
cresceranno le tariffe se non ci saranno fondi compensativi da
parte dello Stato, che evitino che tutti questi lavori si
scarichino sul povero utente. Nel caso valdostano poi, detto
francamente, non è solo l'utente valdostano, perché questa è rete
transeuropea dei trasporti, quindi chi attraversa la Valle d'Aosta,
che vada verso il Traforo del Gran San Bernardo o che vada verso il
Monte Bianco, che sono entrambe reti transeuropee di trasporti, si
trova aggravato di una gabella sempre più elevata che oramai ha dei
costi crescenti non sopportabili, lo ripeto, naturalmente
dall'utenza familiare ma anche da tutto il mondo dell'imprenditoria
e anche dai grandi trasportatori internazionali.
Si aggiunge poi, ma lei conosce perfettamente come funziona,
quindi non starò a dire di più, che esistono queste formule
scontistiche su RAV e SAV, che sono cose vecchie di cui si è
occupato lei e mi sono occupato anch'io e che riguardano in parte
la tangenziale e in parte gli utenti sulle due tratte autostradali.
Infine mi è stato chiesto se sia stata condotta un'analisi sulle
ricadute delle tariffe sull'economia valdostana e sul turismo nelle
valli. Si osserva che dall'analisi dei dati emerge chiaramente come
il fenomeno delle tariffe autostradali non sia un argomento di
novità per questa nostra Regione, perché, come dicevo, si è stati
di fronte a un blocco delle tariffe autostradali per un certo
periodo ma prima o poi il rischio è che, sulla base delle norme di
legge e delle norme concessorie, i concessionari possano pretendere
i soldi. Da ciò consegue che l'analisi sulle ricadute delle tariffe
autostradali incide su un arco temporale ampio, il quale, peraltro,
non può non tenere conto dell'influenza che ha avuto il
sopraggiungere dell'epidemia di Covid-19, che, all'evidenza, non
può che sfalsare i dati di stima. Ciononostante si può osservare,
anche alla luce dei dati esposti relativi ai flussi di traffico,
che con il progressivo allentamento delle misure di limitazione
degli spostamenti vi è stato un aumento sostanziale dei transiti in
Valle che si stanno, come dicevo nel mio esordio, normalizzando.
L'incremento dei ricavi netti da pedaggio quindi è determinato
esclusivamente dall'aumento complessivamente verificatosi nei
volumi di traffico non essendo stato applicato nessun incremento
tariffario o, comunque, ridotto.
Studi specifici, per rispondere sul punto, non esistono, esiste
una percezione generale dell'incompatibilità crescente del costo
delle nostre autostrade rispetto - lo ripeto - non solo all'utenza
domestica come si chiama, quindi agli spostamenti che
legittimamente i Valdostani fanno, ma anche nel contesto del
traffico internazionale.
Devo dire per onestà che negli ultimi incontri che abbiamo avuto
con l'amministratore di Autostrade, il dottor Tomasi, tra l'altro,
in questa fase di transizione, perché in realtà noi abbiamo visto
che ancora le recenti nomine di RAV e della società del Monte
Bianco confermano sostanzialmente lo stesso Management del periodo
precedente. Quindi per adesso noi non abbiamo una discontinuità con
l'ingresso di Cassa Depositi e Prestiti, anzi, pare che il
management
del Gruppo Benetton sia ancora saldamente al
comando delle società autostradali.
Devo però dire che Tomasi, che è uomo di grande intelligenza e
anche un valente alpinista che ama le montagne valdostane, ci ha
confermato una disponibilità a studiare delle formule innovative
che oggi potrebbero essere consentite con l'uso del Telepass,
perché mentre in passato si vagheggiava di situazioni come le
Vignette
, che sono di difficilissima applicazione sul
sistema autostradale, ci ha garantito di star riflettendo su delle
ipotesi di sperimentazione per avere degli sconti che siano diversi
da questi sconti che abbiamo creato in passato, che però risultano
un po' micragnosi perché sono legati alla numerosità degli
spostamenti. Vedremo che cosa capiterà.
Presidente -
Per la replica, ha chiesto la parola il
consigliere Rollandin.
Rollandin (PA) -
Grazie Presidente anche per aver voluto
posticipare quest'intervento.
Ringrazio molto l'Assessore per aver voluto evidenziare una
serie di dati che ci mettono nella situazione di chiedere un
intervento un po' particolare, perché lei ha correttamente
enunciato la storia anche recente del tariffario, in particolare,
per quanto ci riguarda ma anche per la parte che va oltre
Quincinetto. Su questo noi stiamo verificando che a piccole dosi,
ma regolarmente, ci sono stati degli aumenti ingiustificati dal
fatto che c'è sempre una buona causa per attivare un aumento
progressivo.
Io credo che quello che lei ci ha illustrato giustifichi un
intervento di un certo livello, sia con quelli che sono attualmente
i responsabili dal punto di vista economico sulle autostrade e i
gruppi di autostrade, quindi è necessario fare una volta per tutte
il punto per capire dove si va a parare. Lo dico in particolare per
quanto riguarda la tratta autostradale utilizzata in particolare
dai Valdostani, ma non dimentichiamo che siamo già - e lei è stato
fra i promotori - a fare una giusta valutazione sull'incidenza di
chi viene in Valle d'Aosta e che ha un costo autostradale molto
elevato. D'altra parte è indispensabile che ci sia l'utilizzo
dell'autostrada perché altrimenti ci sarebbe l'ingorgo totale. Io
credo che sarebbe importante cercare di avere un tavolo che
permetta di fare una valutazione comparata tra quello che succede
per la Valle d'Aosta e per quello che succede nelle altre
situazioni delle altre Regioni. So che in Piemonte stanno lavorando
su questo tema; altri, soprattutto all'Est, hanno fatto già questa
valutazione e c'è stata una modifica importante.
Ora, senza entrare nel merito, se mi può dare il suo enunciato,
credo che sarebbe importante per riuscire a valutare i tempi
necessari per arrivare a una definizione che lei stesso ha
enunciato come importante, perché se non facciamo questo, siccome
prima di tutto gli interventi sono collegati a una serie di
personaggi che fanno parte delle società che oggi lavorano su
questo tema...
Non dimentichiamo che poi abbiamo anche la chiusura del Traforo
del Monte Bianco, abbiamo la chiusura dell'accordo con la Svizzera,
quindi se mettiamo tutto assieme al problema della viabilità,
purtroppo per lei ci sono dei momenti molto difficili che però
bisogna superare in tempi brevi, perché altrimenti la differenza
tra la nostra situazione rispetto alle altre zone di confine è
enorme e questo credo che ci porti a dire che questo tema
dev'essere affrontato nel più breve tempo possibile, tenendo conto
delle indicazioni che lei stesso ha già dato, però è evidente che
bisogna trovare delle orecchie che possano ascoltare quello che lei
dice e soprattutto dare delle risposte che siano conseguenti alle
nostre richieste.
