Classificazione
AGRICOLTURA



Oggetto del Consiglio n. 1680 del 9 marzo 2011 - Resoconto
OGGETTO N. 1680/XIII - Interpellanza: "Realizzazione di
interventi nell'ambito di piani di riordino fondiario da parte di
consorzi di miglioramento fondiario".
Interpellanza
Richiamata la legge regionale 12 dicembre 2007, n. 32, in
particolare l'articolo 66 (Infrastrutture rurali);
Richiamata la Deliberazione della Giunta regionale n.
2623/09, recante ammissibilità a finanziamento, ai sensi della
legge sopraccitata, di undici Piani di riordino fondiario in varie
località della Valle d'Aosta;
Preso atto delle frequenti ridefinizioni dei criteri inerenti
gli aiuti al riordino fondiario effettuate dalla Giunta regionale,
di cui l'ultima approvata con Deliberazione n. 2834/10 e della
conseguente confusione ingenerata negli organi direttivi dei
Consorzi intenzionati a portare avanti questo tipo di
intervento;
Appreso della comunicazione ufficiale pervenuta nel febbraio
2010 a diversi consorzi autorizzati ad effettuare un Piano di
riordino fondiario con la quale l'Assessorato autorizzava la
predisposizione del progetto cantierabile delle opere e
contemporaneamente, comunicava la sospensione della ricomposizione
fondiaria, e della successiva richiesta, avvenuta in modo perlomeno
poco ordinaria nel mese di novembre 2010, di adeguare eventualmente
il progetto esecutivo alla situazione catastale ante
riordino;
i sottoscritti Consiglieri regionali
Interpellano
l'Assessore competente per sapere:
1) a cosa è dovuta l'iniziativa descritta nelle premesse
assunta nei confronti dei Consorzi di miglioramento fondiario che
avevano già ricevuto dalla Giunta regionale il finanziamento degli
interventi da effettuare nell'ambito di piani di riordino
fondiario;
2) se, e in quale data, la Giunta regionale ha revocato la
decisione assunta con Deliberazione n. 2623/09 e con quali
motivazioni e se a farsi carico delle spese tecniche suppletive
dovute alla rielaborazione dei progetti saranno i Consorzi o
l'Amministrazione regionale;
3) considerato che è passato circa un anno dalla
comunicazione scritta, a che punto sono le modifiche e gli
adeguamenti delle procedure previste alla disciplina in materia di
ricomposizione fondiaria;
4) quali e se ci sono garanzie per i proprietari sulla
concretizzazione della ricomposizione fondiaria e in quali tempi si
attuerà la stessa.
F.to: Chatrian - Bertin - Giuseppe Cerise - Louvin - Patrizia
Morelli
Président
- La parole au Vice-président Chatrian.
Chatrian (ALPE)
- Grazie Presidente.
Nelle premesse abbiamo cercato di inquadrare la situazione
inerente i riordini fondiari. Nel settembre 2009 la Giunta
regionale impegnava e finanziava undici riordini fondiari, mettendo
in campo quasi 25.000.000 di euro. Queste risorse avrebbero dovuto
comprendere tutti i lavori: le spese tecniche, gli accorpamenti, i
passaggi di proprietà, il catasto, e non solo, e la suddetta
delibera rinviava ad un successivo provvedimento del dirigente i
passi successivi a livello amministrativo-procedurale.
Nel mese di ottobre 2010 l'Assessore ci faceva il punto della
situazione proprio su questi undici riordini finanziati; quattro
erano dei completamenti, tant'è vero che hanno ottenuto subito il
nullaosta con determinazione del dirigente e la sua relativa
autorizzazione a procedere. Nel febbraio 2010, per gli altri sette
riordini fondiari è stata inviata una lettera in cui, per ciascuno,
veniva comunicato l'importo complessivo di finanziamento, come ci
spiegò molto bene l'Assessore nello scorso ottobre; la prima
approvazione riguardava o un progetto preliminare o definitivo,
quindi nel momento in cui la progettazione è arrivata al termine
del suo iter, a quel punto c'è stata una nuova
riapprovazione...diciamo così. Si davano i tempi, i modi, le
relative specifiche e si rimandavano ad una nota ulteriore
eventuali integrazioni e modifiche...e qui, sinceramente, mi
fermo.
I nostri quattro quesiti sono dettagliati e puntuali, proprio
perché, a iter quasi concluso, nel mese di novembre ci pare ci sia
stata un'inversione di rotta; ascoltiamo perciò attentamente le
risposte.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente.
Proprio a seguito di quanto si era già detto nella precedente
risposta facciamo il punto della situazione. C'è stata
un'evoluzione in questo periodo; innanzitutto, quello che già avevo
sottolineato a suo tempo: che le questioni sollevate anche in
questa interpellanza riguardano i riordini fondiari, un settore che
è caratterizzato da un complesso quadro normativo, procedurale,
istruttorio e finanziario.
Sul piano operativo le difficoltà emerse fin dall'applicazione
della prima norma legislativa di riferimento del 1987, legge n. 70,
erano insite nella definizione di "riordino fondiario" inteso come
strumento di normalizzazione degli assetti patrimoniali, a seguito
di appropriati interventi di miglioramento fondiario. Presumo che
le difficoltà procedurali richiamate nei quesiti dell'interpellanza
concernano gli aspetti amministrativi legati all'attività di
ricomposizione fondiaria e non riguardino l'esecuzione delle opere
di miglioramento, che da sempre sono state correttamente realizzate
e finanziate fin dai primi piani di riordino fondiario, e che credo
il collega conosca, in quanto erano localizzati principalmente nel
Comune di Torgnon.
Venendo ai quesiti, la deliberazione di Giunta n. 2623/2009 ha
previsto la concessione a favore di undici consorzi di
miglioramento fondiario di contributi per la realizzazione di opere
nell'ambito dei piani approvati di ricomposizione fondiaria. Nello
specifico si tratta di interventi di completamento, relativi ad
iniziative avviate negli anni scorsi, e in parte di interventi di
recente approvazione giudicati funzionali alla prosecuzione ed al
miglioramento delle attività agricole nei comprensori interessati.
Qui l'aggiornamento: per otto interventi promossi rispettivamente
dai Consorzi di miglioramento fondiario l'Envers di Chambave e
Chambave Adret (Comune di Chambave), Ru des Gagneurs (Comune di
Châtillon), Fénis (Comune di Fénis), Hône Bard (Comuni di Hône e
Bard), Ru Courtaud (Comune di Saint-Vincent), Chavacourt (Comune di
Verrayes) e Torgnon (Comune di Torgnon) per il completamento di un
intervento già iniziato precedentemente, la spesa ammissibile è
stata determinata - come riportato nella delibera - con
provvedimento dirigenziale; di conseguenza le opere o sono già
state appaltate o lo saranno a breve, secondo le intenzioni dei
rispettivi consorzi. Per i restanti tre interventi è in corso
l'attività istruttoria sulla verifica degli aspetti progettuali e
di dettaglio, necessari per la corretta determinazione della spesa
ammissibile a contributo. Poi se il collega lo desidera, farò avere
anche dei dettagli più precisi sulle singole iniziative. Con la
citata deliberazione sono state pertanto autorizzate alla
realizzazione le opere comprese nei relativi piani di riordino e
sono stati inoltre previsti gli impegni finanziari per le spese
inerenti alla realizzazione dei progetti dei piani.
Come ho già avuto modo di accennare in premessa, l'autentica
gravosa e non risolta criticità del sistema riguarda le procedure
finali di trasferimento dei diritti reali, che non risultano ancora
definite pur essendo trascorsi più di 20 anni dalla presentazione
dei primi progetti di riordino, che - come citavo prima -
riguardano Torgnon, Saint-Denis e Verrayes. Nella consapevolezza di
tale criticità, gli uffici della direzione competente hanno
ritenuto di convocare, nel corso dei mesi di ottobre e novembre, i
presidenti degli undici consorzi richiamati nella delibera di
Giunta citata, per una valutazione complessiva dei piani, delle
difficoltà esistenti e dei percorsi che si intende intraprendere
per risolvere tale emergenza.
Sempre in tale sede...
(interruzione del Vicepresidente Chatrian, fuori
microfono)
...come? L'Assessorato. Sempre in tale sede i presidenti dei
consorzi sono stati invitati, nel tempo intercorrente fra la fine
dei lavori ed il riassetto territoriale post-riordino, a favorire
ed a programmare per conto dei proprietari una gestione temporanea
dei terreni oggetti di miglioramento fondiario, utilizzando ad
esempio la formula dell'affidamento provvisorio dei futuri lotti;
cosa che è già stata attuata negli interventi citati in precedenza,
che ancora sono nella fase di affidamento, da 20 anni sono in
affidamento temporaneo, come lei ben conosce.
Quesito numero due: come evidenziato nel punto precedente, la
delibera citata non solo non è stata revocata, ma è in corso di
completa attuazione come dimostrano i provvedimenti dirigenziali
richiamati. I progetti delle opere dei piani di ricomposizione
fondiaria degli interventi in argomento non sono stati e non
saranno modificati, se non per aspetti di dettaglio accessori e
marginali, e non si prevede quindi che si possano generare spese
tecniche suppletive. È chiaro che interventi migliorativi e
correttivi potranno essere apportati nel rispetto della normativa
vigente.
I quesiti tre e quattro, le frequenti ridefinizioni dei criteri
degli aiuti di riordino fondiario richiamati nell'interpellanza, in
realtà sono solo due: la prima, adottata dalla Giunta regionale con
deliberazione n. 3190/2009, si è resa necessaria per ripristinare
l'operatività del sistema procedurale a seguito dell'approvazione
della legge n. 32/2007; la seconda, approvata dalla Giunta con
deliberazione n. 2834/2010, rideterminava i criteri applicativi di
cui alla precedente delibera a seguito di emerse difficoltà
amministrative e procedurali, correlate alle fasi di accorpamento e
di trasferimento dei diritti di proprietà. La vera questione non
riguarda la definizione dei criteri applicativi, ma l'eventuale
predisposizione di uno strumento normativo che individui l'atto che
approvi il piano e consenta il trasferimento delle proprietà in una
seconda fase, e in una seconda fase definisca le modalità di
attuazione del piano, secondo procedure condivise con gli uffici
dell'Agenzia del territorio, della Conservatoria dei registri
immobiliari e dell'Agenzia delle entrate.
Semplificata in questi termini, la questione apparirebbe di
facile risoluzione; in realtà trattasi di una materia
particolarmente complessa e articolata. Non aiuta lo scenario
nazionale dal quale si evince che pochissime realtà regionali hanno
attivato interventi di riordino fondiario; fra queste, le Province
di Trento e Bolzano, i cui catasti consentono una maggiore facilità
in forza del diverso assetto normativo, e la Regione autonoma del
Friuli che, pur avendo una lunga tradizione ed esperienza nel
settore delle bonifiche integrali, solo da pochi anni ha legiferato
in materia di razionalizzazione fondiaria nelle zone di montagna.
Siamo perfettamente consapevoli dell'assoluta necessità di porre
fine a questa emergenza, che da troppi anni, nonostante l'impegno
profuso anche dai miei predecessori, non ha trovato soluzione. Fin
dai primi mesi del 2010 la direzione competente dell'Assessorato si
è attivamente adoperata in tal senso, e veniamo alle azioni che si
stanno facendo.
Le azioni poste in essere sono state: revisione e potenziamento
del personale assegnato all'ufficio riordino fondiario, è stato
attivato un sistema di controllo e monitoraggio di avanzamento
delle pratiche, sono ripresi i contatti con i soggetti interessati
e coinvolti nelle procedure (Agenzia del territorio, Conservatoria,
Agenzia delle entrate), è stato istituito un gruppo di lavoro
formato dai tecnici dell'Assessorato e da una delegazione in
rappresentanza dei tre ordini professionali interessati, agronomi,
ingegneri e geometri. È stato istituito un focus group fra
l'Assessorato dell'agricoltura, la Segreteria generale ed il
Dipartimento legislativo e legale. È stato in più occasioni
contattato il notaio Guido Marcoz, che a suo tempo aveva avuto un
incarico di occuparsi di questi aspetti già alcuni anni fa, e che a
puro titolo collaborativo - di questo lo devo ringraziare - si è
prestato a redigere una relazione informale sulle modalità
tradizionali di trasferimento delle proprietà alla luce della
normativa attuale. Qui vengono i punti più importanti: è stata
condotta un'azione di approfondimento sulle modalità adottate dalle
realtà regionali sopracitate in materia di razionalizzazione
fondiaria e - questo è un lavoro in corso - una delegazione di
dirigenti e tecnici dell'Assessorato, a inizio febbraio, è stata
ricevuta dall'Assessorato dell'agricoltura della Regione Friuli
unitamente ai responsabili regionali dei competenti uffici in
materia fondiaria e da due presidenti di consorzi di bonifica del
Friuli, per vedere la loro modalità di intervento. Queste sono le
principali azioni che la Direzione ha concepito in questo ultimo
periodo; naturalmente questo è un punto importante e noi ci stiamo
lavorando in maniera assidua, al fine di arrivare alla definizione
anche di queste problematiche.
Président
- La parole au Vice-président Chatrian.
Chatrian (ALPE)
- Grazie Presidente.
Materia interessante, anche un po' complessa, conosco abbastanza
bene, viste le ingenti risorse che l'Amministrazione regionale ha
messo in campo in questi ultimi 20 anni in diverse Comunità
montane, fra cui la nostra, la Comunità Monte Cervino dove abito,
proprio nel paese, Torgnon, ma non solo...il quesito però non era
su Chambave, Saint-Denis, Torgnon, Morgex e Arvier. Il quesito era
di tipo politico e con il punto 4 le avevamo dato, come un'oretta
fa, un
assist
:
"quali e se ci sono garanzie per i
proprietari sulla concretizzazione della ricomposizione fondiaria e
in quali tempi si attuerà la stessa"
. Non faccio premesse,
conosciamo la nostra realtà, la parcellizzazione delle nostre
piccole proprietà; l'obiettivo era creare le condizioni per
le
maintien du territoire
, dall'altra per semplificare il quadro,
dall'altra ancora per un discorso della tutela del nostro paesaggio
e, ancora, per creare le condizioni ai coltivatori, alle aziende
agricole di
exploiter
meglio il proprio terreno
coltivato.
Ecco perché la domanda era di tipo politico e non abbiamo avuto
risposte; lei mi ha parlato di difficoltà legislative, di un quadro
difficile e complesso che da diversi anni viene trascinato.
Sicuramente, da diversi anni viene trascinato, però nel settembre
2009 lei, Assessore, che da sei anni sta guidando questo
Assessorato...avete approvato un impegno di 25.000.000 di euro su
undici riordini fondiari! Non era il caso, forse già in quel
momento, di mettere in discussione la seconda...
(interruzione del Presidente della Regione, fuori
microfono)
...nel settembre 2009, Presidente, non oggi...non era il caso, a
quel punto, di invertire la rotta? Non sarebbe stato forse più
chiaro? Probabilmente noi non saremmo stati d'accordo, avremmo
portato in quest'aula la nostra visione, le nostre prospettive, la
nostra eventuale strada; ci sono costi, difficoltà, quadro
giuridico, mettiamo tutto sul tavolo, ma negli ultimi 25 anni
l'Amministrazione regionale ha fatto degli sforzi non indifferenti
nelle nostre vallate. È il caso, adesso, di togliere questa
priorità? Registriamo questo, il posizionamento del Governo
regionale è di fare un passo...
(interruzione dell'Assessore Isabellon, fuori
microfono)
...scusi, allora a domanda non abbiamo avuto risposta! Ci dice
che ci state lavorando...mi scusi, faccio io la sintesi: registro
che in questo momento l'accorpamento fondiario, mettere insieme le
proprietà, non è una priorità del Governo Rollandin. Lo registro
dopo la sua esplicitazione...possiamo dirlo? Se lei ha detto il
contrario, mi scusi, non ci ha risposto e ci ha detto che ci stava
lavorando...
(nuova interruzione dell'Assessore Isabellon, fuori
microfono)
Presidente
- ...no, non mettiamoci a fare queste cose
fuori microfono perché non...
...grazie Presidente. È solo per chiarezza, proprio perché la
domanda era di tipo politico. L'inversione di rotta c'è, la
priorità sugli accorpamenti fondiari non è di questo Governo, ne
prendiamo atto!
Riproporremo, indubbiamente rilanceremo le nostre idee. Ci avete
detto che avete messo in campo dei gruppi di lavoro; io dico:
solo?...nel momento in cui un anno e mezzo fa approvavate
25.000.000 di euro di lavoro e all'interno di questa somma c'erano
non solo i lavori, ma anche la parte catastale, la parte di
proprietà e la parte di
rassemblement
, penso che forse
dobbiamo essere onesti intellettualmente che un passo indietro,
Presidente, è stato fatto! Ci sono delle difficoltà, le
registriamo, ma la volontà di tipo politico è: per adesso facciamo
i lavori, e di accorpamento se ne parlerà più avanti. Lei ha detto
quello, a domanda non ho avuto risposte! Poi, sinceramente, le
avevamo anche chiesto se e in quale data la Giunta regionale ha
revocato la decisione assunta con deliberazione, con quali
motivazioni. Ma quali sono le motivazioni? Non ho sentito le
motivazioni di questo; con una convocazione dell'Assessorato che
convoca i presidenti ed eventualmente i tecnici per dire: per
adesso l'accorpamento non si fa. Anche a livello procedurale,
Presidente, nel momento in cui avete approvato...
(nuova interruzione del Presidente della Regione, fuori
microfono)
...l'Assessore ci ha appena detto che nel mese di novembre
praticamente la convocazione è stata fatta e un passo indietro è
stato fatto. Grazie.
Président
- Chers collègues, nous terminons ici les
travaux de la matinée; le Conseil est convoqué à quinze heures et
trente minutes.
La séance est levée.
---
La séance se termine à treize heures et trois
minutes.
