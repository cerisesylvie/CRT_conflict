Classificazione
BENI CULTURALI



Oggetto del Consiglio n. 2721 del 9 maggio 2017 - Resoconto
OGGETTO N. 2721/XIV - Interrogazione: "Riorganizzazione della
governance dell'Associazione Forte di Bard e rilancio del suo
ruolo".
Rosset (Presidente) -
Punto n. 8 all'ordine del giorno.
Ha chiesto la parola il Presidente della Regione, ne ha
facoltà.
Marquis (SA) -
In merito all'interrogazione che è stata
posta all'ordine del giorno dal collega Guichardaz, intendo
evidenziare che, nella prima seduta del consiglio d'amministrazione
dell'associazione Forte di Bard che si è tenuta, ho espresso la
posizione della maggioranza. Una posizione che prevede la
separazione dei ruoli gestionali da quelli di indirizzo politico,
indicando che avremmo al più presto verificato le possibilità,
nell'ambito delle modifiche normative e statutarie, per
concretizzare questa soluzione alla problematica che era stata già
discussa da questo Consiglio regionale. Ritenevamo che potesse
essere concluso un percorso, che aveva visto la presenza forte
dell'Amministrazione nell'associazione, perché doveva essere
eseguito il restauro del Forte di Bard e l'avvio della messa a
sistema, con la valorizzazione delle iniziative culturali e
promozionali connesse alla sua gestione.
Riteniamo che oggi il Forte abbia le possibilità di procedere
con le sue gambe attraverso un'organizzazione diversa,
un'organizzazione che preveda un maggiore rapporto con le
associazioni territoriali e con i Comuni limitrofi, tant'è che
questa è anche una richiesta che è pervenuta, avanzata da parte di
alcune amministrazioni comunali. Riteniamo che questo sia un modo
giusto per procedere in questa direzione.
Quanto alle altre domande che sono state poste, in relazione
alla posizione del dottor Accornero, comunico che questa mattina
sono state rimesse le deleghe a disposizione, da parte sua e del
consiglio d'amministrazione. Pertanto nella prossima seduta verrà
preso atto di queste dimissioni e verranno adottate poi le
determinazioni consequenziali sotto il profilo riorganizzativo
dell'azienda. Mi auguro che le motivazioni che lo hanno condotto a
dimettersi, quindi l'essere implicato in un procedimento
giudiziario, possano portare alla dimostrazione della sua
estraneità ai fatti contestati.
Per quanto riguarda il rilancio del Forte di Bard, crediamo che
debba avvenire nell'alveo di quello che è stato fatto sinora,
ovvero verso una internazionalizzazione sempre maggiore
dell'attrattività di questa ricchezza del nostro territorio, perché
costituisce una delle maggiori attrazioni della Valle d'Aosta,
messa a valore in questi ultimi anni. Riteniamo che ci siano ancora
dei margini di miglioramento nel fare rete, attraverso l'offerta
culturale e l'offerta turistica, per far sì che tutta la presenza e
tutti i visitatori che passano in queste strutture possano cogliere
anche le opportunità e le occasioni che la Valle d'Aosta offre, per
trascorrere alcuni giorni di vacanza e per conoscere le bellezze e
le particolarità del nostro territorio. Riteniamo che si possano
ancora ottenere dei benefici in questa direzione, a vantaggio della
nostra comunità. Su questo occorrerà lavorare per collocare il
Forte di Bard sempre più in una dimensione internazionale, per le
sue vocazioni legate all'ambito dell'arte e delle mostre.
In questi giorni è stato inaugurato un museo all'interno del
Forte e sono stati restituiti ulteriori duemila metri quadri a
disposizione: credo che questo potrà costituire una ulteriore
opportunità per migliorare ancora la sua attrattività. Sono degli
spazi dedicati al museo delle fortificazioni e delle frontiere, che
hanno già dimostrato, a pochi giorni dalla loro apertura, di avere
un grosso apprezzamento da parte del pubblico e crediamo che
occorra lavorare in questa direzione per migliorare sempre di più
l'offerta. Quindi questo rientra tra le nostre priorità e
garantiamo che presto, tra tutte le emergenze che ci troviamo ad
affrontare in questa fase, gestiremo anche la ristrutturazione e la
riorganizzazione della
governance
del Forte di Bard.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Prendiamo atto che per
l'ennesima volta ci si muove su stimolo della magistratura. Anzi,
direi con il pretesto della magistratura. La riflessione sul ruolo
della Regione nel Forte di Bard, in politichese significa
sostanzialmente che quelli che contano nella nuova maggioranza
hanno deciso di riappropriarsi del Forte di Bard, che fin dai tempi
di Luciano Caveri era patrimonio esclusivo della Presidenza della
Giunta.
Personalmente sono contento che quel forte, anzi che quel
fortino, diventi ciò che dall'inizio avrebbe dovuto essere: un
monumento, una sede espositiva, un luogo di cultura, non una monade
autonoma, quasi un castellaccio in mano a un potente castellano che
fa il bello e il cattivo tempo a suo piacimento. Con questo non
voglio dire che il dottor Accornero non abbia fatto anche delle
buone cose.
Le indiscrezioni che trapelano dalle indagini della magistratura
impongono - approfitto di questo intervento - una riflessione anche
sulle modalità gestionali del nostro patrimonio artistico e
culturale. Mi chiedo se abbia senso e se ha avuto senso, quindi
faccio anche un
mea culpa
, essendo stato parte anch'io della
maggioranza, che il Forte di Bard sia stato gestito in via
esclusiva da Finaosta, attraverso un consigliere plenipotenziario
che di mestiere avrebbe dovuto fare il dirigente della nostra
finanziaria regionale e non l'organizzatore di mostre o il gestore
di sedi di rappresentanza all'estero. Credo che una riflessione
laica, non determinata dalla contingenza delle indagini della
magistratura - che poi potrebbe, come spesso succede,
tranquillamente finire in un nulla di fatto - debba finalmente
essere compiuta su questo argomento e più estesamente sul tema
della corretta gestione del nostro patrimonio culturale. Una
riflessione che allarghi il campo anche alla gestione di tutto il
patrimonio culturale e artistico regionale. Un patrimonio che, a
mio modesto parere, dovrebbe essere coordinato magari attraverso
una cabina di regia tra più assessorati (l'Assessorato alla
cultura, l'Assessorato al patrimonio, l'Assessorato al turismo),
con l'unico obiettivo di creare sinergie e ricadute positive sul
territorio e sull'intera comunità.
Ho anticipato l'altro giorno in V Commissione, durante la
discussione sul piano cultura, che faremo una serie di iniziative
per chiedere informazioni sulle modalità di reclutamento del
personale addetto alla manutenzione dei beni culturali, e più un
generale del personale che, a vario titolo, si occupa di
valorizzare, di custodire e di raccontare il nostro patrimonio
artistico culturale. Noi siamo convinti dell'enorme potenziale
insito nei nostri monumenti, nei siti archeologici, nelle chiese,
nei musei, anche da un punto di vista occupazionale oltre che
educativo, di sensibilità proprio della popolazione.
Mi chiedo come sia possibile - approfitto di questo intervento e
allargo un po' il campo - che non vi siano collaborazioni
strutturate e organiche con le facoltà universitarie dei beni
culturali, ad esempio. Come è possibile che studenti che escono
fuori da questa facoltà, non riescano a trovare occupazione
nell'ambito della gestione e valorizzazione dei nostri beni
culturali, perché non hanno
curriculum
. A una mia specifica
domanda l'altro giorno in Commissione, mi è stato proprio detto che
non ci sono concorsi per questa categoria di professionisti e che,
in ogni caso, bisogna possedere esperienza. Non vorrei che anche un
ambito così delicato come quello della tutela e della manutenzione
dei beni culturali, venisse poi gestito da cantieri come quelli
forestali o per la manutenzione dei nostri sentieri, attraverso
appalti, società e ditte private che, sappiamo, usano delle logiche
che non sempre rispondono a equità di accesso. Ma di questo ne
riparleremo.
Quindi io colgo l'occasione della disponibilità a ripensare la
governance
del Forte di Bard. È una disponibilità che
personalmente a noi fa piacere, perché abbiamo sempre ritenuto che
la
mission
di Finaosta non fosse quella di governare dei
pezzi del nostro patrimonio culturale. Seguiremo con attenzione e
su questo c'è la nostra disponibilità piena.
