Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2321 del 21 settembre 2016 - Resoconto
OGGETTO N. 2321/XIV - Interrogazione: "Tempistica e
finanziamenti previsti per la realizzazione dei nuovi interventi
ospedalieri".
Rosset (Presidente)
-
Punto n. 11 dell'ordine del
giorno. Ha chiesto la parola l'Assessore Viérin; ne ha facoltà.
Viérin L. (UVP) -
Abbiamo anche letto oggi i contenuti di
questa relazione sugli organi di informazione, e quindi è di
dominio pubblico, ormai è noto: nei primi giorni del mese di agosto
la società COUP, con lettera, ha consegnato la relazione finale al
Presidente della Regione, all'Assessore all'istruzione e cultura e
all'Assessore alla sanità e una relazione finale del Comitato
scientifico che era stato incaricato di valutare l'importanza
archeologica dei reperti, uno degli elementi alla base dello stallo
che andava nei contenuti a modificare la previsione fatta. Il
comitato ha riconosciuto la particolare rilevanza dei reperti che
risalgono all'Età del ferro e ha fornito indicazioni operative su
eventuali soluzioni di conservazione e di valorizzazione degli
stessi: è un elemento che oggi dà la possibilità di ragionare su
una rimodulazione di questo progetto. C'è pertanto la possibilità
di proseguire nelle determinazioni di un progetto che è necessario,
in quanto ha come finalità quella di riunire le sedi ospedaliere,
di creare un ospedale moderno, avere la possibilità di riunire il
Beauregard dove - come sapete - abbiamo, anche in vista della
necessità di medici nelle sale operatorie, la possibilità e
l'esigenza di avere un accorpamento di questa parte, come è
necessario anche accorpare la parte di psichiatria (era l'elemento
che mancava). Non è stata una questione di annunci o di altro, ma
ci sembrava utile, nel periodo di pausa estiva del Consiglio e su
sollecitazione degli organi di informazione, dare una corretta
informazione a seguito di un dibattito in corso, affinché ci siano
gli elementi di informazione anche per la comunità. Sono stati resi
noti i contenuti di questa relazione e oggi si tratta di poter
procedere con un elemento che era determinato. Sicuramente oggi le
determinazioni sull'ampliamento ci fanno dire che questo
ampliamento va rivisto, va rivisto utilizzando sicuramente la parte
esistente, va rivisto con una possibilità di collegamento e con un
utilizzo rimodulato della parte inerente la zona di cui
all'oggetto, ridimensionato nella possibilità di utilizzo per il
fatto di avere gli scavi e la valorizzazione, quindi contemplare la
possibilità di valorizzare i reperti, da un lato, e anche quelli di
avere una certa possibilità di utilizzo degli spazi rimanenti per
andare a rimodulare gli spazi.
Per quanto riguarda le domande puntuali: "quale sia la spesa
prevista per i nuovi progetti concernenti i lavori dell'ospedale",
è chiaro che adesso si apre una fase in cui viene rimodulata questa
necessità e quindi è stato dato mandato alla COUP di rivedere il
programma degli investimenti; pertanto a seguito di questa
rivisitazione saremo più puntuali nelle stime che faranno i tecnici
dopo l'aggiornamento.
Sulla questione: "se e quando i lavori riprenderanno e si
concluderanno", io sarei sempre dell'idea di iniziare a dire quando
iniziano. Sappiamo che le conclusioni, quando si parla di opere
pubbliche, spesso diventano degli annunci sui quali non si può
essere così precisi, però l'impegno nella fase attuale, dove è
stato dato mandato alla società di rivedere il piano di
investimenti, è quello di agire nei tempi rapidi per poter vedere
quali sono le determinazioni da assumere.
"Se e quando le sale operatorie dell'Ospedale Beauregard saranno
trasferite e dove saranno localizzate" fa parte della
rimodulazione, e quindi avremo modo di parlarne quando avremo
elementi più precisi.
Presidente -
Ha chiesto la parola il Consigliere Bertin;
ne ha facoltà.
Bertin (ALPE) -
La commissione di esperti istituita per
valutare il ritrovamento dei reperti di via Guédoz aveva terminato
i suoi lavori già da molto tempo; abbiamo avuto occasione di
leggere quest'estate questa relazione e ci aspettavamo che a questo
punto, dopo mesi, qualcosa si sarebbe mosso. D'altronde già qui, in
Consiglio, rispondendo ad una mia interpellanza, l'Assessore alla
pubblica istruzione aveva evidenziato il fatto che i lavori della
commissione di esperti si erano praticamente conclusi a fine
maggio. Per il momento rimaniamo agli annunci.
Quello che si voleva capire con questa interrogazione erano le
indicazioni, seppur generali, sulle quali si sarebbero poi mossi i
successivi interventi in quest'area. Per adesso non ci ha risposto
alle domande, ha soltanto riproposto quanto riportato nella
relazione del Comitato scientifico, che abbiamo letto, e che tra
l'altro stamattina è presente sulla stampa. Non ha risposto alle
domande, e quindi non si può che essere insoddisfatti sotto questo
punto di vista. In tutta l'estate non siete riusciti neanche a
prevedere quanto si spenderà per i progetti. Intanto ricordo che
per l'ospedale, così com'è stato immaginato sinora, si sono già
spesi oltre 5 milioni soltanto in progetti, 5 milioni che finiranno
nel cestino, soldi buttati: un ennesimo spreco di denaro
pubblico.
Questo ritrovamento è eccezionale, come sottolinea anche la
commissione, per legge deve essere tutelato e non vi è alternativa;
l'idea è se farlo lì o spostarlo. Il ritrovamento, proprio per la
sua eccezionalità, ha un valore - sempre secondo la commissione di
esperti - paragonabile a quello di Saint-Martin-de-Corléans, quindi
deve rimanere lì. La commissione in generale non vede come un fatto
negativo, in via teorica, il fatto che si voglia costruire lì
l'ospedale, ma se passiamo all'aspetto più pratico la questione è
diversa. In via teorica tutto è possibile, ma in pratica la vedo
molto difficile; anche soltanto a leggere la relazione, ci si rende
conto delle difficoltà che questo comporterebbe. Come sottolinea il
Comitato scientifico, bisogna in via preliminare realizzare delle
indagini archeologiche, degli scavi archeologici su tutta la zona:
via Ginevra, via Roma, eccetera, per verificare, come è probabile,
la presenza di altri elementi archeologici... scavi che dureranno
anni! Ricordo - e lo ripeto spesso - che dal ritrovamento
all'apertura del Parco archeologico, peraltro soltanto parziale,
sono passati cinquant'anni: ciò vuol dire che, se tanto mi dà
tanto, dell'ospedale ne parleremo nel 2066, con buona pace dei vari
annunci in questi anni sul fatto che si potesse realizzare in
centro città un nuovo ospedale.
Resta poi anche un altro dettaglio, e anche su questo ci
aspettavamo ci fosse stato un po' di approfondimento durante
l'estate, estate in cui tutti si sono ovviamente dedicati ad altro.
Resta il dettaglio dei soldi, visto che i finanziamenti previsti
per l'ospedale sono stati utilizzati in un modo diverso. Il volersi
incaponire nel voler fare l'ospedale in quel luogo ci farà perdere
ancora tantissimo tempo e credo che per moltissimo tempo non ne
avremo uno all'altezza della situazione. Forse era meglio cambiare
impostazione già da subito, magari abbandonando l'idea di
realizzare l'ospedale in quel sito; tra l'altro poi, alla fine,
secondo me si abbandonerà comunque, perché in quel posto sarà molto
difficile realizzarne uno nuovo.
