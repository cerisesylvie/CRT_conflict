Classificazione
CONSIGLIO REGIONALE
Attività consiliare d'aula



Oggetto del Consiglio n. 535 del 18 giugno 2014 - Resoconto
OGGETTO N. 535/XIV - Rinvio della sostituzione di componenti
in seno alle Commissioni consiliari permanenti.
Presidente -
Sostituzione dei componenti in seno alle
Commissioni consiliari permanenti. Con deliberazione n.15/XIV, in
data 8 luglio 2013, il Consiglio regionale ha eletto le cinque
Commissioni consiliari permanenti, ai sensi degli articoli 19 e 20
del Regolamento interno, e ha nominato il Consigliere Ego Perron
quale componente della I e della IV Commissione consiliare
permanente. Il Consigliere Ego Perron nella seduta consiliare del
10 giugno 2014, con provvedimento 513/XIV è stato eletto Assessore
al bilancio, finanze e patrimonio ed è pertanto necessario
prevedere la sua sostituzione nelle Commissioni I e IV. Ricordo che
l'articolo 20 del Regolamento interno prevede che ciascun
Consigliere ha diritto di essere assegnato almeno ad una
Commissione, inoltre il Presidente del Consiglio, il Presidente
della Regione e gli altri membri della Giunta non possano far parte
delle Commissioni consiliari permanenti. Le Commissioni sono
nominate con votazione palese su proposta del Presidente del
Consiglio, sentita la Conferenza dei Capigruppo. Propongo quindi
una breve sospensione dei lavori e la convocazione della Conferenza
dei Capigruppo per definire la sostituzione.
Si dà atto che la seduta è sospesa dalle ore 20,08 alle ore
20,16.
Viérin M. (Presidente)
- Solo per una comunicazione: la
Conferenza dei Capigruppo non ha avuto la presenza del
quorum
strutturale in base all'articolo 18
,
che
prevede i tre quinti dei Consiglieri, quindi non ha potuto svolgere
il suo lavoro per fare la sostituzione dei membri o del componente
Ego Perron nelle due Commissioni; quindi si rinvia il punto al
prossimo Consiglio. Ricordo solo che è un atto grave il fatto di
impedire a un Consigliere di svolgere le sue funzioni.
La parola al collega Bertschy.
(interruzioni di alcuni Consiglieri, fuori microfono)
Prego! La parola al Consigliere Bertschy.
Bertschy (UVP)
- Sì, Monsieur le Président: finalement!
Spero che non fosse rivolto a noi quello che ha appena finito di
pronunciare, perché in questo anno abbiamo visto - per esempio, non
più tardi di alcuni giorni fa - quale grande possibilità date voi
ai Consiglieri di esercitare le proprie funzioni, non avendo
partecipato al voto sull'insindacabilità! Quindi facciamo
attenzione a dare troppi nomi e cognomi in giro, Presidente: non
cominci anche lei male!
Piccolo segnale di oggi: solo per dire che quei numeri che fate
finta di continuare a avere e i muscoli che gonfiate sempre, non ce
li avete! Soprattutto in certe situazioni, non ce li avete! Oggi
noi abbiamo evitato di uscire dall'aula e di rimandare di otto
giorni la sua elezione e lei, come tutta risposta, ci dà questo
benvenuto. Bene, bene! È un piacere condividere l'inizio di
legislatura col Presidente del Consiglio in questi termini.
Per essere molto chiari: non abbiamo nessuna voglia di fare
ostruzionismo, però è giusto che vi rendiate conto una volta per
tutte che in certi posti non avete i numeri. Dovete cambiare
atteggiamento, dovete smetterla di presentarci la pappa pronta.
Provate a chiedere appunto ai Presidenti dei vostri movimenti come
fare in occasioni come queste. Noi ci saremo tutte le volte che c'è
bisogno di dare una risposta veloce ai cittadini. Le Commissioni
continuano a funzionare, perché ci sono dei Vicepresidenti. Le
Commissioni possono continuare a funzionare, però è un segnale in
questo senso: è il primo segnale che le arriva, Signor Presidente,
è il primo segnale che le arriva! Vediamo se questo pomeriggio la
lezione è stata imparata, se si vuol cambiare registro - una volta
per tutte - nei confronti delle minoranze. Ripeto, su qualsiasi
atto che avrà valore sui cittadini, noi ci saremo e non faremo
perdere neanche un minuto. Su quello che invece voi farete finta di
fare per i vostri interessi, invece no.
Sulle Commissioni, il problema è della maggioranza: risolvetelo,
se avete i numeri! È un problema della maggioranza la sostituzione:
risolvetelo se avete i numeri!
(voci fuori microfono)
E allora non è solo un problema della maggioranza! Perché le
nomine nelle Commissioni, probabilmente, anche quelle vanno
condivise! Magari ci va bene, Presidente, che discutiate, che
proponiate, per carità! Ma non è un problema solo vostro,
altrimenti l'avreste risolto come la Presidenza del Consiglio: con
i diciassette voti e tre quarti, mezzo, tre mezzi e diciotto alla
fine!
Quindi, Presidente, non cominci a dire che noi facciamo
ostruzionismo. Si ricordi cos'ha fatto lei, con i suoi colleghi di
maggioranza, qualche giorno fa. Nessuno vuole fare ostruzionismo
qua dentro. Ripeto, saremo presenti per tutti gli atti ai quali
bisogna dare una risposta immediata, ma cerchiamo di capire che i
rapporti di forza, se si vogliono gestire in questi termini, non si
possono portare avanti. Il Governo che è appena nato ha avuto già
un bel segnale qualche minuto fa, il secondo segnale ve lo diamo
nella Conferenza dei Capigruppo e, se non cambia l'atteggiamento,
ce ne saranno degli altri. Quindi, cercate veramente di aprire
questo dialogo in maniera seria, ma apritelo il dialogo! Non
decidete e poi aprite il dialogo! Stavolta lo aprite in maniera
seria.
Presidente
- Collega Bertschy, solo per una precisazione.
La comunicazione che io ho rivolto all'aula è quanto mi è stato
riferito dagli uffici, in base all'articolo 18. Dovevo anche, per
correttezza, esprimere quello che questa situazione comporta; alla
fine, ho solo annunciato che il punto viene rinviato al Consiglio
che verrà.
(
voci fuori
microfono
)
Scusate! Ho solo ricordato all'aula - se vogliamo dire anche le
controvirgole - che il fatto di non poter far parte delle
Commissioni è un grave impedimento al ruolo dei Consiglieri; questo
lo prevede e lo dice espressamente il Regolamento.
La parola al collega Donzel.
Donzel (PD-SIN.VDA)
- Grazie Presidente. Si è presentato
formalmente, con un'ampia divagazione in lingua francese: spero che
continuerà ad adottare questo codice linguistico che, mai come
adesso, va difeso nella nostra Regione. Ma quando è passato
all'italiano ha tirato fuori la sua grinta, i suoi denti, con una
bacchettata generale all'opposizione. Quindi la sua presentazione è
come per dire: qui, chiariamo subito!
Qui nessuno vuol far saltare nessun lavoro, ma semplicemente
vogliamo rimarcare che vi siete spartiti anche le presidenze delle
Commissioni. C'era fretta, anche lì, di andare all'incasso di una
prebenda, certamente molto inferiore alla sua, caro collega, però
son sempre dei soldini che avete deciso di incamerare come
maggioranza, naturalmente aprendo al dialogo, alla collaborazione
di quelli della minoranza. E siccome lei era distratto dai suoi
impegni da Assessore, le voglio far notare che i colleghi che lei
ha bacchettato sono quelli che più volte hanno dovuto mantenere il
numero legale che i colleghi di maggioranza facevano venir meno!
Volete il dialogo? Allora vi sedete intorno a un tavolo e discutete
anche di presidenze di Commissione, sennò mancherà anche il numero
legale nelle Commissioni, caro collega Marco Viérin. Perché, o
dialogo è, è vero ed è su tutto... Ma il dialogo non fatecelo solo
quando ci sarà qualche grande opera che affannosamente cercherete
di portare avanti, e allora direte: eh, vogliamo dialogare, vi
facciamo vedere i progetti che abbiam già deliberato. Il dialogo si
fa sempre! Avete spartito, dopo la sua poltrona, anche le poltrone
dei Presidenti di Commissione? Urge lavorare, urge aumentare lo
stipendio di qualche Consigliere regionale di maggioranza?
Parliamo dei contenuti. Si parla di una importantissima
Commissione come la I Commissione. Per esempio, noi del Partito
Democratico avremmo la norma "anti pareggio" che vorremmo a giorni
presentare sulla legge elettorale regionale. Ne vogliamo parlare?
Ne vogliamo parlare come movimenti, oppure come solito fate voi:
prima incassiamo i posti e poi dopo ne parliamo? È su queste cose
che si vede il dialogo tra forze politiche, nell'interesse dei
cittadini. Abbiamo detto ai cittadini: basta al pareggio. Bene: noi
abbiamo la norma anti pareggio. Ne vogliamo parlare? Ne vogliamo
discutere o ci limitiamo a dare bacchettate dal primo giorno, come
il maestrino di scuola venuto da Pollein?
Non prendiamo lezioni - l'ho già detto anche ad altri Presidenti
del Consiglio - sul funzionamento del Consiglio da persone che
avrebbero dall'opposizione, dalla serietà con cui l'opposizione
svolge il ruolo nelle Commissioni, molto da imparare. Molti di noi,
volontariamente non retribuiti, seguono più Commissioni; seguono
l'attività che va al di là di quello che è il dovere istituzionale.
Quindi, non ce le prendiamo queste bacchettate davanti ai
valdostani che ci seguono, ma piuttosto le rimandiamo al mittente!
Se avete qualche giorno libero venite a passarlo con noi in
Commissione.
Presidente
- Chiedo di prenotarsi. Collega Chatrian, ha
la parola.
Chatrian (ALPE)
- Grazie Presidente.
Abbiamo ascoltato attentamente la sua lettura dell'articolo di
riferimento, ma abbiamo ascoltato ancora meglio le sue valutazioni.
Per chi ci ascolta, per chi è interessato al lavoro del Consiglio e
soprattutto al lavoro delle Commissioni - lo diceva molto bene il
collega Donzel - parecchi di noi, se non tutti, seguono diverse
Commissioni perché interessati a portare il proprio contributo,
perché interessati a modificare gli impianti legislativi, perché
interessati a conoscere e sapere non solo quello che succede, ma
per poter incidere sul lavoro che sovente viene scaricato - così
dall'oggi al domani - da questo Governo regionale.
Presidente Viérin, nuovo Presidente Viérin, vorrei sinceramente,
a nome del gruppo di ALPE, rimandare al mittente le sue
affermazioni scorrette. Dato che non si affronterà questo punto, ma
le Commissioni tutte saranno assolutamente operative! Quindi, la
sua affermazione è scorretta, non corretta: nessun lavoro sarà
messo da parte e, soprattutto, si darà comunque corso al lavoro
delle commissioni tutte; nulla c'entra!
Vi abbiamo chiesto del dialogo oggi, abbiamo chiesto confronto.
Bene, il confronto deve partire ad armi pari, non a scatola chiusa
con confezione già decisa, con posti già preconfezionati. Se magari
per qualche settimana qualche Consigliere di maggioranza non avrà
quel carico di retribuzione legato alla funzione in più... Io penso
che sia doveroso e necessario che tutti siano a conoscenza; magari
decideremo insieme chi potrà presiedere la I Commissione o altre
Commissioni. Solo per dire a chi ci ascolta che questa opposizione
non fa perdere tempo, non fa ostruzionismo e tutte le Commissioni
(dato che all'interno delle Commissioni c'è un Presidente e un
Vicepresidente) possono essere convocate e lavorare tutti i giorni:
mattino, pomeriggio e anche sera. Noi siamo a disposizione, noi ci
saremo sempre e noi affronteremo i dossier nelle sedi
opportune.
Se posso darle non un consiglio - perché mi sembra che lei sia
da ventun anni in quest'aula, quindi alla quinta legislatura non
posso darle certo consigli - ma invece un aiuto, gentilmente: se
gentilmente potrà verificare tutti gli articoli 116
che oggi
sono fermi e sui quali noi a oggi non abbiamo avuto risposte in
merito. Su questo chiederemo sicuramente conto al prossimo
Consiglio, ma le chiedo un suo sforzo, una sua presa di posizione
da subito, dato che mi sembra - non oggi, perché oggi lei non ha
preso la parola prima della votazione - che la scorsa settimana ha
parlato di autonomia del Consiglio. Quindi le saremo grati se
avremo delle risposte in merito non sulla forma, ma sulla sostanza.
Grazie.
Presidente
- La parola al collega Ferrero.
Ferrero (M5S)
- Grazie Presidente.
Senza fare tante polemiche: se avete bisogno semplicemente di
Consiglieri che dicano "Signor sì!",
vi siete sbagliati. Noi
non siamo qui a fare le comparse. Di comparse voi ne avete tra i
vostri e se vogliono fare le comparse lo fanno loro. Se vogliamo
aprire veramente un dialogo, al di là di tutte le buone intenzioni
e di tutte le affermazioni, vediamo di aprire il discorso sulla
titolarità della Commissione: vediamo chi dev'essere il titolare.
Nulla contro il collega Farcoz, ma qui si tratta di dare un segnale
di riequilibrio; non si può prima fare un discorso di apertura e
poi dopo dire "venite in qua che decidiamo e c'è già il nostro che
è pronto", perché questo, dovete mettervelo in testa, non passerà!
Se andate avanti in questa direzione, ovviamente noi non ci staremo
e quindi non chiedete collaborazione. Iniziate a dare un segnale di
apertura che sia concreto! Basta con le promesse, basta con le
affermazioni che rimangono poi lettera morta!
Presidente
- La parola al Consigliere Fabbri.
Fabbri (UVP)
- Grazie Signor Presidente. Beh, devo dire
che l'inizio della sua presidenza mi fa rimpiangere ancora di più
la non elezione della collega Morelli, la quale avrebbe sicuramente
condotto in un modo diverso, da subito, questo inizio di
presidenza. Colgo qui l'occasione per ringraziarla pubblicamente,
da parte mia personale e del mio gruppo.
Presidente
- La parola alla collega Certan.
Certan (ALPE)
- Grazie Presidente. Anch'io, a nome del
gruppo ALPE, ringrazio la collega Morelli per la sua
disponibilità.
Auguriamo anche a lei buon lavoro ma, come ha detto il collega
Chatrian, ci permettiamo di chiederle un favore. A parte l'inizio
un po' burrascoso con cui è partito adesso, forse è partito con il
piede sinistro anche per tutta la tensione precedente, però non dia
ragione al Presidente Rollandin che ha detto che in fin dei conti
questa carica è solo quella di passacarte. La collaborazione che
lei ha richiesto e lo stile con cui si è presentato spero che venga
fuori dalla prossima volta, perché sicuramente oggi il messaggio
che è stato dato è che tutti contano. Siamo tutti utili e nessuno
indispensabile, è vero, ma in certi casi siamo anche tutti
indispensabili: la prima volta che ha provato ad andare fuori dal
seminato o comunque dalla prassi, ha visto che siamo tutti
indispensabili. Questa credo che oggi sia una prima lezione di
umiltà e quindi le auguro di non diventare solo un passacarte, ma
di poter finalmente essere lei l'artefice dell'apertura al dialogo;
perché sennò sicuramente l'inizio non è dei migliori. Anche perché
ha detto che noi, con questa azione, abbiamo impedito il lavoro e
il lavoro nelle Commissioni di un collega Consigliere. Noi le
ricordiamo - noi le ricordiamo! - che andiamo in Commissione quasi
tre volte alla settimana; non siamo pagati, quindi anche il
Consigliere che voi avreste designato potrà farlo. Grazie.
Presidente
- Ringrazio gli intervenuti. Approfitto per
dire al collega Chatrian che in questi due giorni vedremo un
attimino la situazione dei 116
con gli uffici: ho chiesto ai
dirigenti di fare una verifica. Dopo di che, se c'è stata
un'incomprensione me ne scuso. Il concetto era solo per dire che
dobbiamo poi riunirci, visto che oggi non siamo riusciti a farlo,
in base all'articolo del Regolamento. È chiaro che è un'incombenza
che dobbiamo fare, perché altrimenti impediamo quello che prevede
il Regolamento, sul fatto che ogni Consigliere debba essere
presente in una Commissione.
Colgo l'occasione per chiedere all'Ufficio Presidenza di
fermarsi poi un attimo per decidere insieme quando trovarci.
Il Consiglio prende atto.
Punto 3 all'ordine del giorno.
