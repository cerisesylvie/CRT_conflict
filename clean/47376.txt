Classificazione
AMBIENTE
Flora e fauna



Oggetto del Consiglio n. 3651 del 22 maggio 2024 - Resoconto
OGGETTO N. 3651/XVI - Interpellanza: "Messa in campo di
ulteriori misure per contrastare la presenza del lupo".
Marguerettaz (Presidente) -
Punto n. 32 all'ordine del
giorno. Per la presentazione, la parola al consigliere Ganis.
Ganis (LEGA VDA) -
Prima di esporre la relazione, vorrei
fare una premessa: già nel lontano novembre 2021 si affrontava in
questo Consiglio regionale la problematica concernente il lupo. Da
allora sono trascorsi circa tre anni da quell'iniziativa presentata
dal nostro gruppo avente come oggetto: "Previsioni di interventi
specifici e mirati al fine di contenere la specie
canis
lupus
nel territorio regionale" e oggi siamo ancora qui a
discutere di questa tematica; qualcosa è cambiato, sono cambiati
gli Assessori.
Una questione quella della diffusione incontrollata della specie
lupo nel nostro territorio che preoccupa e crea una serie di
problemi ad allevatori, agricoltori, mondo faunistico venatorio e
al monto antropizzato, l'abbiamo più volte evidenziato e lo stiamo
facendo anche oggi. Purtroppo dopo tutti questi anni il problema,
come ho ben evidenziato, persiste, anzi, a dire il vero, è
cresciuto e si è ampliato. Sono i numeri a confermarlo, la
popolazione del lupo nella nostra regione è aumentata, dai dati
dell'ultimo censimento relativo all'anno 2023 si evince che il
numero di branchi stimato è di dieci, mentre il numero minimo di
lupi è di settanta esemplari. Vorrei evidenziare che ad oggi non si
conosce il numero esatto o approssimativo di lupi presenti nel
nostro territorio, tanto da considerarlo un tabù. Occorre precisare
che nella bozza del piano faunistico, a pagina 299, come già ho
avuto modo di evidenziare, nel quinquennio 2018-2022 sono stati
identificati centosettantanove differenti individui di
canis
lupus
. A questo punto quindi possiamo supporre che oggi siano
presenti almeno centosettantanove esemplari nel nostro territorio e
non settanta, un numero difficile da sostenere a detta di
molti.
Oggi nella nostra regione abbiamo una legge che non possiamo
attuare: la n. 11/2021, a livello europeo la Convenzione di Berna e
la Direttiva Habitat non prevedono al momento il declassamento da
specie specialmente protetta a protetta e, di conseguenza, la
situazione non si sblocca. Peccato però che a farne le spese oggi
sono gli agricoltori e gli allevatori, infatti sono proprio questi
ultimi a essere maggiormente preoccupati visto che nel mese di
giugno gli allevatori valdostani saliranno con le loro mandrie
negli alpeggi e dovranno confrontarsi quest'anno ancor di più con
una tragica realtà: la presenza del lupo, una presenza che
preoccupa allevatori, ancor prima che le mandrie raggiungano i
pascoli, figuriamoci quando gli animali saranno facile preda del
lupo. Perché dico questo? Perché moltissimi allevatori interpellati
mi hanno segnalato che le misure messe a disposizione degli
allevatori non sono sufficienti ad arginare il problema, i
dissuasori, le reti elettrificate, i cani da guardiania non
risolvono questa problematica e la presenza sempre più numerosa
della specie lupo non fa altro che peggiorare la situazione,
aumentandone la gravità, creando allarmismi, danni economici e
destabilizzando l'equilibrio di un ecosistema consolidato ormai da
anni.
Tenuto conto che questa problematica va risolta, si interpella
l'Assessore competente per sapere "se sia intenzione
dell'Amministrazione mettere in campo ulteriori misure per
contrastare il fenomeno e supportare il mondo dell'allevamento in
questa fase delicata".
Presidente -
Per la risposta, la parola all'assessore
Carrel.
Carrel (PA) -
Nell'autunno del 2023 l'ISPRA ha comunicato
la necessità di effettuare un nuovo monitoraggio sulla popolazione
del lupo a livello nazionale. Nel corso della stagione invernale
2023-2024 i dati di tale monitoraggio non sono ancora
disponibili.
Coscienti delle notevoli criticità legate alla presenza del
lupo, gli uffici dell'Assessorato stanno lavorando a una nuova
legge sui danni da fauna selvatica e relative misure di prevenzione
per dare maggiore sostegno agli agricoltori, restando in attesa
dell'iter proposto anche dalla Commissione europea per il
declassamento dello
status
del lupo da specie strettamente
protetta a protetta.
Per quanto riguarda le misure di protezione, anche combinate,
esse comprendono le recinzioni elettrificate, i dissuasori acustici
e luminosi, i cani da guardiania, i collari antilupo dotati di
ultrasuoni e di
led
luminosi molto intensi, entrati di
recente sul mercato. Tutti gli elencati sistemi di protezione
rientrano tra le misure sperimentali previste dalla delibera di
Giunta regionale 1407/2021 per cui è indicata una spesa massima
ammessa di 2 mila euro. Il contributo regionale è pari al 90% di
tale spesa. I competenti uffici dell'Assessorato sono a
disposizione per qualunque informazione in merito.
In considerazione del fatto che quanto compiuto fino ad oggi
risulta con chiara evidenza non ancora sufficiente a contenere gli
effetti negativi della presenza del lupo sul nostro territorio
regionale, ho voluto specificatamente far inserire nella bozza del
nuovo piano regionale faunistico venatorio le seguenti frasi, la
prima: "Attualmente non si dispone di un piano nazionale aggiornato
in materia di conservazione e gestione del lupo"; la seconda: "La
necessità di una pianificazione gestionale della specie è
particolarmente rilevante nel momento in cui la presenza del lupo
diviene troppo numerosa o inizi a mettere in grave difficoltà il
mondo dell'allevamento"; la terza frase è: "Si ritiene quindi
necessario promuovere specifici protocolli locali che contengano
indicazioni circa la situazione di criticità, le modalità di
intervento, gli operatori e le azioni di dissuasione e
contenimento. I predetti protocolli di intervento devono contenere
i criteri e gli obiettivi per gestire in maniera tempestiva a
livello locale le problematiche e le criticità legate alla presenza
del predatore, al fine di assicurare la convivenza del lupo con le
attività agricolo-pastorali".
Si evidenzia infine che si sta lavorando, di concerto con le
altre Regioni, per cercare di riattivare l'iter per far approvare
in via definitiva il piano di gestione del lupo in Italia ormai
fermo da troppo tempo.
Presidente -
Per la replica, la parola al collega
Ganis.
Ganis (LEGA VDA) -
Grazie assessore Caveri per la
risposta e per il suo impegno volto a trovare delle soluzioni al
problema, quindi dobbiamo innanzitutto aspettare i dati dell'ISPRA
magari per prendere dei provvedimenti.
Ne parliamo in Consiglio regionale ma veramente nulla è
cambiato, qualcuno cerca di smuovere un po' le acque, ma il tempo
passa e il problema non si risolve.
Come ho detto prima un'iniziativa, la nostra, è datata 2021,
allora c'era l'assessore Sapinet che metteva a disposizione 70 mila
euro per l'acquisto e l'utilizzo di misure di prevenzione, però
nessuno di noi mette in dubbio il suo impegno e l'impegno
dell'Assessore, però bisogna riconoscere che tutti questi sforzi
non sono serviti a nulla, sono soltanto veramente dei palliativi.
Allora si parlava anche di prevedere degli incontri informativi con
gli Enti locali, mi domando se sono stati fatti questi incontri
informativi all'epoca.
In risposta a una nostra iniziativa l'assessore Caveri
evidenziava che le predazioni dovute al lupo nel 2023 erano
trentotto, la maggior parte riguardava allevamenti privi di misure
di prevenzione. Purtroppo non ho potuto verificare questa sua
dichiarazione e i dubbi mi rimangano, comunque i numeri parlano da
sé, sono sessantasei i capi predati, trentadue ovini, quattro
caprini e trenta bovini, ma questi sono numeri reali oppure molti
agricoltori, per svariati motivi, si tengono il danno senza fare
domande d'indennizzo? Su questo ci sarebbe un po' da approfondire,
tra l'altro, Assessore, è stato lei a rispondergli con queste
frasi: "Siamo coscienti delle notevoli criticità legate alla
presenza del lupo e gli uffici del mio Assessorato stanno lavorando
- come ha detto prima - a una nuova legge sui danni da fauna
selvatica e relative misure di prevenzione per dare maggiore
sostegno agli agricoltori". Come le ho detto, le misure di
prevenzione sono dei palliativi e gli allevatori non hanno bisogno
di sostegni economici; tra l'altro il collega Planaz - lui è più
sul pezzo - mi ha detto che la tabella degli indennizzi andrebbe
comunque aggiornata. Gli allevatori quindi cosa chiedono? Chiedono
tranquillamente di poter svolgere il loro lavoro in tutta serenità
durante la stagione estiva negli alpeggi, la sicurezza e di
rientrare a settembre nelle loro stalle con tutti gli animali a
seguito, non contando quelli rimasti.
Mi dispiace dirle questo, Assessore, ma lei deve veramente
imporsi, non posso farlo io, è lei l'Assessore, e fa parte anche
della maggioranza, quindi deve imporsi nelle opportune sedi e
portare a chi di dovere il grido di aiuto agli allevatori e
agricoltori e del mondo faunistico venatorio, persone che lavorano,
tutelano l'ambiente e il territorio valdostano. Assessore, si
faccia valere!
