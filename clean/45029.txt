Classificazione
CACCIA E PESCA



Oggetto del Consiglio n. 1850 del 5 ottobre 2022 - Resoconto
OGGETTO N. 1850/XVI - Approvazione di mozione: "Impegno ad
inserire nel calendario venatorio 2022/2023 la caccia alla pernice
bianca e alla lepre variabile".
Bertin (Presidente) -
Riprendiamo i lavori, siamo al
punto n. 9 dell'ordine del giorno. Per l'illustrazione della
mozione il consigliere Ganis si è prenotato, ne ha facoltà.
Ganis (LEGA VDA) -
Una mozione di grande attualità, dato
che l'attività venatoria 2022-2023 è in corso. A seguito della
mozione all'oggetto n. 1086, approvata in Consiglio regionale in
data 7 novembre 2019, "Impegno per la sospensione della caccia alla
pernice bianca e alla lepre variabile", sarebbe opportuno
oggigiorno fare un po' di chiarezza sulla vicenda, perché dopo aver
letto il resoconto del dibattito avvenuto in aula, appare chiaro ed
evidente, da chi come il sottoscritto fa parte di questa categoria,
che la mozione di sospendere la caccia alla lepre variabile e alla
pernice bianca non è fondata su alcun studio scientifico dedicato,
anzi, come risulta da documenti provenienti dall'Assessorato
competente, sarebbero gli interventi dei cacciatori e la loro
azione a svolgere un controllo e a monitorare lo stato di salute
della specie in questione.
Prima di relazionare la mozione, che come gruppo presentiamo
all'attenzione di questo Consiglio, vorrei evidenziare la finalità
dell'attività venatoria, perché nessun cacciatore ha come scopo
quello di condurre all'estinzione una specie selvatica, tutt'altro.
Quello che va sottolineato è che l'attività venatoria ha come scopo
di preservare la fauna selvatica vivente all'interno di un
determinato territorio, mediante i censimenti fatti in primavera a
opera dei cacciatori e mediante i piani di abbattimento
controllati. Inoltre, l'attività venatoria rappresenta uno
strumento utile ad arginare i danni provocati a culture e
allevamenti dalla fauna selvatica. Ricordo che il mondo venatorio
rappresenta una realtà molto importante per l'economia del nostro
Paese, e il collega Manfrin lo aveva ricordato parlando di numeri:
sono circa centomila gli addetti che gravitano attorno all'attività
venatoria.
Ora, dopo questo breve inciso, torniamo a parlare della mozione.
Personalmente, dopo aver letto il resoconto del dibattito in aula,
sono rimasto sbalordito dalle parole avventate, prive di fondamento
e soprattutto di poca conoscenza del mondo venatorio.
Ad esempio, che i cacciatori con licenza C siano i soli a
cacciare le pernici e le lepri è sbagliato. Esistono vari tipi di
carnet
: il carnet B che riguarda la caccia ai lagomorfi, il
carnet C che riguarda la caccia ai galliformi alpini; questo a
dimostrazione della poca conoscenza del tema. E non esiste, per
fortuna, il carnet per i colletti bianchi, perché qualche
consigliere non si è limitato a dire di essere contro la caccia a
priori, opinione che rispetto, ma si è lasciato scappare anche una
battuta alquanto infelice. La considerazione da parte dell'ex
Consigliera che "Qualcuno non sa come divertirsi", la trovo di
pessimo gusto, direi quasi offensiva nei confronti di chi pratica
quest'attività. Tra l'altro, nella presentazione della mozione, era
palese il voler cercare il sostegno e l'appoggio dell'Assessore di
allora, e come ho già evidenziato, prendendo più delle posizioni
personali che basate realmente su degli studi scientifici e sulla
conoscenza di come viene esercitata l'attività venatoria.
In base a queste considerazioni, che fanno parte e sono
tranquillamente reperibili nel resoconto della mozione
summenzionata, vorrei fare un po' di chiarezza e far presente a
questo Consiglio come viene gestita l'attività del prelievo
venatorio delle due specie.
Innanzitutto vorrei far presente che oggi nessuno studio è stato
avviato nella nostra regione sul numero e la quantità riferita alla
specie della lepre variabile e della pernice bianca, evidenziando
che l'attività venatoria a queste due specie è stata sospesa senza
alcun supporto tecnico-scientifico. Prima si sarebbe dovuto
effettuare uno studio e successivamente, in base alle risultanze,
eventualmente sospenderne il prelievo; ma questa è una
considerazione.
Vorrei ricordare in aula che l'ISPRA, nel 2019, aveva approvato
i relativi prelievi, tra cui otto pernici bianche e quindici lepri
variabili, sempre rispettando le caratteristiche demografiche della
popolazione e garantendo loro, grazie allo studio di tecnici, la
conservazione della specie. Detto questo, va ritenuto che l'impatto
dell'attività venatoria su queste specie risulta a bassa valenza,
in relazione al numero esiguo di cacciatori che praticano
quest'attività.
Vorrei ora evidenziare la parte tecnica che riguarda la nostra
mozione, al fine di rendere edotti il maggior numero di
consiglieri, affinché possano comprendere l'importanza
dell'attività venatoria sul nostro territorio. Innanzitutto, per
quello che concerne la lepre variabile, i prelievi effettuati sono
stati utili per determinare il tetto di prelievo stabilito
dall'ufficio fauna, mantenendo così, seppur in mancanza di studi
scientifici, l'assoluta conservazione e sviluppo della specie.
Inoltre, sempre attraverso il piano faunistico venatorio regionale,
non essendo stati effettuati fino a oggi censimenti specifici, gli
unici dati al momento sull'evoluzione della specie e sulla
struttura della popolazione presente nel territorio sono quelli
forniti e ricavabili dalle statistiche venatorie.
Cosa alquanto importante, come avviene per la lepre variabile, è
la raccolta del cristallino degli animali prelevati, al fine di
analizzare la popolazione della specie sul territorio valdostano.
Ma non solo: sarebbe stato alquanto importante continuare a
monitorare il rapporto giovani/adulti, attraverso la palpazione
dell'avambraccio del
tubercolo di stroke
, che è un nucleo
cartilagineo presente alla sommità della lepre, utile a
determinarne l'età, al fine di poter successivamente stabilire il
numero di capi da prelevare per conservare la specie.
In merito alla pernice bianca, si effettuano monitoraggi per
zone campione fino agli anni ottanta e lo stesso Ufficio fauna ha
precisato che il tetto dell'abbattimento stabilito avviene dopo
l'esito dei censimenti annuali, sempre con l'intento di mantenere
la popolazione vitale. Esistono in merito degli studi, i quali
possono affermare che l'areale censito negli anni è di circa 2500
esemplari e si fa presente nell'anno 2020. Va evidenziato inoltre
che il prelievo è vietato nelle aree protette e nelle zone ZTS,
cioè zone a protezione speciale, e che i piani calcolati fanno
riferimento alle sole aree campione, affinché l'attività non abbia
impatto rilevante sulla dinamica e vitalità della specie. Va tenuto
conto che il tetto stabilito per il prelievo è altamente di
garanzia per la specie e risulta essere pari allo 0,5 percento
delle consistenze primaverili e dello 0,27 percento di quelle
estive, valutato solo sui siti di monitoraggio e dai dati
effettuati sulla pernice bianca nell'ultimo periodo 2008-2020, che
poco si discostano da quelli rilevati negli anni 1980-1990; tali
dati confermano la stabilità della specie. Rimangono evidenti le
difficoltà di monitoraggi primaverili, censimenti derivanti dalle
avverse condizioni meteorologiche che possono pregiudicare i
risultati in alcune annate.
Evidenziata questa parte tecnica, si ritiene che si possa
riaprire il prelievo venatorio alle due specie. In particolar modo,
secondo i numeri stabili già in passato per quanto riguarda la
lepre variabile, mentre per quello che concerne la pernice bianca
il tutto sarà subordinato dalle risultanze delle operazioni di
censimento da parte dei cacciatori, tenendo conto anche delle
eventuali modifiche e correzioni che potranno derivare dagli studi
da approvare. Ecco che la riapertura del prelievo per entrambi le
specie, e il conferimento dei capi eventualmente prelevati ai
centri di controllo, potrebbero risultare indispensabili alla
maggior richiesta di una conoscenza qualificativa delle due specie,
oltre a poter approfondire, tramite campionature mirate, lo stato
generale e genetico della specie.
In base a queste considerazioni tecniche, il Consiglio regionale
impegna il Presidente della Regione e il Governo regionale a
inserire all'interno del calendario venatorio 2022-2023 la
possibilità di cacciare le specie della pernice bianca e della
lepre variabile.
Presidente -
L'illustrazione della mozione è stata fatta,
a questo punto apriamo la discussione generale. Si è prenotato da
remoto l'assessore Sapinet a cui passo la parola.
Sapinet (UV) -
Grazie collega Ganis. La mozione in
oggetto impegna il Presidente della Regione e la Giunta regionale a
inserire all'interno del calendario venatorio 2022-2023 la
possibilità di cacciare le specie della pernice bianca e della
lepre variabili. Come ha ben ricordato il collega Ganis, la caccia
è attualmente sospesa a seguito della mozione all'oggetto n. 1086
del 7 novembre 2019, che impegnava la Giunta regionale ad adottare
tali misure fino all'effettuazione di un adeguato studio
scientifico finalizzato alla definizione dell'attuale stato
quantitativo e qualitativo delle specie e comunque per un
periodo.
I dati del 2019 ci parlavano di prelievi decisamente ridotti, di
un'attività venatoria contenuta, dovuta anche a un esiguo numero di
partecipanti. La presenza di queste specie nelle Alpi sta subendo
una leggera contrazione, a causa anche del riscaldamento globale:
questo ci dicono i tecnici, che ci dicono però anche che la
situazione in Valle d'Aosta sembra essere meno allarmante rispetto
agli altri contesti alpini. La preoccupazione è rivolta in
particolare al momento climatico che spinge ovviamente questa
specie a quote più alte per gli inverni senza neve, condizione
necessaria perché avvenga la caratteristica muta.
In attuazione alla mozione del 2019, sono in corso gli studi
delle due specie. Per quanto attiene alla pernice bianca lo status
è indagato nell'ambito della revisione del Piano regionale
faunistico venatorio, mentre la lepre variabile è oggetto di uno
studio specifico coordinato dall'Istituto Oikos di Milano, che vede
impegnati i cacciatori e i forestali nella raccolta di campioni
fecali sul territorio regionale. Dall'esame dei campioni, anche
mediante analisi genetica, si determinerà la densità precisa degli
animali presenti in Regione.
Con quest'iniziativa si esprime ovviamente una volontà politica
che fa seguito alla mozione del 2019, un passaggio che ha ben
ricordato il collega Ganis e che molti di noi ricordano, sul quale
tanto si è già detto. Fu una direzione presa con una votazione
senza l'avvallo di dati tecnici o particolari approfondimenti, come
ha ben ricordato Ganis nell'ambito del dibattito. In seguito a
quella mozione, nonostante l'ormai nota carenza di personale degli
uffici e del Corpo forestale della Valle d'Aosta e le difficoltà
dovute alla pandemia, che proprio in quei mesi cambiava le nostre
vite e influiva così inaspettatamente e pesantemente sugli aspetti
organizzativi, gli uffici si sono attivati per approfondire la
tematica. In particolare, dopo un'iniziale difficoltà a reperire i
tecnici che in Italia fossero in grado di affrontare tale studio,
le necessarie valutazioni per parametrizzare i dati e le procedure
necessarie, la valutazione di ISPRA, nel corso del 2021 lo studio
ha preso il via e ora è entrato in una fase operativa, grazie anche
al supporto degli stessi cacciatori che stanno collaborando
attivamente.
Qui mi collego alle parole del collega: i cacciatori si sono
messi a disposizione dei tecnici al fine di continuare quest'opera;
un'attività venatoria che ha ben descritto, un'attività anche di
volontariato sul territorio continua durante l'analisi dei
censimenti ma non solo, e questo ne è un ulteriore esempio.
Nel richiedere alcune leggere modifiche nella parte iniziale, si
esprime comunque la volontà di votare favorevolmente
quest'iniziativa, dando - ripeto - un'indicazione politica. Si è
detto anche nell'iniziativa precedente della differenza fra un
passaggio tecnico e un passaggio politico: a ciascuno il suo ruolo.
Un iter tecnico non banale, perché la modifica del calendario
necessita comunque del parere della Consulta faunistica, del
Comitato regionale per la gestione venatoria e infine dell'Istituto
superiore per la protezione e la ricerca ambientale. Un percorso
tecnico che terrà conto degli sviluppi degli studi in corso, per
arrivare poi a una delibera della Giunta regionale. Ritengo
comunque corretto che questo Consiglio si possa esprimere nel
rispetto del proprio ruolo e delle proprie competenze, dando così
un avviso politico a tre anni di distanza dall'iniziativa
precedente.
Presidente -
Ha chiesto la parola il consigliere Baccega,
ne ha facoltà.
Baccega (FI) -
Dopo la presentazione della mozione del
collega Ganis, che è entrata nel merito decisamente tecnico di un
percorso che si era interrotto nel 2019, e anche dopo la relazione
tecnica che i dirigenti dell'assessorato hanno preparato per
l'Assessore, ci preme evidenziare alcune parti del testo che ci
hanno in qualche modo catturati e che vengono richiamate nella
mozione. In particolare, mi riferisco alla finalità dell'attività
venatoria che è orientata a preservare tutta la fauna selvatica
vivente all'interno del territorio valdostano, con i censimenti che
vengono effettuati a primavera da parte dei cacciatori e per
effetto dei piani di abbattimento controllato. Ma ancora, la
presenza - l'ha sottolineato l'assessore - di documentazione in
assessorato, risalente al 2020, dove si sottolinea che le due
specie oggetto della mozione non sono assolutamente minacciate dal
rischio di estinzione, perché per mantenere la specie erano stati
istituiti già dei piani di prelievo, peraltro ridotti, e che le due
specie in questione sono ricomprese nell'elenco delle specie dei
cacciabili.
Dopo tre anni passati dall'approvazione della mozione del 7
novembre 2019, che impegnava la Giunta a sospendere la caccia alla
pernice bianca e alla lepre variabile, e alla successiva delibera
di Giunta, la n. 638, che di fatto sospendeva effettivamente la
caccia delle due specie, noi crediamo che si possa riaprire e
rendere possibile la caccia alla pernice bianca e alla lepre
variabile, inserendole nel calendario venatorio in essere.
Ho citato la legge 64 del 1994 perché su questo tema, nel quale
siamo stati coinvolti da molti amici, l'ho detto nell'intervento
della mozione precedente, tanti ci hanno avvicinati sottolineando
alcuni aspetti che vanno sicuramente ripresi e valutati con
attenzione rispetto alla legge 64, che richiama questa passione
venatoria che normalmente viene tramandata e che certamente fa
parte della cultura e della passione di molte famiglie, soprattutto
delle popolazioni di montagna, ma non solo. Sulla base di queste
sottolineature di molti, che abbiamo ascoltato con interesse
soprattutto per conoscere, è emersa la necessità di lavorare alla
predisposizione di una rivisitazione della legge e dei regolamenti
sulla caccia.
Tornando alla mozione, per risparmiare tempo, annunciamo
ovviamente il nostro voto favorevole, con l'auspicio che si agisca
subito, presto e che con una modifica immediata del calendario
venatorio si possa agire già nella stagione in corso. La politica
deve dire che cosa vuol fare: è stato detto poco fa in quest'aula,
e quindi subito e senza rimandi che si agisca.
Presidente -
È pervenuto un testo emendato alla
Presidenza e credo che sia stato o già distribuito o in via di
distribuzione. Ricordo che siamo in discussione generale, chi vuole
intervenire? Consigliera Minelli ne ha facoltà.
Minelli (PCP) -
Non ho ancora ricevuto il testo emendato,
ma faccio ugualmente delle considerazioni generali su questa
mozione, partendo dal fatto che ricordo molto bene la discussione
che c'era stata in Consiglio il 7 novembre del 2019. Una
discussione che poi si era conclusa con la richiesta di un voto
segreto a quella mozione; erano presenti 33 consiglieri, i voti
favorevoli erano stati 19, i contrari 3 e gli astenuti 11. Questo a
fronte del fatto che, prima della richiesta del voto segreto, a
dichiararsi espressamente a favore della mozione erano stati sette
consiglieri, quindi chiaramente c'era stato qualche problema in
quel momento per il voto finale, ma eravamo in una situazione di
dinamiche particolari, un po' come forse potremmo ritrovarci a
dover vivere anche adesso.
Giustamente, nella premessa della mozione - e poi lo ha
ricordato il collega Ganis - si riporta l'impegno di
quell'iniziativa che diceva esattamente: "Si impegna la Giunta
regionale ad adottare immediatamente tale misura, fino
all'effettuazione di un adeguato studio scientifico finalizzato
alla definizione dell'attuale stato quantitativo e qualitativo
della specie e comunque per un periodo di almeno cinque stagioni
venatorie". Come è stato ricordato, non ne sono passate cinque, ne
sono passate tre e io questo studio finalizzato alla definizione
dello stato quantitativo e qualitativo non l'ho visto; è stato
spiegato che ci sono stati problemi legati alla pandemia e a
quant'altro...Ma di fatto, come stamattina ci è stato ricordato,
con il voto di una mozione si prende un impegno politico. Secondo
me lo si prende anche votando delle leggi, e avevamo votato quella
legge sul lupo, di cui abbiamo discusso prima, che era il risultato
- se vogliamo - di un lungo lavoro di mediazione che non è neanche
stato fatto nel 2021, ma già dal 2019, infatti i testi erano già
stati presentati e rivisti fin da allora. Ma se una mozione è un
atto politico, io so di aver votato nel 2019 una mozione che aveva
un preciso impegno politico che chiedeva di fare la sospensione
della caccia, in attesa di uno studio scientifico e comunque per un
periodo di almeno cinque stagioni venatorie. Ovviamente non ho
cambiato idea, perché mi sembrava coerente allora, e mi pare
coerente oggi, fare una scelta di quel tipo, considerato che i dati
relativi alla presenza della lepre variabile e della pernice bianca
nella nostra regione, come su tutto l'arco alpino, erano
preoccupanti, perché erano comunque in netto calo; cosa che non
succede nelle altre regioni italiane, dove la situazione è diversa.
Allora, - mi scuso per non aver verificato oggi, ma non sono
riuscita a trovarlo, evidentemente non sono abbastanza brava a
smanettare su Internet - nel 2019, tranne la Provincia di Bolzano,
nessuna Regione dell'arco alpino aveva autorizzato la caccia alla
pernice bianca e alla lepre variabile; probabilmente una ragione
c'era.
Il collega Ganis poi ha fatto riferimento - senza citarmi -
all'intervento che io avevo fatto, ma io lo ricordavo bene, a una
scarsa conoscenza della materia e soprattutto del mondo della
caccia. Sì, collega Ganis, io non ho un'ampia conoscenza di questo
mondo, anche perché fondamentalmente sono contraria alla caccia,
però so benissimo che ci sono delle differenze soprattutto quando
si deve parlare di contenimento, e non a caso ho anche votato la
legge sul lupo; ma qui non stiamo parlando certamente di
contenimento di queste due specie, perché non possiamo parlare di
contenimento quando abbiamo dati come quelli che anche lei ha
citato. Ricordo però che, nel momento in cui avevo fatto
riferimento ai cacciatori con permesso C, ovviamente non potevo
esserne a diretta conoscenza, ma erano dati che avevo cercato di
verificare in due modi: attraverso informazioni di un funzionario
dell'Assessorato e attraverso le comunicazioni di un amico
cacciatore - perché anche chi non è favorevole alla caccia
normalmente i rapporti di amicizia li mantiene anche con chi ha
delle idee contrarie-. Detto ciò, i ricalcoli che erano stati fatti
allora sulla quantità di capi cacciati a stagione venatoria erano
corretti, perché li avevamo verificati proprio con chi di questo si
occupa direi o per mestiere in un caso, o perché ha fatto una
scelta, che è quella di dedicarsi a quest'attività e che
sicuramente ne sa molto più di me.
In conclusione, proprio per coerenza con quel voto che era un
impegno preciso e chiedeva di fare la sospensione in attesa di uno
studio che desse dei chiarimenti, e comunque per un periodo non
inferiore alle cinque stagioni venatorie, il voto sarà di
astensione.
Presidente -
Si è prenotato il consigliere Marguerettaz,
ne ha facoltà.
Marguerettaz (UV) -
L'intervento della collega Minelli ci
permette di fare un approfondimento rispetto alla mozione che è
stata citata e che oggi discutiamo. Si parla di un indirizzo che è
stato preso a maggioranza su 33 votanti, con 19 favorevoli. Ha
fatto bene la collega Minelli a dire qual è stata la modalità di
voto. La modalità di voto è stata la votazione segreta, cioè
quella, dal punto di vista mio, più imbarazzante che ci sia, perché
la votazione segreta permette a dei pavidi, permette a delle
persone che non sono coscienti, che non sono nella condizione di
rappresentare correttamente il loro pensiero e, non è sfuggito alla
collega, perché lo ha detto chiaramente, verosimilmente quel voto
non solo non doveva essere così, ma aveva degli altri obiettivi.
Collega Minelli, la pernice bianca e la lepre variabile non
c'entravano niente con quella votazione! Erano personaggi meschini,
dico io, che avevano altri obiettivi, quelli di mettere in crisi un
Governo. Ma un governo non si mette in crisi con una votazione
segreta, si mette in crisi affrontando i temi dal punto di vista
politico.
Lei - come dire? - in modo così, un venticello, dice che magari
è una situazione che potrebbe ripetersi; io spero proprio di no!
Perché vede, al di là di coloro che si sono espressi, e si sono
espressi anche in modo chiaro, hanno detto che loro, alcuni di
loro, sono contro la caccia, a prescindere dalla pernice o dalla
lepre, erano contro la caccia, io invece sono favorevole alla
caccia. E la decisione che è stata presa la scorsa legislatura, è
stata presa: primo, con una votazione segreta; secondo - lo ha
detto Ganis nel presentarlo -, senza nessun tipo di dato. Quindi il
paradosso di tutta questa questione è che noi oggi per riaprire la
caccia abbiamo bisogno di una serie di studi, ma per chiudere la
caccia non c'è stato bisogno di niente. Diciannove fantasmi -
fantasmi perché nascosti dietro il voto segreto - che hanno
bloccato un'attività che in allora era consentita, in virtù dei
censimenti e in virtù delle proporzioni che c'erano.
Ecco perché io dico che, per coloro che guardano da fuori,
ovviamente con il loro interesse, dicono "Ma che Consiglio
regionale...! Voi mettete in moto un'attività sulla base dei
pruriti, sulla base delle emozioni che sono momentanee".
Io rispetto, collega Minelli, che lei legittimamente, come tutta
una serie di persone, dica "Io sono contro la caccia"; tutto giusto
dal punto di vista vostro, ma io dico una cosa diversa. Io dico che
la caccia fa parte del nostro patrimonio, della nostra cultura,
delle nostre abitudini, e quindi nel rispetto degli equilibri, nel
rispetto della presenza dei vari selvatici, è possibile fare dei
prelievi. Ecco perché siamo favorevoli a questa mozione.
Ovviamente, lo ha detto bene l'Assessore, siamo favorevoli,
purtroppo abbiamo preso una deriva e quindi io spero che questa
modifica possa essere presa il prima possibile, il più presto
possibile. Avremo ovviamente bisogno dei dati tecnici, perché ormai
abbiamo messo in piedi una procedura che non riusciamo a
controllare. Ma facendo riferimento anche a quanto detto prima, la
volontà politica è di aprire la caccia alla pernice bianca e alla
lepre variabile il prima possibile. Questa è l'indicazione
politica. Dopodiché questa è la sollecitazione che dobbiamo dare ai
tecnici, che dobbiamo dare alle strutture, affinché lavorino in tal
senso.
Torno a dire che è paradossale - ma io nel 2019 non c'ero - che
la caccia sia stata chiusa in base a una votazione segreta. Coloro
che si erano espressi contro erano quattro o cinque, con allora
l'assessore Chatrian piuttosto che l'assessore Testolin che avevano
dato tutta una serie di chiarimenti che permettevano la
continuazione di questo prelievo, che è assolutamente contenuto: si
parlava, mi pare, di otto capi, quindi una cosa assolutamente
sostenibile. Ecco perché, collega Minelli, l'esaltazione di una
votazione a voto segreto per me è una pratica condannabile e che
censuro, dal punto di vista mio.
Presidente -
Consigliere Chatrian ne ha facoltà.
Chatrian (AV-VdA Unie) -
Qualche considerazione sulla
mozione presentata dai colleghi. Rinfrescando un po' il dibattito
di qualche anno fa, che oltretutto era stato interessante, qualche
collega si era posizionato legittimamente, rispettando le posizioni
di ognuno di noi, in maniera molto ideologica: siamo contrari;
invece nel dibattito è stato detto, non so se avete avuto modo di
rileggere la discussione del 2019, anche da un punto di vista
scientifico qual era il supporto numerico scientifico. Vorrei
mettere in evidenza solo questo passaggio, perché all'epoca avevamo
i tecnici che ci avevano supportato nell'intervenire su quella
mozione.
Voce fuori microfono
Probabilmente la lepre non solo non era
à la une
, ma non
ero da solo. Probabilmente eravamo in tanti, e poi forse qualche
giochetto, un po' di nascosto, di quelli che hanno paura di
affrontare le cose, di quelli che sono forti con i deboli. Di
solito chi è forte con i deboli si nasconde con il voto segreto,
con la manina "tac!" e lì ci scappa eventualmente quella pochezza
magari, che culturalmente invece ti darebbe la possibilità di dire
"Ci sono delle cose che funzionano meglio o meno e si deve cercare
di trovare la migliore soluzione".
Il passaggio che vorrei mettere in evidenza è questo: forse il
merito del piano di gestione ha un suo perché e ha il merito
comunque di aver controllato una specie che non è in estinzione in
Valle d'Aosta. Questa era un po' la sintesi da un punto di vista
scientifico, numerico, ma poi la politica, o quella brutta
politica, nascondendosi ha deciso di dare un'indicazione contraria
rispetto a quello che era stato il dibattito. Però l'allora Governo
regionale, rispettoso di un posizionamento, anche se di nascosto,
anche se un po' becero, anche se un po' puerile forse, ha dato
corso a quello che era l'indirizzo di quella mozione, di stoppare
il tutto.
Conoscendo il mondo dei cacciatori, sapendo quanto conoscono il
nostro territorio, forse non c'è nessun altro che conosce così bene
il nostro territorio come i cacciatori, perché lo vivono, hanno
modo comunque di poter cogliere probabilmente quello che non tutti
noi, chi non è cacciatore, non può cogliere del proprio territorio,
pensiamo che sia positivo dare un indirizzo sul piano più politico,
quindi andare nella direzione di creare tutte le condizioni.
Probabilmente sul piano tecnico sarà difficile che il nostro
Assessore possa, nel giro di qualche ora, qualche giorno o qualche
settimana, inserire nel 2022-2023, cioè nelle prossime ore, questa
specie; diciamocelo in maniera anche abbastanza franca tra di noi,
perché ci sono dei passaggi di natura tecnica che si devono fare.
Ma penso che sia importante oggi, sul piano politico, dare corso
invece alla riapertura con una certa scientificità, con un certo
approccio e pianificazione/programmazione, in modo che si possa
comunque - come dicevo poc'anzi - poter garantire una non
estinzione da una parte e dall'altra una buona programmazione, come
è stata fatta per tutte le specie. Perché penso che il lavoro che è
stato fatto nel momento in cui si è cambiato il modo di cacciare, e
ormai sono praticamente vent'anni, penso che lo stato dell'arte si
possa definire buono, il fatto di avere comunque una garanzia di
una biodiversità importante, in modo che possa essere comunque a
conoscenza di tutti noi, di tutti i valdostani, ma anche di tutti
quelli che frequentano il nostro territorio. Ribadisco il concetto:
per noi il bene più prezioso che abbiamo è l'ambiente e, garantendo
questa biodiversità con dei piani di controllo, penso che si
possano raggiungere dei buoni risultati e degli obiettivi che da
noi tutti sono prefissati.
Presidente -
Consigliere Ganis per il secondo intervento,
ne ha facoltà.
Ganis (LEGA VDA) -
Mi dispiace collega Minelli, ma c'è
poca informazione in quello che lei dice. Come ho già ricordato,
lei aveva detto che il
carnet
B riguarda i lagomorfi, mentre
il carnet C riguarda la caccia ai galliformi, lei invece pensava al
contrario, nel senso che tutti e due i carnet valessero sia per i
lagomorfi sia per la caccia ai galliformi, quindi vede che c'è poca
informazione.
Un'altra cosa. I numeri ci sono, perché esistono degli studi per
cui si può affermare che l'areale censito negli anni è di circa
2500 esemplari; quindi, uno studio c'è che conferma il numero degli
esemplari.
Condivido pienamente l'intervento del collega Marguerettaz,
perché la mozione allora non era finalizzata a chiudere la caccia,
ma aveva una valenza e una finalità, che era solo quella
politica.
Mi auguro, a questo punto, che la riapertura avvenga il prima
possibile.
Presidente -
Consigliere Sammaritani ne ha facoltà.
Sammaritani (LEGA VDA) -
Importante in questa discussione
è quello che è venuto fuori sia per quanto riguarda l'oggetto
proprio della questione, cioè la caccia a queste due specie, la
lepre variabile e la pernice bianca, sia dall'altro lato l'aspetto
politico che effettivamente incise in misura determinante quella
volta in cui si fece - io ero presente - quella votazione, dove noi
peraltro avevamo già preso posizione in modo contrario in quel
caso, quindi favorevole alla caccia. Io sono certissimo, per averne
anche parlato con loro, che i cacciatori abbiano capito benissimo,
prima ancora che glielo dicessimo noi, che c'era stato un gioco
politico che purtroppo aveva malauguratamente condizionato questa
decisione, questa votazione, che nulla aveva a che fare con
l'oggetto di cui si stava trattando.
Io credo che addirittura oggi, al di là di quei dati tecnici che
mi ero preparato e che probabilmente magari dirò dopo in modo così
en passant
, direi che forse oggi noi abbiamo modo di mettere
una pezza a questa cosa e finalmente rimettere un po' a posto le
cose. Perché effettivamente quella volta quel gioco politico, che
portò a questa votazione segreta e a un risultato che era
sicuramente contrario a quello che sembrava essere all'interno di
quest'aula l'orientamento principale e prevalente, oggi - grazie a
Dio - con questa nostra iniziativa, che spero sarà condivisa dalla
maggior parte dei presenti, si riesce finalmente a mettere un po'
di giustizia. Giustizia in senso lato, perché effettivamente il
discorso caccia, non caccia, può piacere o non può piacere e
apprezzo la coerenza di chi dice, come la collega Minelli: "Io sono
contro la caccia, quindi a me non datemi i numeri, non datemi
niente, perché tanto io sono contro la caccia" ed è giusto che sia
così, giustissimo. Noi invece che siamo per il rispetto della
legge, siccome la caccia è consentita in Italia, e fino a prova
contraria si può esercitare, riteniamo che l'approccio debba essere
tecnico, oggettivo, concreto, nel senso che, se una specie è a
rischio di estinzione, è giusto non cacciarla, se non è a rischio
estinzione, è giusto cacciarla. É molto semplice, non è che ci sono
tante considerazioni da fare.
Un po' di numeri. I cacciatori che hanno il
carnet
C,
quello sui galliformi, erano più di 120 all'inizio degli anni
duemila, adesso sono più o meno 55-60 in tutta la Valle; quelli con
il carnet B, cioè i lagomorfi, la lepre fa parte dei lagomorfi
appunto, sono circa un centinaio, quando una volta erano più di 200
all'inizio degli anni 2000, quindi parliamo di numeri bassi. Si è
detto anche del numero dei prelievi autorizzati negli ultimi anni:
fino al 2019 è stato possibile e la pernice bianca vedeva otto
soggetti prelevabili sul piano di prelievo, peraltro abbattuti
soltanto sette in quell'anno, e per la lepre variabile avevamo un
piano di prelievo che ne prevedeva quindici, ne furono abbattuti
sette. Quindi parliamo di numeri veramente bassi. Probabilmente
l'inverno, le
mountain bike
o il
trekking
, eccetera,
forse fanno danni maggiori, ma sicuramente non ci permetteremmo mai
di dire che non si può più andare in bicicletta o a fare trekking
per le nostre montagne.
Poi il discorso più generale. L'ultimo studio anche a livello
europeo ha detto che praticamente il prelievo venatorio in realtà
minaccia la natura o le specie per uno 0,66 percento, rispetto agli
altri motivi di diminuzione degli animali o comunque di danni alla
natura in generale. Quindi, direi che stiamo parlando veramente di
numeri infinitesimali e soprattutto, come è già stato detto
ampiamente, è inutile che lo ribadisca io, il prelievo venatorio,
così come i censimenti soprattutto che vengono operati dai
cacciatori che se non potessero più cacciare manco lo farebbero, è
evidente, è uno degli elementi e dei presidi fondamentali per la
tutela e la prosecuzione delle specie, perché soltanto attraverso
il prelievo molto spesso si riesce a capire lo stato di salute di
queste specie. Per esempio, per la lepre variabile è stato detto
che il prelievo del cristallino è un elemento quasi
imprescindibile, altrimenti, trattandosi di specie piuttosto
difficili da individuare, perché sono davvero specie che si vanno a
mimetizzare, cercano di nascondersi, hanno questo sistema di
difesa, diventa estremamente difficile, se non vai proprio a
cercarli, capire qual è lo stato di salute della specie.
Paradossalmente può sembrare così a un profano, ma la caccia è
addirittura elemento di presidio per la continuazione delle specie,
perché davvero è attraverso l'attività venatoria e i relativi
censimenti che si capisce lo stato di salute delle specie.
Senza preconcetti riteniamo che sia fondamentale riaprire e
mettere un rimedio a quella che era stata una decisione del tutto
politica e affatto oggettiva - sicuramente non ci era piaciuta
all'epoca e ci piacerebbe ancor meno adesso - e voteremo
sicuramente in modo molto convinto.
Faccio solo un ultimo cenno a una cosa che probabilmente a
qualche cacciatore farà piacere, nel senso che io mi sono letto con
attenzione la sentenza del TAR; i cacciatori avevano tentato di
contestare l'esclusione di queste due specie dalla possibilità del
prelievo e avevano fatto ricorso. In realtà anche il TAR ho notato
che ha fondato la sua sentenza su un presupposto di fatto errato
addirittura, cioè dicendo esplicitamente, quindi dando per
assodato, che la pernice bianca fosse inserita nella lista delle
specie minacciate in Italia, e così non è; quindi, una sentenza
amministrativa che addirittura era fondata su un dato oggettivo
sbagliato. Un po' quello che è successo per quella famosa mozione,
malauguratamente votata in quel modo, che era fondata su dati non
oggettivi e non tecnici, e purtroppo passò per motivi del tutto
diversi da quelli che invece avrebbero dovuto portare alla
votazione. Speriamo che in questo caso la politica riesca a mettere
un po' una pezza a quello che aveva malfatto qualche anno fa.
Presidente -
Consigliera Minelli per il secondo
intervento.
Minelli (PCP) -
Per secondo intervento e per precisare
alcune cose. Sembrerà strano, ma per una volta, rarissima - quindi
segnatevela sul calendario - concordo con una parte del discorso
che ha fatto il collega Marguerettaz poco fa, nel momento in cui ha
definito pavide le persone che in quell'occasione hanno votato in
quel modo e più in generale coloro che si nascondono dietro una
votazione segreta. Concordo pienamente, tant'è vero che non mi è
mai passato per la testa né di chiedere un voto segreto, non potrei
farlo con i numeri che abbiamo noi, ma nemmeno di contribuire a
chiedere un voto segreto, tant'è vero che in quell'occasione il
voto segreto è stato chiesto da due gruppi che erano presenti in
Consiglio regionale e non da quello che rappresentavo insieme al
collega Bertin. E la stessa valutazione sul voto segreto credo che,
se poi andate a rivedervi i resoconti di questa e della passata
legislatura lo trovate, è qualche cosa che ho sempre profondamente
stigmatizzato, perché credo che non sia un sistema da usare; non lo
ritengo un sistema né corretto, né utile e soprattutto, e l'ha
dimostrato quella votazione, ha sempre un fine diverso - tranne che
in certe occasioni, e mi ricordo bene che sono  quelle per
questioni più economiche, ma lì è un altro discorso - ed è usato
molto spesso per far emergere conflitti che ci sono o per
raggiungere uno scopo secondario.
Al di là di questo, sulla questione di quella mozione e sul
fatto che anche il collega Sammaritani poco fa ha detto che una
persona si definisce contraria alla caccia e quindi chiede di
eliminarla. A prescindere dal fatto che uno può avere una sua
posizione e poi, come lei giustamente ha detto, sa che le leggi
vanno rispettate, quella mozione non chiedeva di abolire la caccia
alla pernice e alla lepre. Quella mozione chiedeva di sospenderla
in attesa di uno studio e per un numero di stagioni venatorie. Qual
era lo scopo? Lo scopo della mozione, non di chi ha usato la
mozione per un altro motivo, era di garantire a quelle specie di
riuscire a ripopolare, invece di continuare a calare, perché erano
in calo.
Giustamente è stato detto che non è soltanto la caccia, il
prelievo venatorio, che può mettere in pericolo l'esistenza di
alcune specie ed è vero: tra le cause che mettono a rischio questi
animali ci sono anche, e lo vediamo ormai in maniera forse ancora
più evidente che tre anni fa, i cambiamenti climatici e tutto ciò
che è connesso. Quindi a maggior ragione, in una situazione che
presenta già delle criticità di per sé, per cause sulle quali è
assolutamente molto difficile incidere - peraltro anche lì dovremmo
pensare di fare qualche cosa - il futuro è incerto e la caccia ha
una funzione obiettivamente diversa.
Torno a dire che in questo caso non stiamo parlando di specie
che devono essere contenute. Il discorso è molto diverso rispetto
ad altre specie, e lo fa anche qualcuno come me che dichiara di
essere in linea di principio contrario alla caccia, perché riesco a
distinguere le cose tra quella che è una mia posizione e quella che
è una situazione contingente. Quella della lepre variabile e della
pernice bianca è una situazione diversa. Mi fa invece un po'
sorridere la seconda parte dell'intervento del collega
Marguerettaz, quando dice con gran foga "riapriamo il prima
possibile", quasi che fossimo in una situazione di pericolo per la
presenza di questi animali!
Presidente -
Vi sono altri interventi in discussione
generale? Non vedo richieste, pertanto chiudo la discussione
generale. Si è prenotato l'assessore Sapinet per la replica del
Governo, ne ha facoltà.
Sapinet (UV) -
Due veloci considerazioni ringraziando
tutti coloro che hanno preso la parola con interventi precisi,
puntuali e molto interessanti. In particolar modo è stato ricordato
l'esito di quella votazione che conoscevamo bene. Siamo andati a
rivederci tutti i passaggi e tutti gli interventi: un voto - come
hanno detto correttamente il collega Chatrian e il collega
Marguerettaz - che aveva ben altri obiettivi. Come detto, da lì si
è partiti con uno studio che, compatibilmente con tutte le
problematiche che ho elencato prima, non ultimo anche il passaggio
elettorale, è stato avviato e presto ci darà già dei numeri.
Ringrazio anche il collega Sammaritani per il suo intervento.
Credo che sia importante questa votazione che ci dà la possibilità
di dare un segnale politico diverso rispetto al 2019. Il mondo
venatorio, come ha detto qualche collega, ha subito quella mozione
che aveva altri obiettivi e altre finalità. Noi oggi possiamo dare
un segnale diverso a un mondo, quello venatorio, che comunque fa
parte della nostra storia, della nostra tradizione e che tanto sta
dando al territorio. Nelle varie interlocuzioni con quel mondo si
sta ragionando sul creare anche un momento che non sia solo di
festa, ma anche un momento tecnico di promozione e di divulgazione
di quella che è l'attività e di quelli che sono i dati che vengono
reperiti grazie all'attività venatoria e anche all'attività del
Corpo forestale.
Quindi, un segnale politico al quale sicuramente seguiranno i
passaggi tecnici cercando, questo è un impegno ulteriore, di
contenere al massimo le tempistiche.
Presidente -
Dopo la replica, ci sono dichiarazioni di
voto? Altrimenti passiamo direttamente alla votazione del testo
emendato. Non vedo richieste. La votazione è aperta.
Appello nominale del Consigliere presente in remoto sulla
piattaforma zoom.
Sapinet (UV) -
Favorevole.
Esito della votazione:
Presenti: 33
Votanti: 31
Favorevoli: 31
Astenuti: 2 (Guichardaz Erika, Minelli)
Il Consiglio approva.
