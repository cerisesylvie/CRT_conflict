Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4191 del 15 febbraio 1993 - Resoconto
OGGETTO N. 4191/IX Situazione ed intendimenti della Giunta
regionale in ordine al decentramento di funzioni a favore degli
enti locali.
(Interpellanza)
Interpellanza Udite le dichiarazioni che nel mese di luglio
1992 il Presidente della Giunta regionale aveva fatto in Consiglio
regionale;
visto l'assoluto silenzio dell'Amministrazione regionale al
riguardo del decentramento di funzioni agli enti locali;
i sottoscritti consiglieri regionali
interpellano
la Giunta regionale per sapere:
- a che punto sono le trattative con i comuni e le comunità
montane in ordine al decentramento di funzioni;
- quali sono gli intendimenti e le linee politiche che vuole
perseguire la Giunta regionale.
F.to: Bondaz - Chiofalo - Trione - Ricco - Lanièce.
Presidente Ha chiesto la parola il Consigliere Bondaz.
Bondaz (DC)
Questa interpellanza è stata
presentata perché nel luglio dello scorso anno, se ricordo bene, ad
un'analoga interpellanza o interrogazione il Presidente della
Giunta aveva risposto dicendo che il problema in oggetto stava per
essere preso in considerazione e che l'Amministrazione ne stava
appunto valutando le opportunità, poi aveva concluso dicendo che
avrebbe fatto avere delle informazioni al riguardo.
Sono ormai trascorsi sei o sette mesi. L'argomento è certamente
delicato e qualificante per l'autonomia dei nostri comuni e delle
nostre comunità montane, tant'è che a suo tempo era stata
costi-tuita un'apposita commissione, composta dai rappresentanti
dei comuni, delle comunità montane e dell'Amministrazione
regiona-le, per lo studio del problema. Io stesso avevo avuto degli
incontri con tali rappresentanti, ma in seguito al cambio di
maggioranza non abbiamo saputo più nulla di tale commissione., È
per questo che abbiamo presentato l'interpellanza in oggetto, che
evito di illustrare ulteriormente, anche perché concerne due punti
abbastanza precisi sui quali speriamo di avere risposte
esaurienti.
Presidente
Ha chiesto la parola il Presidente della
Giunta, Lanivi.
Lanivi (GM)
Sì, gli incontri con i rappresentanti
dei Sindaci, delle comunità montane e di vari Uffici
dell'Amministrazione regionale - mi riferisco a quelli della
Programmazione, a quelli sul controllo degli atti degli enti
locali, al Presidente della II Commissione consiliare permanente,
all'Assessore alle finanze..., sono stati numerosi ed il lavoro era
finalizzato all'aumento dell'autonomia dei comuni e degli enti
locali.
Le scelte fatte introducono elementi di ampliamento delle
autonomie locali nelle comunità montane già in sede di
predisposizione della legge recante: "Norme per la finanza locale",
il cui testo è pressoché definito, anche se si sta ancora mettendo
a punto la parte finanziaria, e sarà licenziato tra poco dalla
Giunta regionale per essere poi portato alla discussione del
Consiglio regionale.
Un'altra scelta tende a precisare nel tempo la durata della
legge, anche perché il Parlamento sta decidendo sulla competenza
legislativa della Regione Valle d'Aosta in materia di ordinamento
degli enti locali, mentre anche a livello nazionale sono state
prese decisioni che stanno modificando il panorama di riferimento.
Questa metodologia, che tende a coinvolgere costantemente i comuni,
le comunità montane e l'Amministrazione regionale, sia negli
aspetti politico-istituzionali sia in quelli amministrativi, sarà
seguita sino a quando durerà la nostra responsabilità.
Presidente
Ha chiesto la parola il Consigliere
Bondaz.
Bondaz (DC)
Francamente da parte del Presidente della
Giunta mi sarei aspettato qualcosa di più e di meglio. Non dico
questo per ragioni polemiche, assolutamente no, perché il problema
è difficile e quindi comporta delle decisioni politiche non certo
indifferenti. Credo che tutte queste riunioni siano state il minimo
che ci si potesse aspettare. Mi sta anche bene quello che apprendo
adesso, cioè che è in corso di elaborazione una legge per
incrementare l'autonomia degli enti locali.
Credevo, però, di poter ottenere dal Presidente della Giunta
maggiori delucidazioni sugli intendimenti e sugli indirizzi
dell'Amministrazione. Mi sta anche bene sentire che la legge sta
per essere preparata dall'Ufficio studi, programmi e progetti,
anche se non so con quale competenza, cosa che però vedremo quando
la legge sarà fatta...
(...Interruzione del Presidente della Giunta...)
... Mi sta bene che sia presente anche l'Ufficio, però nella
risposta all'interpellanza...
(...Interruzione del Presidente della Giunta...)
Non i contenuti, perché mi rendo conto che una legge è ampia e
quindi ha bisogno di un certo iter preparatorio, ma avrei gradito
che fossero indicate almeno le linee di indirizzo lungo le quali ci
si muove, perché credo che il Consiglio regionale nel suo complesso
abbia il diritto, forse anche il dovere, di conoscere gli indirizzi
generali dell'Amministrazione regionale su un problema di questo
genere. Non si può arrivare in Consiglio con una legge già
precostituita e che deve essere assolutamente votata, credo invece
che sia giusto, al di là delle eventuali discussioni in seno alle
Commissioni o in Consiglio, fornire delle risposte sulla base delle
quali ciascun Consigliere potrà istruirsi per attendere con impegno
alle proprie funzioni e farsi interprete delle istanze del gruppo o
movimento di cui fa parte.
Con tutta franchezza devo invece prendere atto che il Presidente
della Giunta è sempre molto laconico, per non dire lacunoso o
peggio, quando risponde alle interrogazioni o alle interpellanze
che lo riguardano in modo particolare.
Comunque, al di là di questo, ognuno è certamente libero di
agire come vuole: io di pensare quello che voglio e lui
altrettanto.
Presidente
Con queste ultime battute termina la
seduta pomeridiana del nostro Consiglio.
Non ci resta che sospendere i lavori, che riprenderanno domani
mattina alle ore 9,15. Prego i colleghi consiglieri di essere
puntuali. Grazie e buona sera a tutti.
La seduta è tolta.
