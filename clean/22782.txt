Classificazione
CASA DA GIOCO



Oggetto del Consiglio n. 2219 del 25 ottobre 2006 - Resoconto
OGGETTO N. 2219/XII - Verifica del rispetto delle regole e
prevenzione di attività illecite presso la Casa da gioco di
Saint-Vincent. (Interrogazioni e interpellanza)
Interrogazione
Venuti a conoscenza dei provvedimenti presi dall'autorità
giudiziaria di Palermo nei confronti di alcuni cittadini sospettati
di collusione con la Mafia, tra i quali un procacciatore, il Signor
Maiorana Michele, presso la Casa da Gioco di Saint-Vincent;
Tenuto conto che, pare che nella vicenda siano coinvolti
alcuni funzionari della Casa da Gioco, particolarmente in merito
alla concessione di affidamenti, per valori di consistenza
notevole, ai giocatori portati da procacciatori e agli stessi
procacciatori, nonché in merito a confuse operazioni di cambio
assegni e di cambio fiches;
Ricordato che nella prassi dell'attività della Casa da Gioco
di Saint-Vincent, è stato ripetutamente ribadito il divieto
assoluto per i procacciatori di giocare ai tavoli o alle slot
machines, e quindi per proprietà transitiva anche il divieto
assoluto di accedere ai fidi o ai prestiti erogati dall'ente
gestore con apposito ufficio;
i sottoscritti Consiglieri regionali
Interrogano
l'Assessore competente per conoscere:
1) chi siano i responsabili della prevenzione delle attività
illecite nella Casa da Gioco di Saint-Vincent e dell'Ufficio Fidi,
con quali strumenti agiscono direttamente o indirettamente e se
abbiano in passato segnalato irregolarità in merito ai fatti
evidenziati in premessa ed al centro dell'attuale indagine della
Magistratura di Palermo;
2) se il Signor Maiorana, abbia giocato alla Casa da Gioco di
Saint-Vincent e se, a partire dal 1 luglio 1994, abbia ottenuto
degli affidamenti e di quale importo;
3) chi sono i funzionari, i Dirigenti o gli amministratori
della Casinò Spa che dovevano far rispettare il divieto di gioco
per i procacciatori e il concorrente divieto di rilasciare loro
degli affidamenti;
4) che rilevanza abbiano gli affidamenti ai clienti portati
dai procacciatori negli ultimi 5 anni, in che misura incidano sul
fatturato del gioco, nonché quanto pesino sui bilanci della Casa da
Gioco nello stesso periodo gli emolumenti ai procacciatori per la
loro attività.
F.to: Sandri - Ferraris - Fontana Carmela
Interrogazione
Appreso dagli organi di informazione che la magistratura di
Palermo ha scoperto come il Casinò di Saint-Vincent sia stato
utilizzato per diversi anni come luogo per riciclaggio di denaro
sporco da parte di elementi mafiosi;
Considerando che parrebbe improbabile che una così prolungata
operazione di riciclaggio si potesse svolgere senza che nessun
all'interno del casinò avesse percepito segnali di disfunzioni,
irregolarità, che avrebbero chiesto interventi o maggior
attenzione;
la sottoscritta Consigliera regionale
Interroga
l'Assessore competente per sapere:
1) se in questi anni, all'interno del Casinò, si sono
intercettati segnali di situazioni al limite della legalità e del
rispetto delle regole che lo stesso Casinò si è dato; e, se sì, per
quali motivi sarebbero stati trascurati;
2) quali sono le azioni finora intraprese dal Consiglio di
amministrazione in seguito alla denuncia della Direzione
distrettuale antimafia di Palermo circa il riciclaggio di denaro
nel Casinò;
3) in che modo la Giunta sta seguendo la vicenda e quali sono
le sue informazioni al riguardo.
F.to: Squarzino Secondina
Interpellanza
Premesso che:
- una recente inchiesta della Direzione investigativa
antimafia di Palermo ha rilevato un'ampia e consolidata attività di
riciclaggio di denaro sporco presso il Casinò di Saint-Vincent,
collegata ad ambienti della criminalità organizzata
siciliana;
- l'indagine vede coinvolti - ad oggi - tredici giocatori
"veicolati" verso la casa da gioco valdostana da un rabatteur (o
account), i quali avrebbero ricevuto trattamenti estremamente
privilegiati malgrado fossero persone comuni, lavoratori precari o
addirittura disoccupati;
- il rabatteur è stato successivamente licenziato da Casinò
s.p.a., non perché arrestato a seguito delle indagini svolte dalla
DIA, bensì perché sorpreso a giocare in sala nonostante il divieto
vigente da diversi anni;
Preoccupati dell'ennesimo scandalo che travolge la Casa da
Gioco valdostana, con un ulteriore danno d'immagine;
i sottoscritti Consiglieri regionali
Interpellano
il Presidente della Regione o l'Assessore delegato per
sapere:
1) per quali ragioni i giocatori coinvolti nel blitz
antiriciclaggio erano annoverati tra la migliore clientela, di
quali trattamenti privilegiati godevano, quali informazioni sono
state assunte preventivamente sul loro conto e chi ha autorizzato
tali ospitalità e la concessione di fidi elevati;
2) quanto è costato a Casinò s.p.a. l'ingaggio del rabatteur
incriminato in termini di provvigioni riconosciute negli ultimi
cinque anni e quali sono stati i risultati prodotti a vantaggio
dell'azienda;
3) poiché risulta che altri rabatteurs giochino regolarmente
nelle sale del Casinò di Saint-Vincent, per quali ragioni non sono
stati adottati analoghi provvedimenti anche nei loro
confronti;
4) quali informazioni sono emerse dalla richiesta formulata,
il 26 settembre scorso, dall'Assessore delegato al Direttore del
Servizio regionale di controllo presso la Casa da Gioco e quali
sono gli eventuali intendimenti della Giunta regionale in
merito.
F.to: Tibaldi - Frassy - Lattanzi
Président
- La parole au Conseiller Tibaldi.
Tibaldi (CdL)
- Ero convinto di abitare a 3 km. dal
casinò, invece mi sono reso conto che abitavo a 3 km. da una specie
di lavanderia che ha ripulito per 5 anni denaro sporco! Questo è un
fatto eclatante e deprecabile, che si è consumato a Saint-Vincent e
che ha visto coinvolti diversi personaggi che sono stati portati in
Valle attraverso un procacciatore di clienti del casinò.
Con questa interpellanza vogliamo avere alcune delucidazioni su
questo fatto, perché sono una dozzina di persone che fra il 2001 e
il 2005 hanno cambiato denaro di provenienza illecita, si parla in
particolare di usura ed estorsione, che è stato raccolto in Sicilia
ed è stato cambiato ai tavoli del casinò. Le persone che sono state
coinvolte in questa inchiesta, di competenza della Direzione
investigativa antimafia, sono persone nullatenenti, disoccupate,
che hanno ricevuto trattamenti di ospitalità e di attenzione,
nonché di affidamenti finanziari, presso la Casa da gioco di
Saint-Vincent che normalmente vengono riservati ai cosiddetti
"clienti VIP". Il giochino che si protraeva per diversi anni,
peraltro anche quando la Commissione parlamentare antimafia venne
in Valle d'Aosta sul finire del 2002 a fare un sopralluogo "ad hoc"
presso le sale del casinò, il giochino si è interrotto perché un
procuratore di Palermo ha scoperto questo "triste fenomeno". Il
procacciatore di clienti in questione, certo sig. Maiorana, anche
lui di provenienza siciliana, era da diversi anni accreditato come
"account" presso la casa da gioco, e in quanto "rabatteur"
percepiva delle laute provvigioni per ogni cliente che portava a
Saint-Vincent e per la quantità di denaro giocato da ciascuno di
questi.
Vorremmo capire come mai questo fatto non abbia mai destato
l'attenzione dei funzionari a ciò preposti. Ci pare strano che ci
sia stata una disinvoltura nell'accreditare i clienti che non è che
esibissero delle capacità finanziarie, a parte quelle illecite che
venivano loro prestate, da ricevere l'ospitalità di cui parlavo, e
avrebbero avuto anche affidamenti, e qui sembra anche con la
complicità di alcuni funzionari della casa da gioco e
paradossalmente giocavano il denaro prestato dal gestore della casa
da gioco per svolgere le loro attività.
Vorremmo capire anzitutto, Assessore, visto che
nell'organigramma del casinò c'è una pletora di Dirigenti e
funzionari anche ben pagati, con tanto di "benefits" che sono stati
loro riconosciuti, come mai queste persone che dovrebbero avere una
conoscenza approfondita della clientela non si sono resi conto che
il casinò era frequentato da persone legate ad una cosca mafiosa
(la Cosca di Mandalà). Queste persone erano annoverate fra la
migliore clientela, godevano di trattamenti privilegiati e vorremmo
sapere quali informazioni sono state assunte sul conto di questi
clienti e chi ha autorizzato simili ospitalità e la concessione di
fidi elevati. Sappiamo che nell'organigramma ci sono responsabilità
che vengono conferite dal "CdA".
Vorremmo poi sapere, visto che i procacciatori di clienti hanno
laute provvigioni, il "rabatteur" in questione quante provvigioni
ha avuto in questi anni di esercizio presso la casa da gioco,
perché nei bilanci che ci vengono proposti c'è una somma
omnicomprensiva dove si parla genericamente di "promozione di
gioco", abbiamo visto in questi anni lievitare queste cifre
addirittura a qualcosa come 4 milioni di euro; vorremmo sapere
questo sig. Maiorana quanto ha ricevuto come provvigioni per
alimentare un'operazione di stampo mafioso. Questo personaggio è
stato arrestato mentre cercava di fuggire in Svizzera o forse era
in prossimità di un altro casinò, quello di Campione, e sappiamo
che sarebbe stato licenziato, ecco, l'unico provvedimento che ha
preso il casinò nei confronti di questo personaggio è stato di
licenziarlo... perché? Non per i fatti commessi, non per aver messo
in piedi questo collegamento fra la cosca mafiosa siciliana e la
casa da gioco, ma perché colto in flagranza, e... di cosa? Stava
giocando a un tavolo! I "rabatteurs" non possono giocare al tavolo,
è curioso questo passaggio, perché ci risulta che normalmente ci
sono anche altri procacciatori di clienti che lavorano presso la
casa da gioco e anche loro giocano ai tavoli; come mai questo è
stato licenziato e gli altri continuano ad esercitare la loro
attività? Questa ci sembra una strana applicazione di una norma
interna da parte del gestore.
Sappiamo che avete avviato un "internal auditing" - come è stata
chiamata questa inchiesta amministrativa - il 26 settembre,
all'indomani delle notizie uscite sui giornali e dalle agenzie di
stampa diffuse. Avete avviato un'indagine, che naturalmente avrà
sortito qualche effetto, ci sono organi di controllo amministrativi
e regionali presso la casa da gioco, vorremmo sapere cosa è emerso
dall'inchiesta che avete commissionato: questa è la sintesi per
illustrare l'interpellanza.
Ci riserviamo di intervenire in sede di replica, alla luce delle
risposte fornite dall'Assessore.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Nell'intento di sdrammatizzare questo
tribunale, che ha introdotto il collega Tibaldi, cercherò di
rispondere alle interrogazioni e all'interpellanza, cercando di
ripercorrere la logica di ognuna di esse.
Senza disturbare la sensibilità della collega Squarzino, non
voglio dare voti, ma voglio invitare alla prudenza; lei nella sua
esposizione il condizionale non lo ha usato, ma non è una questione
lessicale, è una questione procedurale. Abbiamo in questo momento
un'attività da parte della Magistratura inquirente, non abbiamo né
dei giudizi, né delle sentenze, quindi continui a vivere quella
dimensione che l'ha portata per anni a pensare di vivere vicino al
casinò; quando ci sarà un qualcosa di definitivo, lei si collocherà
vicino ad una lavanderia, ma per oggi si attenga alla
situazione!
Un'indagine, per importante che essa sia, deve portarci a delle
conclusioni; lei ha dato per assodato che tutta una serie di capi
di accusa siano provati... io non credo che sia così, o meglio:
l'inchiesta ha la necessità di avere degli approfondimenti, anche
su questa vicenda ci sono delle richieste da parte della
Magistratura inquirente che non sono state accolte, sono stati
chiesti arresti e altre cose, ma tutto questo non c'è stato.
Soprattutto nell'ambito di questa inchiesta così importante, la
Magistratura di Palermo ha avuto modo nella conferenza stampa di
dire che il casinò, la società è estranea. Sarà poco o tanto, ma
credo che abbia un suo significato, quindi se ci sono delle
responsabilità personali saranno correttamente perseguite, poi
andremo nell'ambito delle risposte a dichiarare così come
dichiarano gli organi del casinò che hanno già scritto alla
Magistratura di Palermo e altrettanto abbiamo esternato noi, come
parte politica, di essere totalmente a disposizione e ancora di più
il casinò come s.p.a. ha comunicato di volersi costituire parte
civile nell'eventuale procedimento penale.
Fatta questa premessa, parto con l'interrogazione a firma del
collega Sandri, dove si pongono una serie di domande. La casa da
gioco risponde alle domande poste che non sono previste
dall'attuale organizzazione aziendale funzioni preposte in modo
specifico alla prevenzione di attività illecite da parte dei
dipendenti; le aree aziendali esposte a criticità per quanto
attiene alla tutela del patrimonio aziendale sono presidiate da
procedure organizzative, a cui i dipendenti hanno l'obbligo di
attenersi nello svolgimento delle mansioni loro affidate.
Naturalmente i responsabili di funzioni delle suddette aree attuano
controlli sul rispetto delle procedure da parte dei collaboratori
sottoposti, inoltre dal 1° maggio 2004 è stata istituita anche la
funzione di "internal auditing" che opera attività di monitoraggio
nel rispetto delle procedure e supporto specialistico all'alta
direzione, per l'individuazione delle aree a rischio da presidiare.
In passato, per quanto in evidenza agli atti aziendali, non
risultano segnalati fatti attinenti o prodromici ai reati
evidenziati dagli inquirenti palermitani; pur tuttavia in un caso
isolato segnalato al ministero competente dagli addetti al servizio
di controllo regionale nel periodo 2003-2006 si è registrata
un'infrazione alla normativa antiriciclaggio, costituente semplice
illecito amministrativo, consistente nel pagamento in contanti di 2
distinte vincite di un cliente alle "slots". L'infrazione che ha
dato luogo al pagamento di una sanzione pecuniaria, addebitata al
dipendente responsabile, è stata causata da un'errata
interpretazione della norma.
In risposta alla seconda domanda, va innanzitutto precisato che
il contratto che disciplina il rapporto con i segnalatori non
prevede alcun divieto degli stessi circa la partecipazione attiva
al gioco. Talvolta eventuali divieti possono essere stati assunti
in via temporanea per motivi di opportunità o in conseguenza di
contenzioso per specifica posizione debitoria dal segnalatore. I
dati relativi ai cambi assegni dal 1° luglio 1994 al 31 dicembre
2002 sono di pertinenza di "GS" della "Casinò" in liquidazione (che
poi le darò) a cui dovranno essere chieste informazioni (cosa
fatta). Nel periodo successivo di competenza della s.p.a., il sig.
Maiorana non risulta autorizzato al cambio assegni in via
continuativa, ciò non esclude la possibilità di essere ammesso a
cambi sporadici secondo le modalità previste dalla procedura
interna, tempo per tempo vigente. Infatti il sig. Maiorana risulta
aver negoziato nel periodo 2003-2006 due assegni circolari ed
altrettanti bancari per complessivi 32.500 euro, regolarmente
esitati.
Terza domanda: qui mi collego con le risposte sopra, in assenza
di specifica procedura scritta per prassi la verifica del rispetto
degli eventuali divieti di partecipazione ad attività di gioco
disposti nei confronti dei segnalatori, viene attuata dai quadri e
funzionari delle aree giochi francesi, americani ed elettronici, ed
ai clienti presenti in sala, ovviamente in presenza del
divieto.
In risposta alla quarta domanda, in assenza di dati
riepilogativi dei limiti di autorizzazione al cambio assegni
concessi tempo per tempo ai clienti e ai segnalatori e tenuto conto
dell'elevato numero di clienti da loro veicolati negli anni,
valutabili in alcune migliaia, non è possibile fornire il dato
richiesto. Pur tuttavia, per dare una misura dell'incidenza dei
volumi di gioco assicurati da tale clientela rispetto al totale
degli introiti, si forniscono i seguenti dati per gli anni
2003-2004-2005-2006 (li leggo e poi vi farò avere copia). Anno
2003: totale importi rischiati dai clienti segnalati 53 milioni,
introiti da clienti segnalati stimati al 23% del rischiato, 12,2
milioni, totale compensi erogati ai segnalatori 3,2 milioni; gli
introiti totali erano 139 milioni. Anno 2004: totale importi
rischiati dai clienti segnalati 31,9 milioni, introiti da clienti
segnalati stimati al 23% del rischiato, 7,3 milioni, totale
compensi erogati ai segnalatori 1,8 milioni; gli introiti totali
sono 142 milioni. Anno 2005: in questo anno abbiamo diminuito,
totale importi rischiati dai clienti segnalati 26,9 milioni,
introiti da clienti segnalati stimati al 23% del rischiato, 6,2
milioni, totale compensi erogati ai segnalatori 1,4 milioni; gli
introiti totali sono 120,9 milioni. Anno 2006: totale compensi
erogati ai segnalatori 0,7 milioni. A decorrere dal febbraio 2006 i
compensi ai segnalatori sono stati conteggiati sulla base di un
nuovo contratto che, prescindendo dagli importi rischiati al gioco
dai clienti segnalati, si basa su compensi fissi per presenza di
ciascun cliente, correlati per importo al valore del cliente
secondo una classificazione concordata; questo per quanto attiene
la s.p.a.; per quanto attiene la Gestione straordinaria non sto a
leggere tutto, ma nel biennio 1996-1997 il sig. Maiorana ha
effettuato dei cambi assegni per 445 mila euro, mentre per tutti
gli anni della s.p.a. abbiamo detto 32.000 euro... poi le do copia
di tutto.
Per quanto attiene l'interrogazione della collega Squarzino, in
risposta alla prima domanda mi tocca riprendere il ragionamento
fatto prima, nel senso che ci sono quelle segnalazioni rispetto a
quegli illeciti di cui prima, cioè il non rispetto della norma
antiriciclaggio che è stata segnalata dal controllo regionale.
In risposta alla seconda domanda, il "CdA" con lettera del 26
settembre scorso ha conferito alla funzione dell'"internal
auditing" l'incarico di effettuare un'indagine interna tendente a
verificare, attraverso riscontri documentali ed analisi dei dati di
contabilità, le notizie apparse ed eventualmente il coinvolgimento
di dipendenti nell'effettuazione di operazioni non rispondenti a
norme e regolamenti interni. Ha inoltre querelato i clienti
indagati, dichiarando la volontà di volersi costituire parte civile
ed ha inoltrato alla Magistratura palermitana apposita nota, per
segnalare la piena disponibilità della società a collaborare
nell'indagine. Gli approfondimenti sono in corso, ma allo stato
attuale non ho contezza di irregolarità da comunicare, nel momento
in cui dovessero emergere verranno messe a disposizione prima di
tutto alla Magistratura e poi saranno presi i provvedimenti del
caso.
Infine, ultima domanda, mi ricordo che nel passato, collega
Squarzino, lei ebbe a criticare un'attività che era stata svolta
dal sottoscritto quando richiedeva delle informazioni. Per sua
memoria le vorrei collocare nel tempo quelle lettere, una lettera è
del 16 settembre 2003 e in quella lettera pongo una serie di
domande, una in particolare che le leggo: descrizione dei rapporti
con eventuali procacciatori di clienti e metodi per valutarne
l'efficacia e l'economicità; dopodiché ho ricevuto delle risposte,
il 14 novembre 2003 scrivevo all'allora amministratore
delegato:
"Dalla documentazione da lei trasmessami in data 26 settembre
emerge che la promozione gioco rabatteur nel mese di luglio è stata
di 1.914.404 euro, contro i 690.000 euro preventivati nel budget
revisionato al 1° luglio 2003. Preso atto del dato sopra
menzionato, sono a richiederle cortesemente alcuni chiarimenti
riferiti alla data del 31 luglio: quali sono le motivazioni di uno
scostamento di così grandi dimensioni; quanti sono i clienti
effettivi che hanno permesso di determinare tali provvigioni a
favore dei rabatteurs; se è possibile distinguere i clienti per
gruppi di appartenenza; i clienti di cui al punto precedente quale
frequenza media giornaliera hanno a tutto il mese di luglio,
distinguere le frequenze per gruppo; a quanto ammontano i costi di
promozione e di ospitalità dei clienti di cui al punto 2 e dei
relativi accompagnatori, distinguere i costi per gruppi; a quanto
ammontano i costi, provvigioni escluse, di tutte le spese
riferibili direttamente o indirettamente dai rabatteurs; quali sono
le località di provenienza dei clienti procacciati dai rabatteurs;
a quanto ammontano le garanzie offerte singolarmente da ogni
rabatteur per i propri clienti; risulta esserci qualche rabatteur
che presenta posizioni personali critiche o di insolenza,
specificare in caso positivo le circostanze; a quanto ammontano le
spese complessive dei rabatteurs al 31 ottobre u.s. e chi è il
Dirigente preposto al controllo di tali spese".
Era solo per dirle che già allora c'era un'attività di presidio
a cui è stata data una determinata risposta. Fatto questo in tempi
poco sospetti, nella terza domanda lei chiede in che modo la Giunta
sta seguendo la vicenda; con mia nota del 26 settembre scorso
indirizzata al Direttore del Servizio di controllo regionale presso
la "Casinò S.p.a." e per conoscenza al Presidente della Regione e
ai vertici aziendali attuali della procedura Gestione
straordinaria, ho chiesto di essere informato dell'evolversi della
situazione, posta all'attenzione dagli organi di informazione.
Rispetto a questo argomento il Direttore della casa da gioco mi
scrive, in data 20 ottobre:
"Al fine di fornirle il promemoria per quanto richiestomi, le
comunico: a seguito della sua richiesta del 26 settembre, avente
per oggetto la richiesta di notizie sull'inchiesta di riciclaggio,
ho a mia volta rivolto la questione a tutto il personale in
servizio presso la Direzione; il 2 ottobre ho inviato al rag. Bo e
all'avv. Martini una richiesta di informazioni in merito alla
richiesta riciclaggio; il 3 ottobre ho ricevuto dal rag. Bo la
lettera in cui era stato richiesto a sua volta di poter accedere ai
dati. Rispetto a questa attività ho ricevuto 3 lettere di risposta
dal Servizio di controllo, quindi dei dipendenti regionali, che
sottolineano la mancanza di competenza sulle operazioni
dell'Ufficio fidi, condivido questa opinione e non appena possibile
le farò pervenire copia del tutto".
Il rag. Bo, nell'incontro del 10 ottobre, mi ha comunicato di
non avere al momento ricevuto alcuna notizia in merito e si è
chiesto come mai sono state effettuate delle operazioni di "audit"
sul periodo di sua competenza, ma mi ha altresì informato di aver
ricevuto copia delle lettere dell'avvocato del sig. Maiorana. In
data 16 ottobre il Servizio di controllo ha incontrato l'avv. Rizzo
e il dr. Giannola, che sono i 2 dipendenti dell'"internal auditing"
della "Casinò", che per incarico del Presidente Martini mi hanno
relazionato sui riscontri effettuati riservandosi di inoltrarmi
quanto prima copia della loro relazione. In merito al mancato
rispetto della normativa antiriciclaggio su operazioni di cambio ai
tavoli e di pagamenti, preciso che, per quanto di competenza, si è
provveduto, in conformità alle disposizioni vigenti, inoltrando
quando ricevuto dal Servizio di controllo; tutto ciò sulla scorta
dei pareri in merito acquisiti dalla "Casinò" e dalle
considerazioni pervenuteci dall'avvocato... questo è per quanto è
di parte regionale.
Finiamo con l'interpellanza del gruppo "La Casa delle
Libertà"...
"per quali ragioni i giocatori coinvolti nel blitz
antiriciclaggio erano annoverati tra la migliore clientela, di
quali trattamenti privilegiati godevano, quali informazioni sono
state assunte preventivamente sul loro conto e chi ha autorizzato
tali ospitalità e la concessione di fidi elevati"
: i clienti
dei segnalatori coinvolti nella inchiesta di Palermo erano
annoverati fra la migliore clientela del casinò in virtù dei
significativi volumi di gioco, assicurati nel tempo, e in relazione
al numero di visite. Per i clienti in questione, in occasione delle
prime visite su presentazione del segnalatore, venivano di volta in
volta autorizzati importi di cambio limitati; successivamente, a
fronte di una frequentazione regolare e previa richiesta del
cliente, veniva valutata l'ammissione in via continuativa al
servizio cassa assegni, previa acquisizione di informazioni di
carattere commerciale o valutazioni della movimentazione e
solvibilità provata dai comportamenti pregressi, registrati sul
sistema informatico aziendale, anche indipendentemente dalla
posizione lavorativa o dai dati economici e patrimoniali
rilevabili. Le modalità di concessione di tale ammissione erano
disciplinate dal regolamento pro-tempore vigente, che individua una
serie di funzioni aziendali a ciò facoltizzate in relazione
all'importo di autorizzazione richiesto. Dal 2004 l'organismo
deputato ad autorizzare l'ammissione al servizio è collegiale ed è
composto dalle funzioni di vertice. Dei 13 clienti oggetto di
provvedimenti restrittivi da parte della Direzione antimafia di
Palermo solo 5 risultano autorizzati al cambio per importi che
variano da 10.000 a 20.000 euro, in un solo caso nei confronti di
uno dei maggiori giocatori del casinò per 150.000 euro; gli altri
non sono mai stati autorizzati in via continuativa ad accedere al
servizio, per cui hanno effettuato cambi di assegni su
autorizzazioni rilasciate di volta in volta dalle funzioni
facoltizzate. I trattamenti privilegiati di cui godevano i clienti
dei segnalatori, erano previsti dal contratto per somme giocate
superiori a 15 milioni di lire, i clienti venivano inseriti in
appositi elenchi ed acquistavano il diritto ad ottenere un grado di
ospitalità correlato al potenziale di gioco del cliente.
L'ospitalità a carico della nostra azienda variava dal semplice
alloggio in albergo convenzionato, più pasti allo stesso
trattamento con l'aggiunta del trasporto aereo e servizio di
"transfert" da e per l'aeroporto, per i clienti migliori e loro
accompagnatori. L'ospitalità concessa era ed è tuttora soggetta a
periodica revisione in base all'attuale minore o maggiore
partecipazione al gioco. Il livello di trattamento assicurato
veniva e viene tuttora autorizzato dalla Direzione stampa e
manifestazioni su segnalazione dei responsabili delle aree
gioco.
Quanto
"è costato a Casinò s.p.a. l'ingaggio del rabatteur
incriminato in termini di provvigioni riconosciute negli ultimi
cinque anni e quali sono stati i risultati prodotti a vantaggio
dell'azienda"
: il rapporto con il segnalatore è regolato da
contratto, ove si stabiliscono anche le modalità di calcolo dei
corrispettivi, la s.p.a. che ha avviato la propria attività al 1°
gennaio 2003, ha riconosciuto al sig. Maiorana i seguenti
corrispettivi: 2003, 1.046.341 euro; 2004, 709.557; 2005, 502.482;
2006, 331.362 fino al mese di agosto 2006 bene inteso. Oltre ai
compensi nel rispetto degli accordi contrattuali vigenti, al
segnalatore veniva assicurata l'ospitalità per alloggio, pasti e
viaggio aereo andata a ritorno nei week-end in cui accompagnava la
propria clientela. Per quanto riguarda i risultati prodotti, sulla
base dei dati storici in possesso della casa da gioco è possibile
ipotizzare una redditività media del 23%, calcolata sul volume
totale degli importi rischiati al gioco dai clienti del
segnalatore, dato quest'ultimo desunto dalla comune esperienza
delle case da gioco. Alla luce di quanto sopra, tenuto conto che il
rischiato al gioco dai clienti di Maiorana secondo i dati in nostro
possesso nel triennio 2003-2005 è pari a 45,5 milioni di euro, si
calcola un introito lordo presunto di 10,5 milioni di euro a fronte
di compensi per 2,2 milioni di euro circa. Per il 2006 non si è in
grado di fornire analogo calcolo, essendo i dati disponibili non
ancora sufficientemente elaborati, stante il cambio di criteri per
il calcolo dei compensi mensili previsti dal nuovo contratto.
Poiché "
risulta che altri rabatteurs giochino regolarmente
nelle sale del Casinò di Saint-Vincent, per quali ragioni non sono
stati adottati analoghi provvedimenti anche nei loro
confronti"
: ripeto quello che ho detto prima, cioè il casinò
dice che nel contratto non è previsto il divieto di gioco e il
divieto è solo temporaneo legato a certe condizioni.
Quali
"informazioni sono emerse dalla richiesta formulata, il
26 settembre scorso, dall'Assessore delegato al Direttore del
Servizio regionale di controllo presso la Casa da Gioco e quali
sono gli eventuali intendimenti della Giunta regionale in
merito"
: le ho letto la lettera del Direttore, allo stato
attuale l'approfondimento è in corso e ci sono una serie di notizie
che attendiamo.
Nella speranza di aver dato tutte le informazioni, vi
ringrazio.
Président
- La parole au Conseiller Sandri.
Sandri (GV-DS-PSE)
- Per ribadire alcuni concetti che
avevamo espresso stamani. Non è una cosa piacevole finire sui
giornali nazionali per un problema di riciclaggio, credo che questo
sia alla base di tutti noi, che condividiamo le responsabilità di
questo Consiglio, quindi spero che sia anche dell'Assessore. Prendo
atto purtroppo con rammarico dell'onestà dell'Assessore, anche
se...
(interruzione dell'Assessore Marguerettaz, fuori
microfono)
... non si era detto che le competenze erano anche del
Presidente della Giunta e del coordinamento delle cose del casinò,
ma forse siamo tornati indietro, è cambiato il Presidente...
(interruzione del Presidente della Regione, fuori
microfono)
... questo lo vedremo, perché nella proposta di legge sulla
forma di governo abbiamo detto che questi campi di competenza
sarebbe meglio che passassero dal Consiglio, piuttosto che rimanere
nelle "segrete stanze"...
(nuova interruzione del Presidente della Regione, fuori
microfono)
... vous avez la légion d'honneur, je crois que ça sera bien
pour vous et pour nous!
Da questo punto di vista l'ammettere che non ci sono
responsabili della prevenzione delle attività illecite e che non
hanno segnalato nulla, se non una volta un caso, i controlli
regionali neanche la "Casinò S.p.a." o la Gestione straordinaria,
credo che questo sia "straordinario" ed è la testimonianza che qui
manca un dato fondamentale su cui riconosco ai passati
rappresentanti nostri alla Camera e al Senato, sia della precedente
legislatura che di quella ancora prima, che erano intervenuti per
superare questo problema.
Qual è il problema? Il problema è che manca una legislazione
nazionale sulle case da gioco, con il risultato che non si sa a chi
fare riferimento per avere chiarezza su quali sono le procedure, su
quali sono le norme antiriciclaggio. Giustamente l'Assessore parla
di "errata interpretazione" delle norme antiriciclaggio: per forza,
perché le norme antiriciclaggio, non essendo previste le case da
gioco nel nostro ordinamento, non prevedono la casa da gioco!
Cambiano soldi a quantità industriali, e voi provate ad andare in
banca a cambiare 5.000 euro, dovete lasciare la carta di identità,
il codice fiscale... là, cambiano soldi a "paccate" industriali e
la "Banca d'Italia" non ha alcun potere di controllo. Questo non è
colpa di Caveri, non è colpa di Marguerettaz, né di nessun altro
qui dentro, ma è un "vuoto normativo" nazionale che deve essere
superato e credo che faremmo bene a farci promotori di
un'iniziativa in questo senso, in modo che ci sia trasparenza,
perché il casinò è un'azienda come un'altra e, come tutte le
aziende, deve rispettare le leggi del Codice civile, del Codice
penale e le altre leggi della Repubblica.
Nella serata che ho passato qui sotto a sentire gli "sbollori"
dopo l'incontro con il Presidente della Regione e con l'Assessore,
molti dipendenti della casa da gioco hanno detto: "sì, la casa da
gioco è una cosa speciale, ci vuole un biscazziere per portarla
avanti"! Uno è arrivato anche a dire: "lì bisogna portare anche la
prostituzione all'interno della casa da gioco per farla funzionare
bene"! Credo che tutto questo sia un sentore che su questa casa da
gioco, anche da parte degli operatori tecnici della casa da gioco,
forse c'è una visione un po' antica, cioè un territorio fuori
legge, nel senso che è fuori dalle leggi, perché essendo nata in
una forma particolare con un decreto del Presidente della Regione
sul finanziamento dei Comuni termali... di fatto è qualcosa che non
è normato dalla legge e che quindi permette posizioni che non sono
chiare. Questa è un'osservazione che faccio, a maggior ragione
quando mi rendo conto che la casa da gioco basa importanti e
rilevanti quote del proprio guadagno sui cosiddetti "segnalatori".
Questa è una nuova dizione, che apprendo oggi, e sono contento di
aver imparato un'altra parola. I segnalatori, dunque, che hanno
veramente un impatto notevole... però mi chiedo: ma che cosa mai
sono questi clienti che hanno bisogno di un segnalatore per venire
a giocare da noi? È buffa questa cosa! Se fossi un giocatore e
venissi a sapere che uno che mi porta prende i soldi per avermi
portato a "spellare", è veramente una cosa fuori dalla norma!
Rimane il fatto che su tale questione dei segnalatori, il fatto del
gioco che abbiamo preso 445 mila euro nel 1996-1997... gestione
Ramojno?... credo che siano dati molto preoccupanti!
Prima si allontana la politica dalla casa da gioco e prima si
rimettono le regole a livello nazionale e al livello regionale
sulla casa da gioco, a partire dal rispetto di tutte le norme
previste nel disciplinare fra Regione e casinò, prima si farà il
bene non solo della Valle d'Aosta, ma anche di chi ci lavora lì
dentro!
Presidente
- La parola alla Consigliera Squarzino
Secondina.
Squarzino (Arc-VA)
- Dalla relazione dell'Assessore
sembra che tutto sia sotto controllo, là dove si chiede il nome dei
responsabili non c'è bisogno perché non ci sono responsabili, là
dove dovrebbe esserci un ufficio fidi, dovrebbe esserci un servizio
di controllo regionale, si dice che questo manca, quindi là dove
dovrebbero esserci le competenze non ci sono, ma va bene lo stesso;
si dice che c'è stata un'unica segnalazione in tutti questi anni,
si dice che il Governo regionale nella persona dell'Assessore si è
preoccupato in tempi non sospetti di queste cose, allora
dall'elenco delle domande che lei ha posto e dal fatto che dopo non
ha più continuato ad interessarsi di queste cose, vuol dire che le
risposte erano che tutto andava bene. Allora su questo aspetto
tutto era lineare e pulito e con c'era bisogno di una commissione
di inchiesta come per il "benefit", perché tutta la questione dei
"rabatteurs", la questione dei clienti, la questione di come
avvengono i cambi, è tutto a posto secondo le risposte date.
A me sembra strano che, con tutto sotto controllo da almeno una
decina di anni, emergano questi fatti, cioè se tutto fosse a posto
- d'altra parte anch'io dicevo: considerando che sarebbe
improbabile che certe cose avvenissero, quindi usiamo pure il
condizionale - non dovrebbero emergere alcuni fatti molto gravi.
Allora se sono emersi - perché qui possiamo mettere l'indicativo,
dei fatti così gravi che la "DIA" è intervenuta chiedendo degli
arresti e degli arresti sono stati fatti, è chiaro che ci saranno
poi delle indagini supplementari - qualcosa è avvenuto in questi
anni, pur se tutto apparentemente andava bene secondo la
dichiarazione dei responsabili.
Mi chiedo: che credibilità hanno queste persone che hanno
risposto che tutto andava bene, se poi di fatto non va bene? Ci
chiediamo: come è possibile che tutto funzioni bene e che poi di
fatto gli illeciti ci siano stati? Credo che non possiamo far finta
di niente e aspettare che la giustizia faccia il suo corso, ma che
occorra assolutamente intervenire e andare a vedere quali sono i
punti dolenti. Non stiamo adesso a fare tutta l'esegesi, ma è molto
strano che siano stati cambiati degli assegni così cospicui a gente
che, nonostante un'indagine patrimoniale risultasse praticamente
nullatenente, vedeva cambiarsi degli assegni così alti. Ci sono
questi 2 dati; mi rendo conto che quei clienti non avevano alcun
patrimonio, alcuna solidità patrimoniale, pur tuttavia continuavano
a cambiare assegni. Allora c'è qualcosa che non ha funzionato, c'è
qualcuno che si è reso conto di questo e... cosa ha fatto?
Sicuramente lo ha fatto presente, ma le persone che avrebbero
dovuto intervenire non lo hanno fatto... perché?
Non si può allora dire che tutto va bene; noi crediamo che su
questa vicenda occorra assolutamente intervenire e indagare e noi
questo chiederemo, domani, con una mozione.
Président
- La parole au Conseiller Tibaldi.
Tibaldi (CdL)
- Ribadiamo che è inquietante pensare che
una simile organizzazione malavitosa potesse godere della più ampia
considerazione da parte del casinò, dei suoi Dirigenti e dei suoi
funzionari. La cosa è inquietante, se uno pensa soprattutto ai
tempi e alle modalità: per 5 anni queste persone hanno agito
indisturbate, non è una settimana o un mese o un periodo
circoscritto, sono 5 anni...
(interruzione dell'Assessore Marguerettaz, fuori
microfono)
... 5 anni, mi riferisco alla Direzione investigativa antimafia,
poi non so se lei ha informazioni ulteriori... mi sono riferito a
quello che è stato riportato dai giornali, lei nella risposta ha
esteso il periodo. I tempi estremamente estesi sono la prima cosa,
la seconda cosa sono le modalità: ma come si può pensare che per 5
anni queste persone agiscano indisturbate con alloggi in alberghi
convenzionati, pasti pagati, servizi da e per l'aeroporto, voli
pagati - il tutto a spese dei Valdostani - anche per i loro
accompagnatori, e naturalmente non ci sia un minimo di complicità -
forse il termine è troppo forte? -, disattenzione, ma una
disattenzione non perdonabile da parte di chi dirige la casa da
gioco? Non è credibile!
La beffa sapete qual è? È che la casa da gioco, oltre ad essere
di proprietà pubblica da un punto di vista fisico, è gestita da una
s.p.a., il cui azionista è rappresentato dal Presidente della
Regione, Presidente-Prefetto e che, in quanto tale, dovrebbe
garantire i compiti della sicurezza pubblica. Non voglio dire che
il Presidente sia stato disattento, però in casa sua praticamente
abbiamo albergato i banditi... è questo il fatto clamoroso! Questo
è il paradosso di una gestione pubblica di un'attività che
costituisce una deroga a una norma penale.
Queste informazioni di carattere commerciale in merito a questi
clienti, che sono nullatenenti o disoccupati, che frequentano
ripetutamente la Casa da gioco di Saint-Vincent, da chi sono state
attinte? Non ci dica dall'"account" Maiorana! Presumiamo che siano
state attinte dall'accompagnatore Maiorana in questo caso, perché
non è ammissibile che persone della casa da gioco che sono preposte
all'Ufficio fidi o all'Ufficio cambio assegni, che sono preposte
all'ospitalità, assumano e attingano informazioni da chi li porta.
E poi, come è stato detto, ma queste persone che sono così
facoltose almeno in apparenza, hanno bisogno dell'accompagnatore
che li porta per mano al casinò e percepisce una provvigione che
supera di gran lunga i 2 milioni di euro in pochi anni?
Dobbiamo renderci conto che il casinò, a parte il danno di
immagine clamoroso arrecato perché su tutti i telegiornali
nazionali e su tutte le principali testate si è parlato non in
termini positivi del Casinò di Saint-Vincent, ha pagato quelli che
lei chiama "segnalatori" per portare dei segnalati, ma dei
segnalati di attività criminale mafiosa! Abbiamo pagato persone per
portarci la delinquenza in casa!
Lei mi rimprovera di aver introdotto un Tribunale, qui; no, io
sono stato portato in Tribunale su queste vicende dall'attuale
Direttore del marketing e dell'Ufficio stampa, sono stato querelato
per diffamazione - naturalmente il Tribunale ha archiviato il tutto
- solo perché in occasione della visita della Commissione antimafia
ho fatto dei riferimenti che si incentravano su pericoli di
infiltrazione mafiosa in alcuni settori del gioco! Il problema non
è quindi fare del Tribunale qui dentro, ma si sta discutendo di
un'indagine che è stata avviata dalla "DIA": abbiamo la mafia in
Valle d'Aosta e non va assolutamente bene, primo; avere la mafia in
Valle d'Aosta, secondo; averla presso una casa da gioco che è
gestita da un azionista che è anche Prefetto... penso che anche il
Presidente Caveri abbia sussultato quando ha saputo queste cose,
oltre che per l'immagine che ne deriva per la Valle d'Aosta e per
il suo ruolo! Sono preoccupazioni che più volte abbiamo espresso,
ma un accompagnatore, un "account", un segnalatore non è che arriva
a Saint-Vincent, bussa alla porta e in punta di piedi entra
nell'ambito dell'organizzazione; sono persone che hanno rapporti
continuativi di professione e di amicizia con chi c'è là dentro.
Non possiamo pensare che ci siano delle relazioni amichevoli fra
qualcuno che lavora lì e queste persone che sono state il veicolo
dell'infiltrazione delinquenziale mafiosa nel casinò! D'altronde le
cene e l'ospitalità - e siete testimoni tutti quanti - abbiamo
visto nel "dossier Bo" come venivano elargite! Si ricorda,
Assessore, l'elenco degli ospiti premiati presso la casa da gioco?
Avevano tutti il "placet" di qualche Dirigente che sedeva in alto!
Non riusciamo a pensare che non ci siano legami fra qualcuno che
lavora presso la Casa da gioco di Saint-Vincent e certi "ambienti"
che sono "in odore di criminalità".
Chiediamo che si faccia veramente un qualcosa; proponiamo una
mozione che va a rafforzare e a rivedere il compito dei controlli
regionali perché oggi sono ininfluenti. Abbiamo 60 persone
dipendenti regionali, che non sono nella facoltà di poter
intervenire; sulla normativa antiriciclaggio sono stati
completamente depotenziati, ma per volontà politica, per scelta del
Governo regionale, perché naturalmente l'attività del controllore
rallenta e diminuisce il volume di incassi del casinò. Non vogliamo
trasformare la casa da gioco in un santuario, sappiamo che lì non
si prega, ma non possiamo neppure permettere che il degrado della
casa da gioco valdostana arrivi fino a questi punti!
Noi quindi la invitiamo a prendere provvedimenti più efficaci di
quelli che ha ordinato, l'inchiesta che lei ha commissionato
("internal auditing") si è per adesso risolta con una richiesta di
rinvio da parte del Direttore per poter approfondire e con una nota
dei rappresentanti sindacali dei dipendenti regionali, che si
dicono stupiti perché non possono verificare l'attività criminosa
posta in essere da alcuni clienti della casa da gioco quando si
realizzava attraverso l'Ufficio fidi e le casse. E dal momento che
il controllo sull'attività di questi ultimi non rientra nelle
competenze del Servizio regionale, come fanno queste persone a
darle delle risposte esaustive? Allora ci sono altre modalità di
controllo: o ci sono i controlli amministrativi interni oppure si
potenzia il corpo dei controllori regionali. C'è una legge del 1967
che non è mai stata applicata in tutta la sua articolazione e
ovviamente così non si può andare avanti!
Oggi dobbiamo tutelare l'attività del gioco, ma dobbiamo anche
evitare che ci siano delle infiltrazioni a questo livello dacché
non passano inosservate e, a nostro avviso, queste disattenzioni
hanno l'odore della complicità. Non ci vergogniamo di dirlo, ci
assumiamo la responsabilità di quello che diciamo, ma presso la
casa da gioco ci sono Dirigenti che sapevano più di quello che in
realtà non vogliono dire!
