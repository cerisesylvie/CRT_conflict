Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 571 del 11 novembre 1981 - Resoconto
OGGETTO N. 571/81 - STRUTTURE E SERVIZI PER INTERVENTI A FAVORE
DELLE PERSONE PORTATRICI DI HANDICAPS. (Interpellanza)
Presidente
- Do lettura dell'interpellanza presentata dai
Consiglieri Péaquin, Bajocco e Carral:
INTERPELLANZA
Le strutture ed i servizi sul territorio in appoggio alle
persone portatrici di handicaps sono notoriamente carenti nella
nostra Valle.
Esistono infatti solamente due centri, uno ad Aosta ed uno a
Châtillon, in condizioni sicuramente non idonee a soddisfare le
necessità della popolazione.
In particolare il Centro aperto per handicappati di Châtillon
(che ha sede al piano superiore di un vecchio stabile del centro
paese, dove sono ubicati anche i servizi di psicologia, assistenza
sociale, fisioterapia, logopedia e neuropsichiatria, come già
ripetutamente fatto rilevare dagli operatori sociali che in quel
centro operano) versa in pessime condizioni igieniche e strutturali
e presenta quindi notevoli difficoltà ad operare validamente; i
locali sono situati a livelli diversi e collegati fra di loro da
scale ripide e strette nonché da diversi gradini, creando così una
serie di barriere in netto contrasto con quanto sarebbe necessario
in un luogo di riabilitazione.
i sottoscritti Consiglieri
INTERPELLANO
pertanto l'Assessore alla Sanità ed Assistenza Sociale per
sapere:
1) quando si prevede entrerà in funzione il nuovo centro di
Aosta di via Cerise;
2) se è intenzione dell'Assessorato intervenire con
sollecitudine per eliminare almeno le disfunzioni più evidenti del
Centro di Châtillon;
3) a quale punto si trovano le pratiche per la
ristrutturazione e l'utilizzazione della case De Matteis e Sarteur
sempre in Comune di Châtillon;
4) quali servizi troveranno posto all'interno dei due
caseggiati.
Presidente
- Il Consigliere Péaquin ha facoltà di
illustrare l'interpellanza.
Péaquin (PCI)
- Io non aprirò di nuovo in questa sede i
lunghi discorsi e dibattiti che già abbiamo avuto occasione di fare
sui portatori di handicaps. Conferenze, dibattiti, incontri come
quelli tenuti nei giorni di sabato pomeriggio e di domenica mattina
hanno chiarito molte cose, hanno detto molte cose, ma i problemi
rimangono. Sono difficili e l'Assessore lo ricordava anche prima in
risposta all'interpellanza del Consigliere De Grandis.
Voglio chiedere invece qual è l'intenzione della Giunta
regionale e in particolare cosa si sta facendo concretamente per
risolvere aspetti forse non rilevanti come quelli dell'inserimento
nel mondo del lavoro, ma comunque di funzionalità delle strutture
nella nostra Valle.
Sappiamo, e questo è abbastanza noto, che le strutture nella
Valle sono carenti; dovrà entrare in funzione quanto prima un nuovo
centro in Aosta, in via Cerise. Chiediamo con la nostra
interpellanza quando si prevede che questo centro sarà aperto; mi
pare di ricordare che le previsioni iniziali fossero per la metà di
novembre, sono subentrate comunque delle difficoltà anche in ordine
a concessioni, a nuovi lavori ecc., e io vorrei chiedere
spiegazioni in merito. Da parte dell'Assessore ai Lavori Pubblici
era stato detto nell'ultimo Consiglio che per quel ramo i lavori
necessitavano ancora di un periodo di due mesi circa e che andremo
alla fine dell'anno.
Per quanto riguarda la parte concernente l'Assessore alla Sanità
e Assistenza sociale, vorremo sapere se ci sono difficoltà e quali
sono le previsioni.
Per quanto riguarda il centro di Châtillon, che è ubicato in una
casa al centro del paese, in condizioni veramente assai disagiate,
la situazione è molto difficile. L'Assessore conosce senz'altro
bene la situazione, perché più volte gli operatori sociali hanno
inviato lettere all'Assessorato, al medico regionale, al Presidente
dell'USL, alla Comunità montana e al Comune, e anche perché avrà
certamente visitato questo centro.
Ricordo brevemente le condizioni di pericolo, oltre
antigieniche, che esistono all'interno del centro: prese staccate
dai muri; fili che penzolano dai contatori; muffa - per non dire
acqua - che scende in diversi locali. L'impianto di riscaldamento
funziona ancora a nafta, con una disfunzione notevole. Vi sono
ovunque (credo che siano pochissimi i locali che non sono separati
tra loro da gradini); le scale sono strettissime, con gradini di
alzate notevoli, in evidente contrasto con tutto quanto si dice
sull'abbattimento delle barriere architettoniche nei confronti
degli handicappati.
Per poter entrare nella palestra si potrebbe usufruire anche di
un passaggio esterno, che però è bloccato e sicuramente inagibile;
un vecchio cancello arrugginito, bloccato tra due pilastri
pericolanti: impossibile entrare da quella parte. Una infinità di
cose all'interno di questo Centro non funzionano, tanto che le
assistenti che vi operano hanno in più occasioni ricordato che se
le condizioni non verranno migliorate potrebbero vedersi costrette
e chiudere i servizi al suo interno.
Nella nostra interpellanza chiediamo spiegazioni su queste cose
e chiediamo inoltre informazioni sulla ristrutturazione della Casa
De Matteis che mi pare ci fosse l'intenzione di ristrutturare per
servizi, e sulla ristrutturazione della Casa Sarteur sempre in
Châtillon.
Presidente
- Risponde l'Assessore alla Sanità ed
Assistenza sociale, Rollandin, ne ha facoltà.
Rollandin (UV)
- Per quanto riguarda il nuovo centro di
Via Cerise, già Péaquin ricordava quali sono state le difficoltà
burocratiche che hanno determinato alcuni ritardi, senza contare
che un certo tempo si è perso in quanto l'inquilina, che è ancora
presente, occupava dei locali che dovevano essere
ristrutturati.
Questa inquilina ha un alloggio di sua proprietà che però è
occupato, quindi la catena si ripeteva: non potendo essa liberare
quei locali perché non poteva occupare i propri, rimaneva tutto
fermo in quanto non si possono ristrutturare locali abitati. Si è
trovata una soluzione a questo problema spostando temporaneamente
l'inquilina nella parte inferiore dello stabile, dove ci sono
ancora altri locali.
Ci sono state delle difficoltà nella previsione delle spese,
perché quando si è messo mano su questo fabbricato si è visto che i
lavori erano superiori alle previsioni, per cui è stato necessario
ricorrere ad una nuova concessione edilizia con conseguente perdita
di tempo. Questi sono i motivi dei ritardi, oltre all'ultima
sospensione dei lavori che si è conclusa rapidamente grazie alla
fattiva collaborazione delle famiglie interessate. Infatti le
famiglie dei portatori di handicaps, come hanno partecipato alla
progettazione di questi spazi e quindi alla scelta su quale doveva
essere l'utilizzo di questo Centro, così hanno collaborato nel fare
le dovute pressioni perché non si perdesse tempo nell'approvare le
varianti che si erano dovute apportare al progetto originale.
Si chiedono chiarimenti sulle intenzioni che abbiamo per
intervenire nel centro sociale di Châtillon. La situazione
catastrofica che è stata descritta nel particolare da Péaquin
lascia l'amaro in bocca per un altro motivo: non è che i fili di
colpo si mettono a penzolare, e le prese a staccarsi dal muro. Si
tratterebbe anche - e questo è quello che manca sovente - di
provvedere alla manutenzione; manutenzione fatta a piccoli passi
eviterebbe di arrivare a questi stati.
Ora, non per fare lo scaricabarili, ma la Regione a questo
livello ha sempre provveduto con un finanziamento alla Comunità
montana la quale aveva la delega per l'intervento sotto tutti
questi aspetti, così come aveva la possibilità di utilizzare come
meglio credeva il personale assistenziale che le era stato
affidato.
Quando c'è stata la previsione di passare tutti questi servizi,
come è previsto nella legge regionale, all'USL, questa si è fatta
avanti chiedendo come poteva intervenire. C'è stata una serie di
incontri per vedere quale era la sistemazione ottimale, tenuto
conto della disponibilità di più fabbricati nella zona di
Châtillon. Prima Péaquin citava Casa De Matteis e Casa Sarteur e
teniamo conto degli altri fabbricati attualmente di proprietà
regionale che sono adibiti ad altri servizi tipo biblioteca ecc....
In particolare all'inizio c'era la proposta di acquistare per la
risistemazione definitiva la Casa delle Piccole Suore per adibirla
a centro sociale. Proposta che poi è stata scartata perché è
disponibile, appena fuori del paese, la Casa De Matteis che
conosciamo molto bene - so che anche Péaquin vi ha fatto dei
sopralluoghi - che ha un'ampiezza notevole ed è nella condizione di
poter essere ristrutturata adeguatamente per superare quelle
barriere architettoniche di cui tanto si parla e per cui tanto poco
si fa - si ricordavano poco fa i gradini all'interno della casa
dove è adesso il centro sociale. Sarebbe stato molto difficile
intervenire per adeguare le strutture dell'attuale centro sociale,
mentre è abbastanza facile farlo nella Casa De Matteis,. Quindi la
scelta che è stata fatta, d'accordo col Comune, è di intervenire
sulla Casa De Matteis che verrebbe ad ospitare sia il centro
sociale che la sede del servizio autoambulanza, vista la
disponibilità di garages che già esistevano e che possono essere
ristrutturati, e tenuto conto della disponibilità di locali che
possono tranquillamente ospitare sia l'uno che l'altro servizio in
modo soddisfacente.
Sono stati fatti incontri, c'è stato l'impegno da parte del
Comune di provvedere ad una progettazione di massima che tenga
conto dell'utilizzo secondo queste prospettive e della necessità di
spostare al più presto il servizio che attualmente è nelle
condizioni che richiamava Péaquin.
Nell'incontro dell'altro giorno abbiamo visto quali sono le
opere di manutenzione prima che devono essere fatte anche alla Casa
De Matteis: è scoppiato un termosifone, quindi c'è il problema di
rimettere in ordine l'impianto; i servizi igienici devono essere
rivisti perché non sono adeguati, e c'è il problema dell'impianto
elettrico che necessita di alcune manutenzioni.
Questo è stato contabilizzato e c'è un progetto di massima che è
stato analizzato con i tecnici. Siccome la proprietà dell'immobile
è regionale uno studio definitivo verrà fatto assieme, con
l'impegno della spesa per questa ristrutturazione, e sono già stati
presi accordi per fare al più presto questo tipo di studio che
dovrebbe essere definitivo e dare soluzione al problema del centro
sociale.
Per quanto riguarda la richiesta di notizie sulla destinazione
della Casa Sarteur, ultimamente ci sono state delle riunioni tra il
Comune di Châtillon e quello di St. Vincent per vedere come
utilizzare a livello di distretto questa struttura. A quanto mi è
stato riferito - non ho un documento ufficiale in quanto la
prossima settimana dovrebbe esserci ancora un incontro per definire
meglio questo utilizzo - Casa Sarteur dovrebbe essere il Centro dei
servizi, vale a dire che dovrebbe ospitare tutta la parte
consultoriale e la parte del servizio per anziani che potrebbero
trovare adeguata sistemazione in questi spazi. In questo modo si
potrebbe occupare finalmente questa casa che da anni è vuota e
quindi utilizzare questa struttura per servizi che sono da tempo
carenti.
Si dice nella premessa di questa interpellanza, che notoriamente
c'è una carenza di strutture in Valle. Vorrei brevemente ricordare
quali sono le strutture e come si tenta di programmare l'intervento
per gli anni futuri, tenuto conto di quanto più volte è stato
sollecitato anche in questo Consiglio, quando si parla
dell'assistenza domiciliare e dell'applicazione della legge 47 che
prevede questo tipo di interventi e quindi le possibilità di
utilizzo di strutture di appoggio non solo per anziani, ma anche
per inabili e quindi per handicappati.
Attualmente abbiamo in funzione le strutture non solo come è
detto nella relazione ad Aosta, ma oltre che Aosta, ci sono Gignod,
Gressoney-Saint-Jean e La Thuile che già hanno strutture
funzionanti. In particolare per Gressoney-Saint-Jean e La Thuile
c'è una ristrutturazione in atto. A Gressoney-Saint-Jean è stato
acquistato il fabbricato adiacente alla Casa Marta Tedi e si sta
provvedendo alla sua ristrutturazione per ampliare e quindi rendere
più soddisfacente il servizio. A La Thuile c'è il progetto di
ristrutturazione dell'ex infermeria, che già ospita un certo numero
di dimessi dall'ospedale psichiatrico, che deve essere adeguato
come servizio. Progettati abbiamo Ayas, Challand-Saint-Anselme,
Torgnon, Valtournanche - che è già in funzione ma che prevede delle
modifiche - Cogne, Arvier, Brusson, Perloz, Châtillon. In
particolare, per la zona che riguarda Perloz è stato chiesto di
analizzare il progetto che era stato fatto una volta per vedere
come può essere modificato e reinserito.
Per quanto riguarda gli altri Comuni che ho citato (Brusson,
Arvier, Cogne, Torgnon) i progetti sono già definiti, già
analizzati a livello regionale per verificare che ci fosse il
rispetto di tutte le strutture necessarie e, potranno essere agli
atti per la procedura di finanziamento e quindi di
ristrutturazione.
Previsti ancora - da avviare nell'82 - sono
Challand-Saint-Victor, Pré-Saint-Didier, Verrès e Introd. In
particolare per Pré-Saint-Didier è stato visto in altra occasione
in Consiglio che è necessario prevedere che questa struttura non
diventi una struttura per élite, ma finalizzata agli scopi della
legge 47, per cui ci sono stati dei ritardi. Queste che ho
annunciato, portate avanti, rappresenterebbero già un deciso
miglioramento della struttura di appoggio nella Valle e quindi non
concentrata in un punto; per la città di Aosta ci sono diverse
proposte che verranno analizzate; in particolare si è parlato di
come potrebbe essere ristrutturata e sistemata la casa che è di
fronte al Palazzo regionale; comunque si stanno vagliando diversi
progetti.
Tutte queste strutture rappresentano un deciso passo avanti per
quella che è la disponibilità di strutture sul territorio, e quindi
potranno finalmente essere attuate in pieno le leggi già approvate
ma che hanno trovato difficoltà di attuazione, appunto per la
carenza di strutture. Dovremo provvedere contemporaneamente alla
formazione di personale che sia in grado di portare avanti e di
gestire queste strutture: vedasi per tutto la parte riguardante
l'assistenza domiciliare.
Penso di aver risposto a tutte le domande; sono disponibile
comunque per chiarimenti e per dare una memoria di quanto ho
detto.
Presidente
- Il Consigliere Péaquin ha facoltà di
replicare.
Péaquin (PCI)
- Mi dichiaro soddisfatto della risposta
data dall'Assessore. Non soddisfatto invece per come stanno andando
avanti le cose nel centro di Châtillon. La Regione infatti dà
attualmente i contributi alla Comunità montana perché questa
provveda ad un minimo o un massimo (non conosco l'entità dei
contributi regionali) di funzionamento all'interno, e comunque
anche dei fondi per la manutenzione ordinaria di questa struttura,
mentre, se mi ricordo bene, dal '73 la manutenzione non è più stata
fatta all'interno del caseggiato, con le conseguenze di cui abbiamo
già parlato. Bisognerà accertare per quali motivi la Comunità
montana non provvede, dato che le disfunzioni sono evidenti.
E comunque, se essa non provvede alla manutenzione, la Regione
la richiami ai suoi obblighi, se i soldi vengono dati anche per
questo.
Altrimenti, con lo scarico di responsabilità tra Comune,
comunità montana e Regione, il Centro rimane così com'è. Sono
d'accordo sul fatto che praticamente è impossibile eliminare per
esempio le scale, i gradini e le altre barriere architettoniche, ma
credo sia possibile attaccare le prese e fare in modo che si
possano togliere da sotto i lavandini le bacinelle che raccolgono
l'acqua, o fare in modo che dai serramenti non passi un dito di
aria. Credo che siano cose di piccola spesa che si potrebbero
fare.
Per quanto riguarda le strutture, notevolmente carenti in Valle
d'Aosta, l'Assessore ci ha dato informazioni sulle strutture che in
parte si stanno realizzando e in parte verranno realizzate negli
anni a venire. Per noi questo è motivo di soddisfazione perché
vediamo che le cose stanno andando avanti. Soddisfazione, anche
perché io penso che i Comuni incomincino ad utilizzare la legge
47.
Probabilmente bisognerà andare ad una modifica dei finanziamenti
della legge 47 per quello che riguarda le strutture; mi pare
infatti che l'intervento per adeguamento di strutture sia
abbastanza limitato: nell'ordine di pochi milioni. Comunque è già
un fatto positivo che da parte dei Comuni si cominci ad utilizzare
i fondi di questa legge e si cominci a conoscere questa legge.
Potremo sempre, quando discuteremo il reparto per l'anno '82,
approfondire meglio questi problemi.
Dobbiamo fare in modo di interessare un maggior numero di Comuni
perché effettivamente - e di tempo ce ne vorrà sempre tanto, perché
per la preparazione del personale, gli adeguamenti ecc. ci vorranno
ancora anni, e incontreremo guasti enormi per strada - finalmente,
dicevo, ci si possa incamminare su una strada che porterà, chissà
quando a risultati positivi.
Presidenza del Consigliere Dolchi.
