Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 121 del 27 ottobre 1983 - Resoconto
OGGETTO N. 121/VIII - RITIRO DELLA MOZIONE CONCERNENTE:
"VALORIZZAZIONE IN AOSTA DEL COMPRENSORIO ARCHEOLOGICO ESISTENTE
NELLA ZONA TRA LE PORTE PRETORIANE, LA TORRE DEI BALIVI E LA VIA
ANTICA ZECCA".
PRESIDENTE:
Do lettura della mozione presentata dai
Consiglieri Torrione, Breuvé e Pascale.
MOZIONE
PRESO ATTO che la Giunta regionale ha intavolato trattative
con il Comune di Aosta per l'acquisizione al patrimonio regionale
della Torre dei Signori di Sant'Orso, sita all'interno delle Porte
Pretoriane;
CONSIDERATO che con la prossima entrata in funzione del nuovo
carcere di Brissogne si renderà disponibile la Torre dei Balivi
attualmente adibita a carcere mandamentale;
VALUTATO che non è più ulteriormente tollerabile che le
vestigia di un complesso monumentale quale l'anfiteatro romano di
Aosta non siano fruibili da parte degli studiosi e dei visitatori
stessi essendo inserite nell'ambito di una proprietà privata
appartenente ad un ordine religioso che se da un lato ne consente
una visita, su richiesta, per le parti visibili, dall'altro
preclude di fatto la possibilità di attuare una sistematica
campagna di scavi volta a mettere in luce quanto rimane di un'opera
che collegata con i resti dell'attiguo teatro romano potrebbe
costituire un comparto archeologico di inestimabile valore;
ACCERTATA la pressoché totale integrità dell'antica cinta di
mura romane colleganti il tratto compreso tra le Porte Pretoriane e
la Torre dei Balivi, cinta la cui vista è preclusa nella parte sita
ad ovest di via Antica Zecca, dalla presenza di alcuni orti privati
nonchè da indecorosi depositi di materiale di recupero;
CONSTATATO infine che una politica volta al recupero e alla
valorizzazione dei beni culturali potrebbe incentivare l'indubbia
ma ancora inespressa vocazione turistica della città capoluogo
regionale, caratterizzandola sempre più come centro di particolare
interesse artistico e culturale;
tutto ciò premesso
IL CONSIGLIO REGIONALE
DELIBERA
1) di dare mandato alla Giunta regionale di adottare gli
opportuni provvedimenti atti a rendere:
a)
acquisibile al patrimonio regionale l'intera area
su cui esiste il complesso archeologico dell'antico Anfiteatro
romano attualmente di proprietà di un ordine religioso;
b)
acquisibili al patrimonio regionale le aree di
interesse archeologico situate ad est della cinta di mura romane e
comprese tra le mura stesse e la via Antica Zecca nel tratto fra la
Torre dei Balivi e le Porte Pretoriane;
2) di dare mandato alla Giunta regionale, previo parere della
competente Commissione consiliare e in accordo con la Civica
Amministrazione di Aosta, di bandire un concorso di idee a
carattere internazionale, in funzione proprio dell'altissimo valore
dei monumenti, degli edifici e dei possibili reperti ubicati
nell'area interessata, per la sistemazione dell'intero comprensorio
archeologico delimitato a sud dalle Porte Pretoriane e a nord dalla
Torre dei Balivi e ad est dalla via Antica Zecca;
3) di intervenire successivamente in tale comparto
esclusivamente sulla base delle indicazioni risultanti dal
sopracitato concorso di idee, secondo un piano operativo
programmato e poliennale.
PRESIDENTE:
La parola al Consigliere Torrione, ne ha
facoltà.
TORRIONE - (P.S.I.):
Credo che la mozione in sè sia già
sufficientemente motivata per quanto riguarda l'aspetto più
tecnico.
Invece mi corre l'obbligo fare alcune considerazioni di altro
genere, forse un pochino più generali prima di rientrare sul tema
della mozione stessa.
Ritengo che pesi sull'attività dell'Amministrazione regionale in
generale, non di questa Giunta, uno strano retaggio per cui manca a
tutt'oggi una vera politica nel settore della tutela dei beni
culturali. E' un argomento tra l'altro, che affronteremo col
prossimo oggetto.
Dico questo perché gli stanziamenti nel tempo sono certamente
aumentati, per interventi nel settore, ma in anni passati sono
stati pressoché inesistenti.
Direi che la Valle d'Aosta, fortunatamente, nel suo complesso è
un parco archeologico di prestigio, perché la nostra Valle, grazie
al cielo, è disseminata di vestigia romane, medioevali e di altri
periodi storici. Per riferirci più strettamente ad Aosta, dirò che
il discorso merita un approfondimento a parte. Tanto a parte che
poi, nella successiva mozione vedremo perché Aosta è stata
considerata tale anche dalla Sovrintendenza antichità e belle arti,
estrapolando il discorso di Aosta da un discorso di tutela generale
in vigore, purtroppo, per gli altri Comuni.
L'occhio distratto dell'ente pubblico, e qui accomuno Regione e
Comune di Aosta, ha fatto sì che solo in questi ultimi anni si sia
proceduto ad una valorizzazione dei nostri beni culturali e più
specificatamente di alcuni comparti di Aosta che presentano
caratteristiche architettoniche e archeologiche di particolare
valore. Il recupero della Tour Fromage è un esempio, come è un
esempio il recupero della Torre di Bramafan.
Però io voglio qui richiamare l'attenzione della Giunta su un
comparto di tale prestigio, sotto il profilo architettonico e
archeologico, da far meditare che non sia venuto il momento di
intervenire con alcuni provvedimenti, alla luce di alcuni fatti che
si stanno verificando.
Uno di questi è la trattativa in corso, che mi auguro sia
definita, per la cessione della Torre all'interno del cortile
d'armi delle Porte Pretoriane, la cosiddetta Torre dei Signori
della Porta di Sant'Orso e di Quart, trattativa che dovrebbe far si
che la Regione abbia in permuta questo edificio, tipicamente
medioevale risalente all'XI sec. e che apparteneva appunto ai
Signori della Porta Sant'Orso, i quali avevano la giurisdizione sul
Borgo. Il locale subì delle trasformazioni nell'800 e fu adibito ad
archivio, assumendo lo strano nome di Tour de l'Insinuation.
Sempre passeggiando idealmente in questo comparto che va dalle
Porte Pretoriane fino alla Torre dei Balivi, oltre alla Tour
Fromage troviamo la Torre dei Balivi. Anche questo esempio insigne
di architettura medioevale, innestata su un preesistente bastione
romano sito all'angolo nord-est delle mura romane, e che delimita
questo comprensorio archeologico avente un significato particolare
perché, sotto l'aspetto della testimonianza, anche dal punto di
vista storico, è strettamente legato alla storia della nostra
Regione: infatti fu la residenza del Balivo a partire dal 1263.
Anohe la Torre dei Balivi, che appartenne alla famiglia dei
Palazio, fu adibita a sede del tribunale e successivamente, a
partire dal 1700, a carcere.
In questo comparto così delimitato c'è un aspetto che rimane
incomprensibile ed è il fatto che un complesso di assoluto
prestigio quale l'anfiteatro romano, attiguo al teatro procedendo
verso nord, sia rimasto un elemento non fruibile da parte dei
visitatori.
Infatti questo anfiteatro, che è inserito nella proprietà delle
suore di S. Giuseppe, (le quali senz'altro possono avere avuto il
pregio di avere conservato intatte alcune vestigia, proprio perché
di proprietà privata) doveva avere caratteristiche particolari (si
parla di un anfiteatro contenente circa 20 mila spettatori) per cui
si può immaginare di quale portata siano i reperti che si trovano
all'interno di tale monumento.
Infatti se uno fa una visita si accorge che il Verger ancora
adesso presenta la caratteristica della Cavea perché, nonostante le
alluvioni del Buthier abbiano depositato una massa di detriti per
cui il piano si è alzato di circa 4-5 metri, la Cavea è ancora
rappresentata.
Penso sarebbe il caso che la Sovrintendenza alle antichità e
l'Assessorato competente cominciassero a considerare l'opportunità
e la necessità, ormai, di addivenire ad un accordo con l'ordine
religioso per far si che il monumento sia restituito alla
possibilità di essere visitato ed essere studiato nella sua
interezza da parte degli archeologi e degli studiosi.
Unendo, dopo una campagna di scavi, quello che può emergere dal
terreno dell'anfiteatro romano a quello che è già visibile dello
stesso, penso si ricaverebbe un comprensorio archeologico di cui la
Valle d'Aosta potrebbe pregiarsi e che unito alle Porte Pretoriane
rappresenterebbe un unicum irripetibile anche a livello europeo.
Queste non sono parole mie ma di uno studioso che ha visitato la
Valle d'Aosta.
In tutto questo comparto c'è un discorso che riguarda il
collegamento delle mura tra la Porta Pretoriana e la Torre dei
Balivi che danno su via Antica Zecca. Anche qui le costruzioni non
sono numerose, tranne la Tour Fromage ed il comparto relativo a
questa, per cui l'intera cinta di mura potrebbe essere messa in
evidenza. Tra l'altro, teniamo conto che i proprietari dei terreni
che esistono sulla parte est delle mura stesse esercitano delle
attività che sono poco compatibili con una tutela dei beni
culturali, in quanto sono robivecchi e depositi di materiale di
recupero che mal si adattano con il prestigio delle mura
romane.
Credo che siano terreni che possano essere acquisiti, attraverso
una trattativa, dal patrimonio regionale.
Ritengo sia necessaria questa iniziativa perché sul piano
strettamente turistico credo sia giunta l'ora di qualificare anche
l'offerta sotto il profilo culturale. Quindi il ridare fiato e
prestigio ad un bene che abbiamo e che per anni non abbiamo
sfruttato, credo corrisponda ad un nostro preciso dovere.
La vocazione di Aosta è turistica a metà, è rimasta incompiuta,
quindi il puntare sulla qualificazione del capoluogo regionale, che
già soffre di altre pene per effetto della concorrenza delle altre
località vicine (Vedi Saint-Vincent, per certi aspetti)
significherebbe dare fiato ad una economia cittadina che per
effetto della crisi della Cogne, rischia veramente il collasso.
Però riteniamo che l'operazione, nel suo complesso, vada fatta
con estremo rigore scientifico, per cui abbiamo suggerito alla
Giunta di volere considerare un concorso di idee a livello
internazionale. Questo per due motivi: primo per far uscire il
discorso da Aosta e dalla Valle d'Aosta, con gli apporti
scientifici e culturali che possono venire anche da altre nazioni
europee; secondo, perché riteniamo che lo stesso concorso di idee
possa essere un momento culturale importante da sfruttare ai fini
anche di una diffusione della conoscenza della valle d'Aosta nel
mondo.
Questo è lo spirito con cui abbiamo presentato la mozione. Mi
rendo conto che esistono delle difficoltà perché non riteniamo che,
ad esempio, si debba procedere in maniera dissennata espropriando
le zone interessate a questo discorso. Tra l'altro, il comparto è
rigorosamente delimitato.
Ci rendiamo conto che la preoccupazione maggiore può essere
quella di andare a toccare una proprietà privata estesa e di
estrema bellezza come quel- la delle suore di San Giuseppe, però
pensiamo che sia giunto il momento di mettere mano a questo che può
essere un sacrificio per l'ordine religioso ma che viene ricambiato
come una opportunità offerta ai valdostani di venire a contatto con
una realtà monumentale come quella dell'anfiteatro romano.
Speriamo che la Giunta sia sensibile a questo appello e se ci
fossero dei motivi per cui dobbiamo addivenire ad una modifica
della nostra mozione, siamo disponibili a trattare con la Giunta e
con le altre forze politiche per eventuali emendamenti.
PRESIDENTE:
La parola all'Assessore al Turismo,
Urbanistica e Beni Culturali Borbey; ne ha facoltà.
BORBEY - (D.C.):
Certamente la Giunta è sensibile a
questi problemi, ma nel contempo la Giunta è preoccupata e, in modo
particolare il sottoscritto che da poco ha assunto questo incarico,
della situazione archeologica nella città di Aosta, per alcuni
scavi aperti da anni che non vengono completati e zone, come ad
esempio quella che da Rue de Tillier va sino alla Cattedrale, che
non ritengo essere un buon esempio di funzionalità da parte
dell'Amministrazione pubblica.
E' inutile che noi incentiviamo, che diamo consigli ai nostri
amministrati per ripristinare il centro storico, rivalutarlo,
ristrutturarlo, quando poi noi stessi, nella zona in cui siamo
proprietari del terreno e dei fabbricati, non diamo il buon esempio
per la ristrutturazione dei fabbricati e per la sistemazione delle
aree di interesse archeologico.
E' per questo che, per quanto sensibile a questo problema, sono
contrario ad iniziare nuovi scavi prima di terminare quelli che
sono stati aperti.
Pertanto, pur concordando pienamente con quanto è stato esposto
dal Gruppo consiliare del partito socialista e cioè che quest'area
è molto importante e che sarebbe giusto possedere tutto il
comprensorio archeologico delimitato dalle Porte Pretoriane fino
alla Torre dei Balivi e via Antica Zecca, vorremmo però andare per
gradi e cioè prima completare gli scavi aperti e quindi definire
l'acquisto di tutti i terreni che sono ad est delle mura romane e
di tutti i terreni che si trovano fra via Antica Zecca e le mura:
riguardo a questi, siamo già in fase di acquisizione per alcuni
piccoli appezzamenti, ultimo un appezzamento di 270 mq. di
proprietà della Sig.ra Champvillair e del quale abbiamo già
definito il prezzo, ritenuto equo dai competenti uffici
patrimoniali.
Siamo in fase di trattative per tutto il comprensorio, perché,
effettivamente, quella è una delle aree che non dà certamente
prestigio all'intervento pubblico perché è un deposito di
ferraglie, sterpaglia e immondizie.
Sappiamo che tutti questi lavori si protraggono nel tempo, per
cui non vorremmo sobbarcarci un grande impegno quale quello
richiesto dal Gruppo partito socialista; infatti ci porterebbe ad
iniziare dei lavori che terrebbero l'Ente pubblico impegnato forse
per decenni.
Quindi noi concordiamo, in linea generale, sulla validità di
questo comprensorio, l'acquisizione da parte della Regione della
Tour di proprietà dei Nobili di Quart e della Porta Sant'Orso, ma
non siamo d'accordo con quanto previsto nel deliberato della
mozione, di bandire cioè un concorso a carattere internazionale,
perché significherebbe iniziare a fare determinati scavi.
Sarebbe nostra intenzione, dopo aver terminato gli scavi aperti,
iniziare pian piano in quest'area alcuni soavi-campione per poi
presentare al Consiglio regionale, previe relazioni della
Sovraintendenza ai Beni Culturali, delle proposte concrete.
Quindi, pur concordando in linea generale sulla validità della
mozione, non possiamo però accettarla per come è stata
formulata.
PRESIDENTE:
La parola al Presidente della Giunta, ne ha
facoltà.
ANDRIONE - (U.V.):
Purtroppo ho dovuto assentarmi perché
sono stato chiamato da Roma, per cui ripeterò forse delle cose che
ha già detto l'Assessore Borbey. C'era stato un accordo, preso in
occasione di un Consiglio precedente e conseguente ad un ordine
dato alla Sovraintendenza, di non scoprire più niente perché con
gli scavi di Saint Martin de Corleans, Vollein, la villa romana
della Consolata, gli scavi dell'area Rizzardi, gli scavi del
Couvent des Visitandines, il personale che abbiamo risulta
insufficiente e, senza volere offendere nessuno, i tempi degli
scavi archeologici sono ,... archeologici anche loro, in quanto
sono di una lunghezza estrema.
Quindi, prima di tutto, dobbiamo terminare quello che è stato
iniziato. Tra poco dovrebbero terminare gli scavi a Vollein; gli
scavi del Couvent des Visitandines sono finiti e quindi inizierà la
ristrutturazione per il museo.
Per terminare Saint-Martin occorreranno almeno altre tre
campagne. Poiché è morto Berra, siamo in trattative per comprare
quelle aree, in maniera da liberare la parte est del muro romano
che sale verso nord. Se verranno mantenuti i tempi (sono però
slittati due volte), alla fine dell'84 dovrebbero terminare i
lavori delle nuove prigioni, per cui dovrebbe liberarsi la Tour
Baillage, altro grosso problema che richiederà l'impegno di tutta
la Sovraintendenza.
Quindi la nostra idea è quella di procedere a tappe. Secondo i
conti fatti da me, per l'anfiteatro romano saremo pronti per il
2050.... Veramente, in questo momento, non saremmo in grado di
affrontare un problema così grosso.
Borbey ha dato notizia degli scavi campioni che vorremmo fare
per capire meglio la situazione. Se il Consigliere Torrione accetta
io proporrei di rinviare la mozione: se vuole, possiamo preparare
una riunione con i tecnici della Sovraintendenza e l'Assessore il
quale ci documenterà sugli enormi problemi che abbiamo, sia di
organico che di finanza. Per esempio, per coprire la Villa della
Consolata, per conservare cioè i mosaici e l'impianto della prima
struttura romana in Aosta, occorre circa un miliardo. E'
estremamente difficile dedicare a più scavi il personale che
abbiamo e per i fondi dobbiamo tenere conto di quelle che sono le
previsioni del bilancio.
PRESIDENTE:
La parola al Consigliere Torrione; ne ha
facoltà.
TORRIONE - (P.S.I.):
Mi rendo conto che alcune
argomentazioni portate dalla Giunta sono giuste e giustificate; ci
restano però alcune perplessità.
Forse non sono stato sufficientemente chiaro: noi non volevamo
dire che si dovesse procedere domani ad uno scavo indifferenziato
nella zona, per carità! Ci sono però alcuni problemi che sono
urgenti ormai, anzi urgentissimi, e non si può aspettare
all'infinito.
Ad esempio l'assetto delle Porte Pretoriane e la pavimentazione
sono in uno stato pietoso. Dico questo perché una volta c'era il
vecchio acciottolato e ricordo che mio padre benedisse il giorno in
cui fu steso l'asfalto, perché ci si faceva male ai piedi, quindi
aveva un significato. Ma quella cosa orrenda che c'è ora è una
oscenità, i rappezzi non tengono più... è un discorso che non onora
la città di Aosta! Inoltre manca anche un qualsiasi tipo di
illuminazione.
Io ho apprezzato il discorso di rivitalizzare la zona con la
sistemazione della vecchia osteria Aurora e la creazione di una
attività turistica e una infrastruttura di tipo diverso all'interno
delle Porte; però rinviare ulteriormente la soluzione di alcuni
problemi significherebbe aspettare, come diceva il Presidente della
Giunta, il 2050!
Quello che ci preoccupa è che si proceda poi alla destinazione
d'uso dei due fabbricati più grossi che si trovano all'interno del
territorio (Torre dei Signori di Sant'Orso e la futura Torre dei
Balivi) inventando estemporaneamente una destinazione. Ecco perché
ritenevamo che il concorso di idee, indipendentemente dalle
difficoltà che ci possono essere sul piano dei sondaggi - perché a
questo si riduce - si fosse indetto ugualmente; proprio per avere
almeno la possibilità di dire "quando la Regione avrà i soldi,
questa è la destinazione di quella zona".
Per la Torre delle Porte Pretoriane, e lo dico come ex
amministratore della città di Aosta, si sono adombrate alcune
soluzioni che mi lasciano molto perplesso sia per il valore della
Torre, sia perché non vorrei che un angolo tra i più belli in
assoluto di Aosta venisse deturpato con un uso dissennato.
Noi non avevamo certamente la pretesa che domani mattina si
mettesse mano a questo comprensorio archeologico; noi siamo
d'accordo anche per il rinvio della mozione. Diciamo questo perché
ci interessa la soluzione del problema e per avere un incontro con
la Presidenza della Giunta e l'Assessore per sapere quali siano le
difficoltà obiettive per arrivare almeno a compiere in primo atto
su questo discorso del concorso di idee.
Vorremmo avere un programma su cui intervenire evitando di
procedere a spizzichi e bocconcelli per altri 50 anni.
Per quanto concerne il discorso fatto sugli scavi aperti, mi
consenta Assessore di darle un suggerimento: le cifre che ha citato
il Presidente della Giunta sono indubbiamente delle cifre notevoli
nel bilancio regionale, ma bisognerà cambiare un tantino tendenza e
cioè, anziché costruire strade, sarà bene occuparsi dei beni
archeologici e culturali che abbiamo nella nostra Regione, perché
come si sa le strade restano lì e costano per la manutenzione, i
beni culturali credo invece, rappresentino un patrimonio che, anche
sotto il profilo dell'esaltazione della nostra Regione, va messo in
debita evidenza.
Ritengo che piazza Giovanni XXIII sia l'episodio più
"scandaloso" perché ci sono anche delle responsabilità del Comune
sulla destinazione e sull'utilizzazione di questa area che voleva
farne un parcheggio ma non eravamo d'accordo.. non dico che ci sia
una responsabilità della Regione, però è dal 1965 che si va avanti!
Era ancora vivo il povero Ing. Binel il quale si agitava perché
aveva una soluzione che poi, a distanza di anni, si è dimostrata la
più giusta per l'utilizzazione di questi scavi. Venti anni per
coprire uno scavo! Per carità!
Io credo che si possano trovare i soldi nell'ambito del bilancio
regionale anche se sarà un bilancio di tipo diverso perché i 2/10
non so se arriveranno o meno.... mi auguro che arrivino!
Pertanto sospendiamo la mozione e facciamo questo incontro con i
tecnici della Sovraintendenza nel più breve tempo possibile; dopo
di che riprenderemo il discorso in questa sede.
PRESIDENTE
: La mozione viene ritirata. La parola
all'Assessore Borbey; ne ha facoltà.
BORBEY - (D.C.):
Io ringrazio il Consigliere Torrione
che, a nome del Gruppo consiliare del P.S.I. ritira questa mozione.
So che il Presidente della Giunta sarebbe disponibile per
l'incontro con i tecnici venerdì 4 nel pomeriggio.
Certamente concordiamo su quanto ha detto il Consigliere
Torrione e su una cosa in particolare, e cioè che la
ristrutturazione di determinati immobili, come la Torre della quale
stiamo parlando, debba essere fatta sapendo a priori quale sarà la
sua destinazione.
Questo è un punto sul quale il collega Torrione mi trova
consenziente al massimo.
PRESIDENTE:
Allora la mozione viene ritirata.
