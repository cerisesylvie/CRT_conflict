Classificazione
AMMINISTRAZIONE REGIONALE
Amministrazione della giustizia
Ordinamento degli uffici e del personale



Oggetto del Consiglio n. 1815 del 22 settembre 2022 - Resoconto
OGGETTO N. 1815/XVI - Interpellanza: "Eventuale contributo
della Regione alla soluzione delle criticità concernenti la grave
carenza di personale degli uffici del Tribunale e del Giudice di
pace di Aosta".
Bertin (Presidente)
- Punto n. 28 dell'ordine del giorno.
Per l'illustrazione, ha chiesto la parola il vicepresidente del
Consiglio.
Sammaritani (LEGA VDA) -
Parliamo di giustizia con questa
interpellanza, la giustizia italiana che tanti problemi ha e tra
questi anche quelli del personale amministrativo, oltre a quelli
dei giudici, della lentezza delle cause, eccetera, magari poi darò
qualche dato dopo in replica.
Ci siamo preoccupati del fatto che c'è una perdurante e grave
carenza di personale di cancelleria nel Tribunale di Aosta, non
solo di cancelleria, anche dell'Ufficio esecuzioni, eccetera, però
purtroppo anche di personale amministrativo e abbiamo visto -
adesso questa chiaramente è un'interpellanza che risale ai primi di
luglio - un provvedimento del Presidente del Tribunale di Aosta in
data 11 luglio che evidenziava la carenza di personale in servizio
presso l'ufficio del Giudice di pace e che quindi, purtroppo, fino
a nuove assegnazioni ha stabilito il Presidente di fare un orario
ridotto di cancelleria prevedendo addirittura che per tre giorni a
settimana l'ufficio resti aperto al pubblico per una sola ora:
dalle ore 09:00 alle ore 10:00, con tutti di disservizi conseguenti
e le problematiche per chi quell'ufficio deve frequentare per
depositare atti, ritirare copie, eccetera.
Considerato che queste carenze provocano evidentemente appunto
tanti disservizi e davvero gravi disagi a tutti gli utenti, quindi
a tutti i cittadini valdostani, interpelliamo il Governo regionale
per sapere se sia a conoscenza - immaginiamo di sì - delle
criticità e da quando le stesse affliggono gli uffici giudiziari
del Tribunale di Aosta e del Giudice di pace di Aosta, ma
soprattutto se sia intenzione del Governo regionale dare un
contributo attraverso l'assegnazione di personale amministrativo
regionale alla soluzione di queste criticità.
Presidente -
Risponde il Presidente della Regione.
Lavevaz (UV) -
Ringrazio il collega Sammaritani per
l'interpellanza che permette di aggiornare la situazione, perché ne
avevamo già di fatto parlato quando si parlava di spostamento degli
uffici del Giudice di pace ed il problema è anche legato agli
spazi.
La questione è nota e non solo attenzionata ma direi anche
seguita in maniera operativa e pratica perché è fin dal 2008 che
questi problemi sono noti all'Amministrazione regionale, alle
diverse Amministrazioni e ai diversi Governi che si sono succeduti
alla guida dell'Amministrazione regionale, quindi anche i rapporti
con il Presidente del Tribunale dal 2008 in poi. Negli ultimi due
anni abbiamo più volte interloquito con il Presidente del Tribunale
per cercare di risolvere una problematica che oggettivamente è
grave. Chiaramente le disfunzioni del Tribunale si ripercuotono su
tutta la cittadinanza, tra l'altro, questo è un problema che
afferisce anche agli altri uffici statali sul territorio
valdostano, e anche di questo ne abbiamo parlato di recente. Questa
settimana ho avuto un incontro su questioni doganali dove i
problemi sono molto simili, nel senso che c'è una difficoltà a
reperire il personale, e ad avere risposte da parte degli uffici
centrali sulle esigenze degli uffici periferici.
So che il titolo dell'interpellanza non lo fa lei ma gli uffici,
ma più che "eventuale", diciamo che l'aiuto da parte
dell'Amministrazione regionale da questo punto di vista è
sostanzioso. Le do qualche numero: dal 2008 ad oggi abbiamo avuto
circa, in regime di distacco presso il Tribunale e la Procura, una
media di una decina di persone quasi sempre. Questi sono i numeri
che ho portato alla Ministra Cartabia a maggio, il che vuol dire
una media di circa 500 mila euro all'anno che la Regione spende per
coprire queste carenze degli uffici statali, il che porta dal 2008
al 2021 a una spesa complessiva di circa 7 milioni di euro che la
Regione ha sostenuto per aiutare questi uffici.
Io quello che ho portato all'attenzione della Ministra Cartabia
è la necessità di un suo intervento diretto,  visto anche un
peggioramento oggettivo, perché, da un lato, abbiamo avuto nuove
cessazioni di personale per collocamento a riposo presso gli uffici
giudiziari di Aosta; dall'altro, abbiamo le note criticità del
personale dell'Amministrazione del comparto che sono piuttosto
diffuse e che quindi rendono ancora più difficili questi comandi,
tant'è che adesso gli ultimi comandi li abbiamo ancora mantenuti
fino a fine anno in attesa di capire, da un lato, se abbiamo delle
risposte da parte del Ministero, che vedo difficili vista anche la
situazione; dall'altro, capire con i nostri concorsi, se riusciamo
ad avere qualche disponibilità in più.
I problemi sono diversi, nel senso che un comando, da un lato è
un costo per l'Amministrazione, dall'altro, si ha una risorsa che
viene tolta dagli uffici di provenienza e che, in comando, non può
essere sostituita. Quello che ho posto come problema da affrontare
alla Ministra quindi è la necessità di cercare di dare
un'organicità e un'organizzazione a questo tipo di aiuto, che non
vogliamo togliere, però dobbiamo in qualche modo rendere
strutturale, proprio per sopperire poi anche a queste problematiche
di ritorno che ha l'Amministrazione regionale, quindi io avevo
proposto una sorta di protocollo, un qualcosa che andasse a
strutturare in maniera definita questo tipo di rapporto.
Sono stato dalla Ministra a maggio, a metà luglio ho di nuovo
scritto anche a seguito della presa di posizione pubblica, oltre
che diretta del Presidente del Tribunale, al Ministero chiedendo
notizie rispetto a questo concorso che era stato bandito già nel
corso del 2020 per la copertura di sette unità di personale per i
nostri uffici, concorso che è stato bandito ma mai espletato,
quindi ad oggi questo potrebbe essere un passaggio che
permetterebbe di risolvere, almeno in parte, o comunque in buona
parte la difficoltà che questi uffici oggettivamente hanno.
Adesso è chiaro che con lo scioglimento del Parlamento rischia
di essere vanificato questo percorso o comunque rallentato perché
bisognerà comunque riprendere con il nuovo Ministro questo tipo di
interlocuzioni, però è una problematica che stiamo seguendo.
Presidente -
Per replica, ha chiesto la parola il
consigliere Sammaritani.
Sammaritani (LEGA VDA) -
Grazie presidente Lavevaz. Sono
interessanti anche i numeri che ci ha esposto, quelli riferiti
appunto al numero medio di personale, di unità in comando, con un
costo di 500 mila euro all'anno, quindi per un totale di 7 milioni
in questo periodo 2008-2021.
Forse è anche interessante spiegare un attimo a chi non è così
addentro a questi meccanismi che poi magari si pone anche alla
domanda: "ma perché mai la Regione dovrebbe pagare e fornire il
personale?". Perché la giustizia naturalmente è un servizio
pubblico ed è un servizio fondamentale, lo sappiamo, a livello
nazionale e quindi anche per la nostra Regione, perché, com'è stato
studiato e verificato - ci sono stati molti studi su questo -,
l'inefficienza della giustizia italiana ci costa fra 1,5-2 percento
di PIL, quindi vuol dire - tanto per dare dei numeri, perché le
percentuali poi così astrattamente dicono ben poco - se l'Italia ha
un PIL nominale attorno ai 1.650 miliardi all'anno, il 2 percento
del PIL sono 33 miliardi, che poi, secondo me, sono molti, molti di
più perché ci sono tantissimi rivoli attraverso i quali si perde
quest'efficienza, che è addirittura difficile quantificare, ma 33
miliardi significa, per esempio, che per la Valle d'Aosta, che ha
un PIL invece di 4.500 milioni circa, quindi 4 miliardi e mezzo,
vuol dire 90 milioni.
Forse in Valle d'Aosta grazie a Dio, o grazie ai giudici o
grazie anche a noi e anche a voi che una mano la date, sono un po'
meno, ma fossero anche la metà, io credo che 45-50 milioni di
perdita non fanno piacere a nessuno. Questo per renderci conto un
po' dei numeri, cosa voglia dire l'inefficienza della giustizia
italiana, quanti soldi perdiamo e quanta competitività perdiamo a
livello anche internazionale.
Queste carenze, non solo di giudici, non solo di personale
amministrativo all'interno in Tribunale ma, per esempio, anche
all'UNEP (Ufficio Notifiche ed Esecuzioni) abbiamo delle
grossissime carenze, ormai sono davvero in sofferenza quei pochi
ufficiali giudiziari che ci sono, credo che siano un paio ormai
soltanto a lavorare, pensate che queste persone sono quelle che,
per esempio, non possono andare a liberare le case dei proprietari
che hanno magari un inquilino che non paga da anni, e tantissime
altre situazioni come queste.
Per questo dico che il calcolo in realtà della perdita per
l'inefficienza della giustizia e di tutto quello che ruota intorno
alla giustizia è molto superiore a quello che si stima in questi
studi, per questo dico anche noi lo stiamo facendo, anche voi come
Giunta regionale credo che siate sensibili e sia importante essere
sensibili a queste richieste da parte del Presidente del Tribunale
di Aosta, che appunto ha segnalato queste gravi carenze e questo
discorso del personale in comando attualmente e le soluzioni di
questi temi attraverso interventi normativi o anche semplici
convenzioni credo che possa essere una strada corretta ma da
coltivare direi con estrema urgenza, perché appunto non abbiamo
quelle carenze, grazie a Dio, che magari ci sono in altre parti
d'Italia, lo dico da operatore del settore particolarmente ferito
da queste situazioni dove, per esempio, seguo una causa in Calabria
che è dal 2019 che è finita in realtà, ma la sentenza se va bene,
verrà fatta nel 2023, quindi una cosa inaccettabile per un Paese
civile.
