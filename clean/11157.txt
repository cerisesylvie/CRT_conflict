Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2170 del 22 maggio 1991 - Resoconto
OGGETTO N. 2170/IX Affidamento dell'incarico di realizzare un
filmato sulla candidatura olimpica alla "Colors s.r.l. - Produzioni
cinematografiche"
(Interpellanza)
Dolchi (Presidente) Do lettura della interpellanza presentata
dal Consigliere Ric-carand:
Interpellanza Vista la deliberazione n. 3513 del 12 aprile
1991 con cui la Giunta regionale ha affidato alla ditta "Colors
S.r.l. - Produzioni cinematografiche" l'incarico di realizzare un
filmato, di quindici minuti, di illustrazioni della candidatura
olimpica, prevedendo un compenso di 178 milioni;
Rilevato che l'incarico è stato affidato a trattativa privata,
senza interpellare altre ditte;
Al fine di conoscere le caratteristiche della "Colors S.r.l." e
le
motivazioni delle decisioni della Giunta regionale;
Il sottoscritto Consigliere regionale del Gruppo Verde
Alternativo
interpella
l'Assessore regionale al Turismo, Urbanistica e Beni Culturali
per sapere:
1) chi sono i soci della "Colors S.r.l.", quando è stata
costituita tale società, dove si trova la sua sede, quali sono le
esperienze di produzione cinematografica di tale società;
2) se la Giunta regionale ha affidato o intende affidare altri
incarichi alla ditta "Colors S.r.l.", oltre a quello citato in
premessa;
3) che cosa intende fare per evitare il susseguirsi di incarichi
affidati a trattativa privata senza neppure una gara ufficiosa.
Presidente
Ha chiesto d'illustrare l'interpellanza il
Consigliere Riccarand, ne ha facoltà.
Riccarand (VA)
Questa interpellanza è stata presentata
dopo aver visto la deliberazione n. 3513 del 12 aprile 1991,
assunta dalla Giunta regio-nale.
Si tratta di una deliberazione che affida l'incarico ad una
ditta per realizzare un filmato relativo alla candidatura olimpica
della città di Aosta, un incarico per un lavoro di notevole
importanza ed anche con un onere non indifferente da parte
dell'Amministrazione. Infatti si tratta di 150 milioni più IVA, per
un ammontare di 178 milioni.
Questa deliberazione prevede l'assegnazione di questo incarico
attraverso una trattativa privata; infatti è stata interpellata una
sola ditta, la ditta Colors s.r.l., dicendo in delibera che, data
la complessità dell'organizzazione richiesta per la realizzazione
del filmato, non si può ipotizzare una trattativa con più società,
peraltro non disponibili sul mercato locale.
Si tratta di una affermazione quanto meno discutibile, se
consideriamo che nel corso del 1990 l'amministrazione regionale ha
fatto un avviso pubblico, a cui hanno partecipato numerose ditte,
proprio per l'archivio video dell'Amministrazione regionale. Quindi
sicuramente non esiste solo una ditta che può svolgere questo
lavoro, ma ne esistono diverse.
In secondo luogo c'è da rilevare che questa ditta Colors s.r.l.
è una ditta nuova, rispetto al panorama delle società, che si
occupa di attività video-cinematografiche eccetera, perché è la
prima volta che si vede in una deliberazione e di cui si sente
parlare nella nostra Regione. Volevamo sapere quando è stata
costituita questa società, chi sono i soci, quale è la sua sede,
quali sono le esperienze di produzione cinematografica che
giustificano il fatto di scegliere questa ditta attraverso una
trattativa privata.
Ci interessa inoltre sapere se la Giunta regionale, oltre a
questo incarico per il filmato di cui alla delibera 3513, ha
affidato a questa nuova ditta comparsa sul mercato valdostano altri
incarichi.
Infine chiediamo che cosa si intende fare da parte della Giunta
regionale per evitare di procedere con questi metodi, che sono
molto discrezionali, nel senso di incarichi grossi, importanti,
affidati a trattativa privata. Dico subito che questo non è l'unico
caso; sempre nel campo pubblicitario abbiamo visto che ad esempio
nel novembre 1990 allo studio Notre Image è stato affidato un
incarico di notevole importanza: 167 milioni per presentazione alla
stampa e al pubblico di iniziative collegate alla Fiera di S. Orso,
anche questa è una società completamente nuova comparsa
improvvisamente sul panorama valdostano.
E'un metodo, che si sta diffondendo, che non è sicuramente
improntato a criteri di correttezza e trasparenza, vorremmo capire
come mai si è verificato questo e cosa intende fare
l'amministrazione regionale: se intende continuare per questa
strada a trattativa privata, o se intende invece procedere
attraverso avvisi pubblici, attraverso gare, attraverso procedure
che siano più trasparenti e più limpide rispetto alle
assegnazioni.
Si dà atto che, dalle ore 16,25, presiede il Vicepresidente
Stévenin.
Presidente
Ha chiesto di parlare l'Assessore al
Turismo, Urbanistica e Beni Culturali Pascale, ne ha facoltà.
Pascale (PSI)
La ditta Colors è stata costituita
il 9 novembre 1990, come leggo dall'atto costitutivo, registrato al
n. 1988 del 26 novembre, i suoi soci quali compaiono nell'atto
costitutivo sono: la sig.ra Cuochi Iris, amministratore unico,
Campolo Barbara e Salerno Simonetta. La società ha sede in Aosta,
via Pré Fosset n.3.
Le esperienze precedenti sono due, di cui una commissionata
dalla Giunta regionale: un video relativo ai beni culturali della
Valle d'Aosta, abbinato alla mostra dei quadri del pittore Italo
Mus, presentata a Milano il 19 aprile 91; un video documentario
sulla costruenda tangenziale SAV, che non è stato affidato dalla
Giunta regionale.
Per quanto riguarda l'incarico oggetto della delibera, volevo
precisare che anche se non compare nella delibera, in realtà prima
di affidare questo incarico alla Colors erano state interpellate
informalmente due società: la società Filmco di Milano, che ha già
fatto dei lavori per l'amministrazione regionale, e la società
Addart di Milano. Entrambe però avevano presentato una offerta che
era parsa agli uffici molto onerosa in relazione al budget che è
disponibile per la promozione della candidatura olimpica; per cui
in un secondo momento, davanti alla proposta della Colors, che era,
per quanto riguarda il costo, almeno il 35 per cento inferiore a
quello delle altre due società, era stata presa in considerazione
questa proposta. Presa in considerazione, intanto, per il costo,
perché si era impegnata a produrre questo documentario al costo che
è evidenziato in delibera, e poi per i contenuti qualitativi della
proposta, che contiene anche la scelta del regista e del direttore
della fotografia. Il regista è il noto regista televisivo
Alessandro Cane e il direttore della fotografia è Franco Di
Giacomo, e su entrambi ho un curriculum piuttosto lungo che posso
far avere al Consigliere Riccarand.
E' evidente che in questi casi non si può procedere ad un
appalto come nel caso di una assegnazione di lavori pubblici o in
altri casi, cioè qui non esiste un prodotto definito e chiaro sul
quale si chiede alle varie ditte qual è la loro proposta in termini
economici e finanziari; qui il prodotto è tutto da fare, quindi è
valutata la proposta che viene, con tutti i suoi contenuti,
certamente anche con il relativo costo, da parte delle società
proponenti. Mi pare che si debba distinguere fra incarichi di
questo tipo, che possono venire affidati attraverso una trattativa
privata, pur interpellando più ditte, e incarichi di altro tipo,
che richiedono un appalto regolare con tanto di disciplinare e di
prove di appalto.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Non sono per nulla soddisfatto
della risposta dell'Assessore, che intanto è una risposta
notevolmente incompleta, perché non ho sentito nulla nè sul punto 2
nè sul punto 3 della interpellanza. Il punto 2 chiedeva quali altri
incarichi la Giunta regionale ha affidato alla ditta Colors: c'è
Mus, c'è il film e poi ce ne sono altri, e vorrei sapere anche
quanti altri sono, perché sono sicuro che almeno un terzo c'è. Per
cui una ditta che è appena sorta, ha accumulato nell'arco di
pochissimi mesi numerosi incarichi per un ordine di centinaia e
centinaia di milioni.
Così come non ho avuto nessuna risposta rispetto alle esperienze
di produzione cinematografica di questa società: è stato detto che
ha avuto un altro incarico dall'Amministrazione regionale e un
incarico della SAV di cui ho sentito che si sa molto poco, non si
sa neanche quando è stato affidato. Sarebbe interessante sapere
quando è stato affidato, che risultati ha prodotto, eccetera,
altrimenti non si capisce come mai qui c'era bisogno di una società
di particolare valore, e si è andati a cercare una società che è
nuova rispetto a questo tipo di attività.
Si dice che sono state interpellate due ditte di Milano, come se
non ci fossero ditte in loco che fanno questo tipo di attività, e
ci sono. Quindi trovo molto strano questo modo di procedere e non
mi sembra che sia un modo corretto.
D'altra parte mi sembra di capire dall'Assessore che per questo
tipo di iniziative la Giunta intende procedere con queste
trattative private; mi permetto di far osservare che sicuramente
c'era la possibilità anche rispetto a questo tipo di proposte -
visto che in questo caso la struttura del film era stata fatta da
un altro esperto (indicato in delibera) che ha avuto l'incarico
dall'Amministrazione regionale - di chiedere a cinque o sei ditte
quale tipo di operatori, di tecnici, di registi, di direttori della
fotografia erano in grado di garantire. Così come la Colors ha
proposto dei nomi validi, altre ditte erano in grado di proporre
allo stesso modo dei nomi validi, soprattutto se c'era un impegno
finanziario della Regione in grado di supportare la presenza di
queste qualificate persone.
Ribadisco una non soddisfazione rispetto alla risposta della
Giunta e mi riservo di chiedere ulteriori elementi per capire come
mai c'è questo pullulare di nuove società che nascono nel mese di
novembre 1990 e nel mese di dicembre 1990, che non hanno ancora
terminato le procedure di registrazione in tribunale e si trovano
già sovraccariche di incarichi e di lavori da fare da parte della
Giunta regionale.
