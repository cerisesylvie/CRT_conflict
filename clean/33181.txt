Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 1620 del 9 febbraio 2011 - Resoconto
OGGETTO N. 1620/XIII - Interpellanza: "Attivazione di corsi
di aggiornamento per le ostetriche territoriali".
Interpellanza
Ricordato che il 12 maggio 2010, rispondendo ad
un'interpellanza del gruppo del Partito Democratico riguardante la
necessità che le ostetriche territoriali possano frequentare con
una certa frequenza la sala parto ospedaliera, al fine di poter
mantenere un livello tecnico sufficiente per poter affrontare casi
di parti urgenti sul territorio, l'Assessore alla Sanità, Salute e
Politiche Sociali aveva affermato che già dal marzo precedente era
stata avviata una procedura da parte della Dirigente del Servizio
infermieristico dell'Azienda sanitaria in tale direzione;
Constatato che a quasi un anno di distanza non è ancora stata
realizzata questa procedura, mentre nello stesso periodo ci sono
stati più casi di parti in emergenza sul territorio, per fortuna
brillantemente gestiti dalle ostetriche territoriali
interessate;
i sottoscritti Consiglieri regionali del Partito
Democratico
Interpellano
l'Assessore competente per conoscere i motivi della mancata
attivazione dell'aggiornamento continuativo delle ostetriche
territoriali presso le sale parto dell'Ospedale Beauregard.
F.to: Carmela Fontana - Donzel - Rigo
Presidente
- La parola alla Consigliera Carmela
Fontana.
Fontana (PD)
- Grazie Presidente.
Questa interpellanza ne riprende una che abbiamo trattato il 12
maggio dell'anno scorso, che riguardava la necessità di consentire
alle ostetriche operanti sul territorio nei consultori di poter
frequentare con una certa assiduità la sala parto ospedaliera, per
esempio nei casi di gravide da esse seguite durante la gestazione,
al fine di poter mantenere un livello tecnico sufficiente in
materia di assistenza al parto. Tale competenza appare utile perché
può capitare, come è capitato recentemente più volte, che
l'ostetrica del territorio debba intervenire in parti di emergenza
in casa, o anche in situazioni complesse come ad esempio in
autoambulanza.
Nella risposta dell'anno scorso l'Assessore aveva affermato che
già due mesi prima era stata avviata una procedura da parte della
Dirigente del Servizio infermieristico dell'Azienda sanitaria in
tale direzione; siamo quasi ad un anno di distanza e abbiamo potuto
constatare che nessuna ostetrica del territorio ha potuto
partecipare ad un progetto di frequenza delle sale parto
ospedaliere. Volevamo sapere dall'Assessore quali sono i motivi che
hanno portato a questi ritardi e quando sarà possibile attivare la
procedura prevista. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Anche qui ringrazio la
Consigliera che ha ricordato questo aspetto che riguardava la
possibilità per le ostetriche di frequentare la sala parto.
Proprio al mese di gennaio ho avuto un incontro con le cinque
ostetriche che sono interessate a questa procedura, perché anche
loro sollecitavano di poter iniziare tale percorso. Il percorso che
adesso è stato definito, con un protocollo ben preciso, io ho
proprio in questi giorni sollecitato l'azienda ad applicare tale
protocollo, che prevede l'avvio e sarà mia cura di tenerla
informata su quando inizierà, ma credo a breve, perché il
protocollo è stato stilato, e prevederà anche...
"al fine di
garantire un puntuale aggiornamento
- leggo l'ultima parte del
protocollo -
delle pratiche ospedaliere si propone un retraining
di un giorno ogni tre mesi a rotazione delle ostetriche
territoriali interessate"
. Sono stati definiti finalmente anche
i criteri che deve avere la donna che deve partorire sul
territorio, che può usufruire dell'accompagnamento dell'ostetrica
territoriale. Qui il ritardo è dovuto al fatto che si sono dovuti
solo specificare alcuni aspetti medico-legali, perché la competenza
dell'ostetrica che sta in sala parto è una e l'ostetrica del
territorio ha delle competenze più di carattere consultoriale e di
prevenzione. È chiaro, come mi è stato confermato in questa
riunione di metà gennaio, che l'anno scorso sono stati portati a
termine due parti a domicilio, in urgenza, quindi credo per queste
ostetriche sul territorio sia una buona possibilità per rinnovare
le competenze che avevano. Sarà mia cura comunicare il giorno in
cui partirà tale percorso, sicuramente a breve e naturalmente,
secondo il protocollo, vedrà la presenza delle ostetriche del
territorio in sala parto.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore, non può che farmi
piacere la notizia che mi ha dato, che partono al più presto questi
corsi, anche perché sappiamo che è un servizio molto importante,
perché si tratta della vita delle persone e io la volevo
ringraziare.
