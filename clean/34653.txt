Classificazione
EDILIZIA
Edilizia residenziale



Oggetto del Consiglio n. 2395 del 2 maggio 2012 - Resoconto
OGGETTO N. 2395/XIII - Interpellanza: "Iniziative per fare
fronte all'emergenza abitativa derivante dall'aumento dei
pignoramenti".
Interpellanza
Richiamata l'interpellanza oggetto del Consiglio n. 1681 del
9 marzo 2011 "Iniziative per arginare il fenomeno del pignoramento
delle abitazioni alle famiglie meno abbienti";
Considerato che in tale occasione l'Assessore Marco Viérin ha
precisato che, nel nuovo piano triennale 2011-2013 per l'edilizia
residenziale, approvato dal Consiglio regionale in data 12 gennaio
2011, era stata inserita la previsione di uno studio
socio-economico dei fenomeni abitativi, pignoramenti compresi, che
prevede la preliminare formazione di un'apposita banca
dati;
Appreso dagli organi di stampa che le esecuzioni immobiliari,
i pignoramenti di case, alloggi e alberghi, sarebbero aumentati,
nel 2011, del 30% e tale aumento sarebbe in larga parte da
attribuirsi alla sofferenza dell'istituzione famiglia;
Preoccupata per gli effetti devastanti della crisi economica
sui bilanci familiari;
la sottoscritta Consigliera regionale
Interpella
l'Assessore competente per conoscere:
1) se i dati in suo possesso, derivanti dallo studio dei
fenomeni abitativi, pignoramenti compresi, previsto dal piano
triennale 2011-2013 per l'edilizia residenziale, corrispondono alle
notizie riportate dagli organi di stampa relativamente ad un
aumento esponenziale dei pignoramenti di abitazioni;
2) se intenda far fronte alla nuova emergenza abitativa
derivante dall'aumentato numero dei pignoramenti e in quale
modo.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
In occasione dell'interpellanza del Consiglio n. 1681 del 9
marzo 2011: "Iniziative per arginare il fenomeno del pignoramento
delle abitazioni alle famiglie meno abbienti", l'Assessore Marco
Viérin ha precisato che nel nuovo piano triennale 2011-2013 per
l'edilizia residenziale, approvato dal Consiglio regionale in data
12 gennaio 2011, era stata inserita la previsione di uno studio
socio-economico dei fenomeni abitativi, pignoramenti compresi, che
prevede la preliminare formazione di un'apposita banca dati.
Appreso dagli organi di stampa che le esecuzioni immobiliari, i
pignoramenti di case, alloggi e alberghi sarebbero aumentati nel
2011 del 30 percento e tale aumento sarebbe in larga parte da
attribuirsi alla sofferenza della situazione familiare; preoccupata
per gli effetti devastanti della crisi economica sui bilanci
familiari, volevamo sapere:
"se i dati in suo possesso,
derivanti dallo studio dei fenomeni abitativi, pignoramenti
compresi, previsto dal piano triennale 2011-2013 per l'edilizia
residenziale, corrispondono alle notizie riportate dagli organi di
stampa relativamente ad un aumento esponenziale dei pignoramenti di
abitazioni; se intenda far fronte alla nuova emergenza abitativa
derivante dall'aumentato numero dei pignoramenti e in quale
modo"
. Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente. Ringrazio la
collega Fontana per avermi dato l'opportunità di illustrare la
situazione in merito all'aspetto casa, che è sempre stata seguita
in maniera puntuale sia dalla Giunta, sia dal Consiglio, perché è
un tema molto importante per le famiglie valdostane.
Confermo quindi alla collega Fontana che nel piano triennale
2011-2013 era stato previsto uno studio socio-economico dei
fenomeni abitativi, pignoramenti compresi. L'avvio di tale studio,
come stabilito dal POA 2012, approvato con delibera di Giunta n.
381/2012, è previsto per la fine del corrente anno e quindi essere
messo a disposizione del Consiglio entro il 2013. Al momento è in
corso se vogliamo la fase preliminare di formazione di un'apposita
banca dati, già avviata lo scorso anno, che raccoglie anche le
informazioni relative alle esecuzioni immobiliari che coinvolgono
direttamente e indirettamente la Regione e quindi anche Finaosta.
Prima di illustrare tali dati, bisogna ricordare che in generale,
le notizie riferite alle procedure di pignoramento sono difficili
da reperire, anche per la privacy, nella loro completezza e da
interpretare nella loro disaggregazione fra causa ed effetti. Oggi
gli uffici del Servizio di edilizia residenziale hanno fatto un
monitoraggio dei dati relativi ai mutui regionali soprattutto prima
casa e centri storici, nel concetto di dire che lo studio è stato
avviato, abbiamo quindi tutti i dati dell'Ente pubblico Regione,
Finaosta compresa, e oggi posso rispondere sui dati della prima
parte dello studio.
Dai dati aggiornati al primo trimestre 2012 emerge che il
fenomeno del pignoramento delle abitazioni a causa del mancato
pagamento delle rate di mutui continua ad apparire molto limitato,
anche grazie agli specifici interventi assunti dalla Giunta
regionale con la predisposizione di disegni di legge anticrisi, in
particolare, grazie alla sospensione del pagamento delle stesse
rate di mutuo. Infatti su oltre 9.000 mutui prima casa in
ammortamento sono circa 20 le procedure legali in corso; i
pignoramenti eseguiti da Finaosta negli ultimi 10 anni sono solo
11, mediamente uno all'anno: uno nel 2002, due nel 2004, uno nel
2006, due nel 2007, tre nel 2009, uno nel 2010 e uno nel 2012, nel
2011 neanche uno. Dalle verifiche effettuate con Finaosta, in
questo periodo non risultano casi di particolari sofferenze; sono
stati avviati due soli procedimenti per irreperibilità degli
intestatari dei mutui. Inoltre nelle 20 procedure legali in corso
su immobili finanziati da Finaosta in questi 10 anni, compresi gli
11 pignoramenti, solo una riguarda la casa, due riguardano spese
condominiali non pagate, tutti gli altri casi sono di fallimenti di
altra natura, ovvero 3 per debiti correlati ad attività commerciali
e artigianali, 8 a crediti da procedure legali, 6 per alimenti,
tributi, spese legali.
In merito alla seconda domanda, si precisa che, già oggi per i
nuclei familiari che hanno subito pignoramenti, gli stessi possono
accedere alle misure di emergenza abitativa, chiaramente se hanno
le condizioni reddituali e patrimoniali che rientrano nei parametri
di legge, perché Finaosta dice a volte c'è il fallimento, c'è il
pignoramento, ma magari da questo pignoramento rientrano
100-200.000 euro al nucleo familiare che può dotarsi di risorse per
andare sul mercato libero o trovarsi una casa più piccola. Se
rientrano nei limiti di reddito e di patrimonio, quindi questi
nuclei possono accedere in primis all'emergenza abitativa e poi
seguire il percorso dell'emergenza ordinaria, quindi delle case
popolari. Rassicuro comunque la collega e tutti i cittadini che,
grazie alle novità introdotte con delibera n. 655/2010, poi
migliorata dalla delibera n. 3135/2011, l'Amministrazione regionale
continuerà a sostenere i Comuni valdostani nell'affrontare e
risolvere i casi di emergenza abitativa di loro competenza, che in
questo periodo di crisi sono sempre più numerosi. Voglio aggiungere
che il sostentamento ai Comuni è quell'80 percento famoso di
contributo erogato per far fronte alle emergenze abitative,
accelerando così l'iter delle procedure per dare risposte più
veloci ai nuclei familiari in difficoltà.
Presidente
- La parola alla Consigliera Carmela
Fontana.
Fontana (PD)
- Grazie Presidente. Ringrazio l'Assessore
per i dati che mi ha fornito, che mi tranquillizzano; però poi
leggo:
"allarme, 160 case pignorate, tante famiglie in mezzo ad
una strada"
, questi sono i titoli dei giornali. Siamo nel mezzo
di una crisi del 2012, sappiamo anche noi che ci sono stati tanti
aiuti con il pacchetto anticrisi e che si è data la possibilità a
tanti cittadini di revocare il mutuo. Questa Regione ha fatto molte
cose nei confronti di tali persone, ma forse sarebbe il caso, visto
che questo studio finisce all'inizio del 2013, di fare un passaggio
in commissione con tutti gli attori, proprio per riuscire a dare
questi dati e capire bene com'è la situazione ed evitare di
allarmare tali cittadini. Visto che lei ha altri dati, sarebbe
l'occasione di chiarire la situazione, perché, dai dati che lei mi
fornisce, non c'è questa grossa preoccupazione. Secondo me, non
costerebbe niente fare un passaggio in commissione e provare a
vedere le problematiche che ci sono e cosa si potrebbe fare. La mia
preoccupazione è che stiamo vivendo un anno talmente difficile con
la perdita del lavoro e che queste preoccupazioni magari le avremo
a fine 2012 o nell'anno in corso. Se lei ci dà tale disponibilità,
visto che sono cose delicate, magari ne possiamo parlare in
commissione. Grazie.
