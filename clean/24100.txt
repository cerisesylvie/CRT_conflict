Classificazione
PARTECIPAZIONE E INIZIATIVA POPOLARE



Oggetto del Consiglio n. 3083 del 7 novembre 2007 - Resoconto
OGGETTO N. 3083/XII - Interpellanza: "Mancanza di
informazioni relative alla consultazione referendaria del 18
novembre p.v. sui siti informatici della Regione".
Interpellanza
Ricordato che domenica 18 novembre 2007 la Valle d'Aosta sarà
chiamata ad esprimersi su 5 importanti quesiti referendari e che
per la prima volta gli elettori valdostani, con il loro voto,
potranno decidere direttamente su due questioni vitali per la
nostra comunità;
Constatato che tale importante appuntamento è garantito e
sancito dal nostro Statuto di Autonomia;
Preso atto che non vi è traccia di informazione alcuna sul
sito web dell'amministrazione regionale e neanche sui link
dedicati;
I sottoscritti Consiglieri regionali
Interpellano
il Governo regionale per sapere:
1) per quali motivi non sono state ancora inserite le
informazioni relative alle operazioni di voto e di svolgimento dei
referendum del 18 novembre 2007 e se, e quando, si intende operare
in tal senso.
F.to: Venturella - Squarzino Secondina - Bortot
Presidente
- La parola al Consigliere Segretario
Venturella.
Venturella (Arc-VA)
- Come voi tutti sapete, domenica 18
novembre si svolgerà un importantissimo appuntamento elettorale,
molto particolare, il primo in Italia: il referendum propositivo.
Anche se si tenta comunque di nascondere un poco, non parlarne
soprattutto da parte di autorevoli esponenti della maggioranza,
vorremmo chiedere... il 26 ottobre non c'era nulla sulla "home
page" della Regione, anche oggi pare che non si faccia nessun
riferimento ai referendum del 18 novembre, vi è però un riferimento
al 1° luglio: riduzione per i dipendenti pendolari delle tariffe
autostradali, "Miss Universo" 6-7 novembre 2007, eventi 2007...
bollettino valanghe, previsioni del tempo del 7 novembre, 2007
"Anno europeo delle pari opportunità", prenotazione attività
didattiche del Museo archeologico regionale, 15 novembre Convegno a
Pollein sulla condizione anziana. Vi sono poi vari "link" che
rimandano ad altre pagine, abbiamo provato, ma un bel riferimento,
un riquadro con su scritto: 18 novembre, cosa capita... non solo il
compleanno della Sig.ra Pina che abita al Quartiere Cogne, ma anche
qualcosa che si riferisce ad un interessantissimo appuntamento
elettorale: il referendum propositivo. Volevamo solo sapere dal
Governo regionale e dal suo Presidente i motivi del perché non sono
state ancora inserite sul sito della Regione notizie su un
appuntamento così importante e se e quando si intende operare in
tal senso, perché, scaricando gli altri "home page" riferiti alle
elezioni, abbiamo visto che 15 giorni prima venivano dati almeno
alcuni riferimenti. Abbiamo sempre impostato le nostre
interpellanze sul condizionale: parrebbe non esserci, almeno alla
prima visione della nostra prima pagina del sito della Regione non
vi è nulla, vorremmo avere delucidazioni dal Presidente della
Regione.
Presidente
- La parola al Presidente della Regione,
Caveri.
Caveri (UV)
- Il gruppo "Arcobaleno" deve decidere del
Presidente, ossia nell'interrogazione avete detto che parlo troppo,
nell'interpellanza che parlo troppo poco, d'ora in poi chiederò al
Consigliere Segretario Venturella dei consigli su cosa fare, lo
nominerò "maître à penser", guru... perché è sempre connesso, io si
vede che sono sconnesso... ha la faccia da guru, è vero, poi, da
quando ho scoperto che avevate litigato in epoca giovanile con Leo
La Torre, che l'Assessore La Torre lo aveva messo sotto con il
motorino, purtroppo lo aveva messo... va be'... È divertente che
facciate domande, di cui conoscete già le risposte, perché il 16
ottobre 2007, quindi ben prima della presentazione
dell'interpellanza, dai vostri ranghi che sono scatenati nella
comunicazione... e quindi numerosissimi esponenti del vostro
schieramento hanno chiesto al Dipartimento sistema informativo e
alla Direzione della comunicazione e del cerimoniale, hanno chiesto
all'Amministrazione regionale quale fosse l'intenzione rispetto al
sito "web" della Regione e hanno già avuto le delucidazioni
necessarie, ossia che una decina di giorni prima delle
consultazioni, domani, dopodomani,
le informazioni tecniche
riguardanti le modalità di voto, i documenti necessari per votare,
le facilitazioni per i disabili, le operazioni di scrutinio, nonché
il numero degli elettori in Valle d'Aosta, ossia l'insieme del
materiale necessario per il referendum verrà messo in rete. Fra
l'altro, come ricorderete, l'Ufficio stampa provvederà a
raccogliere i dati che saranno poi oggetto di comunicato stampa e
di pubblicazione sempre sul sito. Naturalmente sul sito ci saranno
anche i dati di affluenza alle urne, se il "quorum" sarà raggiunto
o non sarà raggiunto, i risultati delle operazioni di voto, se le
operazioni di voto risulteranno utili o inutili a seconda del
raggiungimento del famoso 45%. Segnalo, a mero titolo di curiosità,
che deve essere sfuggito loro che le informazioni relative alle
consultazioni referendarie sono solitamente pubblicate sul sito
della Regione la settimana prima la data fissata, quindi noi
immaginando 10 giorni diventiamo assai più generosi; ad esempio, in
occasione delle consultazioni referendarie del 15 e 16 giugno 2003,
l'insieme delle informazioni è stato pubblicato il 12 giugno e
quindi 3 giorni prima del voto. Non ricordo sinceramente chi
ricoprisse la carica di Presidente della Regione nel giugno 2003,
forse era Louvin, ma credo, proprio alla luce di quanto sopra, che
sia evidente come in questa occasione vi sia invece da parte nostra
la volontà di un rafforzamento della visibilità e di una corretta
diffusione a vantaggio dei cittadini che dovranno decidere cosa
fare per il referendum.
Président
- La parole au Conseiller Secrétaire
Venturella.
Venturella (Arc-VA)
- Non mi permetterò mai di indicarle
cosa deve fare, lei lo sa benissimo. Certo che l'opportunità di
parlarne in Consiglio, del fatto che manca ancora un'informazione,
che si dice solitamente una decina di giorni prima, domani o
dopodomani, ci chiediamo: ma domani o dopodomani? Perché se è 10
giorni prima... Non vorrei che facesse, come dice con
un'espressione abbastanza tipica il mio amico collega Bortot, il
paio con le decisioni prima della validazione dei risultati del
referendum, per cui 10 giorni o 15 giorni prima... insomma queste
cifre sono un po' labili, la matematica è forse un'opinione perché,
se è 10 giorni prima, se il referendum è il 18, non si conta la
data del 18, ma credo che domani dovrebbe essere pubblicato, anche
perché è un diritto degli elettori sapere, per chi non lo sa
ancora, quali sono le operazioni di voto...
(interruzione del Presidente della Regione, fuori
microfono)
Squarzino
(fuori microfono)
- ... lo hanno messo
mentre qui era aperto, perché avevamo aperto all'inizio... hanno
aspettato che lei desse il suo...
Venturella (Arc-VA)
- ... non si sa chi sia diventato più
rosso fra lei e qualche giornalista dell'agenzia; allora meno male
che questa è servita a risvegliare qualche meccanismo poco
"oliato".
