Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1748 del 9 gennaio 1991 - Resoconto
OGGETTO N. 1748/IX - Comunicazioni del Presidente della
Giunta.
Presidente:.Ha chiesto la parola il Presidente della Giunta,
Bondaz; ne ha facoltà.
Bondaz (DC):
Prima di ogni altra considerazione, vorrei
associarmi alle parole di cordoglio espresse dal Presidente del
Consiglio e dai Consiglieri intervenuti nel dibattito, per
ricordare serenamente il signor Scollica, che ci ha lasciati
ultimamente, e l’ex Consigliere regionale Perron,
che non ho avuto il piacere di conoscere, ma che, come mi è stato
detto da persone che l’avevano conosciuto, era una
figura molto valida nella tutela degli interessi della nostra
Regione.
Mi associo anche alle parole di speranza del Presidente del
Consiglio in riferimento ai colloqui di Ginevra tra i ministri
degli esteri americano ed iracheno, per esprimere la speranza che
il 15 di questo mese sia ricordato come un giorno di pace e non di
guerra.
Profonda impressione ha suscitato altresì la notizia del barbaro
assassinio dei tre giovani carabinieri, avvenuto a Bologna nei
giorni scorsi.
Nell’esprimere la più ferma condanna
dell’Amministrazione regionale per questo inaudito
crimine, che colpisce ancora una volta l’Arma dei
carabinieri, da sempre presidio delle istituzioni democratiche del
Paese, rinnoviamo alle famiglie, così dolorosamente provate, la più
sincera partecipazione al grave lutto e la più viva solidarietà
all’Arma dei carabinieri, impegnata come non mai
nella difesa della legalità democratica, in un momento
caratterizzato dal dilagare della criminalità organizzata.
Nella riunione di Giunta del 28 dicembre 1990 è stato deliberato
l’acquisto di beni immobili della società ILVA per
un importo di spesa di circa lire 27.700.000.000. Ai sensi della
legge regionale n. 16 del 18 giugno 1982, in applicazione della
legge regionale n. 55 del 17 giugno 1988 e della legge regionale n.
91 del 21 dicembre 1990, è stato conferito mandato alla Finaosta di
intervenire nell’atto di compravendita, con
l’obbligo di trasferire contestualmente i beni nel
patrimonio regionale. L’atto notarile è stato rogato
il 31 dicembre 1990.
Nella riunione di Giunta del 28 dicembre 1990 è stato altresì
deliberato l’acquisto del valore nominale del
capitale sociale della Società Ilssa Viola s.r.l., per un impegno
di spesa di lire 37 milioni circa. Con l’acquisto,
già avvenuto, della quota della società, sarà possibile, come noi
speriamo, revocare i provvedimenti in atto per il licenziamento dei
dipendenti, mentre la cassa integrazione guadagni straordinaria,
per i 162 dipendenti, potrà essere fatta proseguire fino al 31
dicembre 1991, con l’opportunità di accedere ai
finanziamenti della CEE per programmi di riconversione e di
riqualificazione de lavoratori.
Crediamo pertanto che, con la deliberazione di Giunta n. 11464,
siano stati risolti, almeno temporaneamente, i gravi problemi del
personale dell’Ilssa Viola, i cui posti di lavoro
erano gravemente minacciati.
Con lettera in data 3 gennaio 1991, indirizzata al Presidente
della Giunta regionale, il Tribunale di Aosta comunica che, ai
sensi dell’articolo 3 della legge regionale n.16 del
7 maggio 1975, il 2 gennaio 1991 è stata presentata alla
Cancelleria l’istanza per la promozione di un
referendum abrogativo della legge recante: "Intervento della
Regione autonoma della Valle d’Aosta a sostegno
della candidatura per l’organizzazione dei Giochi
olimpici invernali del 1998". Con la pubblicazione
dell’avviso nel Bollettino Ufficiale della Regione
n. 2 dell’8 gennaio 1991, possono di fatto essere
avviati la raccolta delle quattromila firme previste dalla legge e
l’iter previsto dalla legge per il referendum
abrogativo.
Per quanto attiene alla polemica sollevata dal Sindaco di Cogne
circa la tranvia Cogne-Plan Praz, a cura
dell’Assessore all’Industria,
Commercio, Artigianato e Trasporti, in data 3 gennaio 1991 è già
stato emesso un comunicato stampa che contiene le valutazioni della
Giunta in ordine al problema.
Presidente:
Se nessuno intende intervenire sulle
comunicazioni del Presidente della Giunta, passiamo
all’oggetto successivo.
***
