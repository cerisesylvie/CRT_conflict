Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 5 del 20 ottobre 2020 - Resoconto
OBJET N° 5/XVI - Élection du Président du Conseil.
Baccega (Presidente) -
Siamo al punto 4 all'ordine del
giorno. Ricordo che, ai sensi dell'articolo 7 del Regolamento
interno, per l'elezione del Presidente è richiesta la presenza in
remoto o in presenza di almeno due terzi dei consiglieri assegnati,
ovvero 24, e che il Presidente è eletto con votazione a scrutinio
segreto a maggioranza assoluta dei consiglieri assegnati.
Visto che esiste il numero legale per deliberare, dichiaro
aperta la discussione sulla proposta di elezione del Presidente.
Qualcuno intende prendere la parola? Ha chiesto la parola la
collega Minelli, ne ha facoltà.
Minelli -
A nome dei gruppi della costituenda
maggioranza, la proposta per la nomina a Presidente del Consiglio
della Valle d'Aosta è per il consigliere Alberto Bertin.
Presidente -
Qualcuno vuole prendere la parola? Se
nessuno intende prendere la parola, credo che si possa passare alla
votazione. Per la votazione segreta a ogni consigliere verrà
consegnata una scheda su cui potrà essere scritto un solo
nominativo. Ricordo che in caso di omonimia dovrà essere scritto
sulla scheda oltre al cognome anche il nome di battesimo. La cabina
di votazione è posta alla destra del bancone del Presidente, l'urna
per le schede è al centro della sala. Ricordo che i consiglieri
collegati in videoconferenza voteranno attraverso delega a un altro
soggetto presente in aula, preventivamente individuato dai
rispettivi gruppi, che procederà alla compilazione della scheda
sulla base delle indicazioni ricevute. Il consigliere Segretario
chiamerà uno alla volta in ordine alfabetico i consiglieri per la
votazione.
Il collega Manfrin ha chiesto la parola. Prego, ne ha
facoltà.
Manfrin -
Per un breve intervento al termine del quale
chiederò il voto in cabina. Intervengo a nome del gruppo Lega per
fare un pochino di storia all'interno di quest'aula, leggendo solo
qualche notizia che ci separa da un paio di anni rispetto all'
elezione che c'è stata in questa aula del Presidente del Consiglio
a giugno 2018. Lo faccio leggendo una Ansa che riportava alcune
dichiarazioni che erano state fatte all'interno di quest'aula,
alcune dichiarazioni che riprendevano il pensiero dei gruppi
dell'allora minoranza, Union Valdôtaine, Union Valdôtaine
Progressiste, Impegno Civico e Movimento 5 Stelle, che contestavano
la designazione dell'allora Presidente del Consiglio sostenendo che
non vi fosse stato alcun confronto con i gruppi dell'opposizione
sulla candidatura proposta dalla maggioranza, che si tratta invece
di una figura
primus inter pares
e
super partes
,
spiegava l'allora capogruppo di Impegno Civico. Anche Renzo
Testolin dell'Union Valdôtaine lamentò il passaggio forzato della
maggioranza dicendo che c'erano movimenti che chiedevano ad altri
di dare segnali importanti e poi non hanno la stessa filosofia
della loro condotta.
Io credo che esattamente questi comportamenti stigmatizzati da
chi allora ai tempi ci voleva fare qualche lezione di
bon
ton
istituzionale probabilmente sono sicuramente stati
replicati, per lo meno nei termini in cui avevano proposto la volta
scorsa. Ma la cosa che mi preme ricordare con maggior trasporto
sono invece le dichiarazioni che il collega Bertin affidò a
Facebook
in un post del 2 luglio 2018, che vado testé a
leggervi: "Nuova Giunta, vecchie abitudini. Nei due giorni di
Consiglio il nuovo governo della Lega ha più volte chiesto la
collaborazione e un'apertura di credito nei suoi confronti. Ma al
momento di condividere alcuni organi di garanzia o la direzione di
commissioni che si occupano di riscrivere le regole per tutti,
nella neo maggioranza ha prevalso la solita logica spartitoria. La
nuova maggioranza ha voluto occupare sistematicamente tutte le
poltrone, sedie e sgabelli a disposizione nella rigida applicazione
del vecchio manuale spartitorio di scuola democristiana, il
cosiddetto manuale Cencelli. L'inizio non è stato dei migliori e il
rischio che il tanto richiamato cambiamento si traduca nella solita
sostituzione è reale. Sostituire tizio con caio, come abbiamo visto
in passato, non è sufficiente. Parafrasando una famosa battuta
pronunciata dall'attore Humphrey Bogart in un film degli anni '50,
questa è la vecchia politica bellezza".
Oggi ci si accinge a candidare alla Presidenza il collega Bertin
che faceva questa dura filippica contro la logica spartitoria.
Vedremo alla fine di questa giornata se effettivamente il collega
Bertin terrà fede a quanto aveva scritto e quindi rifuggirà la
logica spartitoria, oppure se in questa logica spartitoria di, come
definiva lui, poltrone, sedie e sgabelli, effettivamente la sua
maggioranza e la maggioranza che probabilmente va a formarsi in
questa giornata, si confermerà
in toto
.
Per questi motivi riteniamo, così come sostenuto spesso da
alcuni movimenti come ALPE, ma anche come Impegno Civico, che
probabilmente per presiedere questa aula potrebbe essere in questa
situazione, nella quale un buon terzo dei valdostani viene escluso
dal governo di questa Regione, potrebbe essere una buona
opportunità quella di concedere la presidenza all'opposizione. Ecco
perché riteniamo quindi di poter proporre una candidatura
alternativa e il gruppo Lega voterà convintamente il collega
Carrel.
Presidente -
Si voterà in cabina come richiesto dal
collega Manfrin. Il consigliere Carrel ha chiesto la parola, ne ha
facoltà.
Carrel -
Ringrazio per la fiducia il gruppo Lega. Anche
noi, come gruppo Pour l'Autonomie purtroppo non siamo stati
coinvolti in questa scelta, quindi non voteremo ovviamente una
scelta presa al di fuori da questa aula e senza condivisione,
soprattutto in merito alla presidenza del Consiglio. Annuncio
quindi che noi voteremo scheda bianca.
Presidente -
Possiamo procedere alla votazione, se non ci
sono altri interventi. Andiamo con calma in quanto aspettiamo
ovviamente le comunicazioni che arrivano dai colleghi che sono in
remoto. La votazione è aperta, invito il consigliere Segretario a
procedere all'appello.
Votazione per schede in cabina (per delega per i consiglieri
collegati in videoconferenza)
Esito della votazione:
Presenti: 35
Votanti: 35
Schede valide: 35
Schede bianche: 3
Bertin: 21
Carrel: 11
Il consigliere Bertin è il nuovo Presidente del Consiglio
regionale della Valle d'Aosta. Porgo a nome mio e di tutto il
Consiglio le felicitazioni al nuovo Presidente. Io lascio a lui
assumere la Presidenza. Concedetemi solo di ringraziare gli uffici
della Presidenza del Consiglio, con i dirigenti che sono qui al mio
fianco, per il grande lavoro svolto in questi giorni difficili e
complicati, affinché si potesse arrivare a rendere efficace questa
seduta del Consiglio. Buon lavoro a tutti. La parola al presidente
Bertin, ne ha facoltà.
Dalle ore 10:08 assume la Presidenza il presidente
Bertin.
Bertin (Presidente) -
Cari colleghi e colleghe,
permettetemi innanzitutto di ringraziare per la fiducia che mi è
stata data eleggendomi alla Presidenza del Consiglio della Valle.
Sono grato per il delicato ruolo che da oggi mi è stato affidato,
un ruolo di garante dell'assemblea che qui voglio e devo
rappresentare unitariamente.
Questa legislatura si apre in un momento estremamente difficile
per la nostra regione, non solo per la tanto temuta seconda ondata
della pandemia che si sta manifestando. Abbiamo un sistema
sanitario, economico e sociale già provato dagli accadimenti di
questa primavera che rischia di essere di nuovo sotto pressione.
Una situazione che accresce ancor di più le responsabilità di
questa assemblea. Dal 16 dicembre 2019 la nostra Regione è senza un
Governo legittimato dalla fiducia del Consiglio regionale. Una
situazione anomala che certo non ha favorito l'azione necessaria in
questi mesi di stress pandemico.
Un Consiglio regionale, inoltre, travolto da vicende giudiziarie
gravi, innanzitutto perché vedono partecipe la ?ndrangheta, una
delle organizzazioni criminali di stampo mafioso tra le più
pericolose del pianeta, in relazione con la politica e
rappresentanti delle nostre istituzioni. Un'organizzazione che ha
come finalità e obiettivo, per conseguire sempre più potere, di
infiltrare e condizionare la politica, come abbiamo letto anche
nelle recenti sentenze riguardanti la presenza della ?ndrangheta in
Valle d'Aosta. Fatti che hanno gravemente minato la credibilità di
questa istituzione e macchiato l'immagine della nostra regione.
Con questa nuova legislatura, questo nuovo Consiglio Valle deve
voltare pagina. Deve riscattarsi. Lo dobbiamo alla storia gloriosa
della nostra regione, all'avvenire di questa terra e a noi stessi.
Dobbiamo isolare il malaffare, prendere le distanze dalle
degenerazioni di questi anni, innanzitutto dalle modalità di
raccolta del consenso. È un compito che riguarda tutti. L'autonomia
e la democrazia non possono convivere con la ?ndrangheta. Un
Consiglio regionale rinnovato deve darsi questo obiettivo. Questa
Presidenza perseguirà anche questo obiettivo. Una comunità che cede
sulla legalità, occorre ricordarlo, mette gravemente a rischio il
proprio benessere e il proprio futuro.
Il Consiglio Valle è il rappresentante della sovranità popolare
valdostana e come tale deve ritrovare la sua centralità,
ridiventare il luogo del confronto e delle decisioni più importanti
per la nostra comunità. Deve ritrovare efficienza ed efficacia
nell'organizzazione e nell'azione, indispensabili per recuperare
credibilità nei confronti della cittadinanza, quella che in questi
anni forse è mancata.
Vérité et avenir : ces deux mots sont gravés sur le mur de notre
assemblée législative, dans la citation d'Emile Chanoux. Deux mots
que le martyr de la Résistance avait écrit en pensant aux peuples
suisses: deux mots qui doivent éclairer notre action et notre
vision du futur en faveur du peuple valdôtain.
Il Consiglio Valle deve anche sapersi rinnovare nelle modalità
di rapporto con l'esterno, sempre più trasparente e aperto verso i
cittadini. Un Consiglio Valle che sappia innovarsi anche nelle sue
funzioni, come sta avvenendo in tutte le assemblee del mondo, dando
maggiore importanza agli aspetti valutativi, rinnovandosi nelle sue
regole di funzionamento, aumentando anche la sua autonomia
funzionale rispetto ad altre istituzioni. Sono convinto che un
Consiglio autonomo, autorevole e propositivo possa essere di
supporto e di stimolo all'azione del Governo stesso nella sua
funzione esecutiva e amministrativa.
Ci aspettano momenti difficili ed è necessario il contributo di
tutti. Nel ruolo di Presidente del Consiglio non potrò che
impegnarmi a essere il garante delle regole, nel rispetto della
rappresentanza democratica, come deve essere per un organo di
garanzia. Un organo di garanzia per tutti, come tutti dobbiamo
essere consapevoli in questa Assemblea dell'importanza del ruolo
che i cittadini e le cittadine ci hanno affidato, consci che
dobbiamo essere noi per primi a esserne oggetto di verità e
portatori di futuro attraverso la nostra attività e la nostra
azione. Grazie.
