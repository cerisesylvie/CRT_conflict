Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1787 del 27 gennaio 1986 - Resoconto
OGGETTO N. 1787/VIII - NECESSITÀ DI UN CONTROLLO SULLE MANCE
EROGATE PRESSO LA CASA DA GIOCO DI SAINT-VINCENT.
(Interrogazione).
PRESIDENTE:
Do lettura dell'interrogazione presentata dal
Consigliere Baldassarre:
INTERROGAZIONE
VENUTO a conoscenza cono nota n. 86/6 del 6.1.1986 a firma del
controllore regionale Raimondo Barmaverain della necessità del
controllo regionale sulle mance erogate presso la Casa da Gioco di
Saint-Vincent;
CONSIDERATO che tale mancato controllo potrebbe avere arrecato
danni finanziari alla Regione
INTERROGA
l'Assessore regionale alle Finanze per conoscere le iniziative
che intende porre in essere per quantificare le mance erogate ai
vari giochi praticati presso il Casinò di Saint-Vincent.
PRESIDENTE:
Ha chiesto di parlare l'Assessore alle
Finanze, Martin; ne ha facoltà.
MARTIN (A.D.P.):
L'interrogazione prende spunto da una
lettera inviata da un controllore regionale tra gli altri anche ai
Capigruppo consiliari: si chiede cosa si intende fare per
quantificare le mance erogate presso il Casinò di
Saint-Vincent.
Premesso che per quanto riguarda il controllo dei giochi
l'organico del personale è stato notevolmente potenziato, quindi
sotto questo aspetto non dovrebbero esserci dei dubbi, il controllo
dovrebbe essere in grado di assicurare una verifica precisa della
regolarità dei giochi sia francesi che americani.
Premesso anche che per quanto riguarda l'incidenza ai fini
fiscali delle mance ci sono evidentemente degli organi preposti ad
un tale controllo (vedi Guardia di Finanza), voglio solo ricordare
all'interrogante che fra il Casinò di Saint-Vincent e
l'Amministrazione regionale esiste una convenzione votata dal
Consiglio regionale che all'art. 10 recita testualmente:
"L'Amministrazione regionale, anche allo scopo di avere il
riscontro sulla piena conformità della gestione a tutta la
legislazione vigente, si riserva il diritto di esercitare con
personale proprio presente in modo continuativo e sistematico ai
tavoli da gioco e con interventi saltuari, qualsiasi forma di
controllo sui giochi, manifestazioni varie, servizi, ingressi,
taverna, spettacoli, ecc., salvo il disposto del 2° comma dell'art.
7".
Il 2° comma dell'art. 7 dice: "Non saranno considerati come
facente parte degli incassi lordi del gioco gli incassi del
ristorante, bar, guardaroba, le mance, ecc., nonché altre
entrate".
Sulla base di questa convenzione, che è tutt'ora in atto e che
regola i rapporti fra il Casinò di Saint-Vincent e la Regione Valle
d'Aosta, al momento attuale non c'è nessun motivo per fare dei
controlli sulle mance. Se si vorrà cambiare la convenzione, se ne
riparlerà e si vedrà quali regole verranno inserite in una
eventuale nuova convenzione.
Al momento attuale, ripeto, questi sono i rapporti che la
convenzione regola fra la Regione ed il Casinò di
Saint-Vincent.
Si dà atto che dalle ore 10,28 assume la Presidenza il Vice
Presidente De Grandis Franco.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Prendo atto delle dichiarazioni
fatte dall'Assessore Martin, il quale giustamente ha citato la
convenzione, ma la nota che il controllore aveva inviato ai
Capigruppo aveva evidenziato un fattore negativo nell'interesse
della Valle d'Aosta, cioè quello della evasione fiscale sulle
mance.
In base alla convenzione non è previsto questo controllo, però
può esistere un controllo della Regione (anche se non è di sua
competenza perché spetta alla Guardia di Finanza fare certi
controlli), proprio per il personale che la Regione ha presso il
Casinò di Saint-Vincent.
Con la mia interrogazione volevo sollevare questo problema.
Prendo atto della risposta dell'Assessore Martin nel senso che la
Giunta non può fare niente nei confronti delle mance, e mi ritengo
soddisfatto.
