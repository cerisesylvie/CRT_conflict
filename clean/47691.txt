Classificazione
ASSISTENZA SANITARIA E OSPEDALIERA



Oggetto del Consiglio n. 3879 del 25 luglio 2024 - Resoconto
OGGETTO N. 3879/XVI - Interpellanze: "Intendimenti rispetto
alle criticità del nuovo sistema informativo ospedaliero "TrakCare"
e Azioni per porre rimedio alle criticità legate all'utilizzo del
nuovo applicativo del sistema informativo ospedaliero
"TrakCare"".
Bertin (Presidente) -
Come detto in precedenza, i punti
n. 56 e n. 58 all'ordine del giorno sono affrontati congiuntamente.
Punti n. 56 e 58. Consigliere Baccega, a lei la parola.
Baccega (FI) -
Concludo questo percorso nella sanità
valdostana, abbiamo detto anche poco fa che la comunicazione deve
essere sempre improntata a trasmettere messaggi positivi,
soprattutto in sanità deve dare forza, speranza e tranquillità ai
cittadini valdostani e non solo. Abbiamo letto l'articolo di queste
settimane che sottolinea che nel 2023 c'è stato un incremento di
interventi chirurgici rispetto al 2022, sicuramente hanno influito
le maggiori risorse messe a disposizione dal bilancio a favore
dell'Azienda USL, qualche assunzione in più, anche se il risultato
tra ingressi e chi esce non è così entusiasmante, ma lo capiremo
poi, gli accordi con la clinica di Saint-Pierre e di altre
strutture accreditate, anche questo lo capiremo, la buona
collaborazione e l'impegno tra il Dipartimento delle discipline
delle chirurgie e quello di anestesia, ma soprattutto perché si è
attenuata quella tendenza a chiudere per lunghi periodi, come nel
2022, le sale operatorie, qualcosa sta ancora avvenendo ma direi in
misura limitata.
Quello che lei sostiene nell'intervista, Assessore: "Le sfide
della sanità pubblica sono sempre più numerose ed è fondamentale
restituire ai cittadini e agli operatori sanitari un segnale
positivo e incoraggiante" va benissimo, comprendiamo la necessità
di essere positivi. Una dichiarazione che però contrasta con quello
che operatori della sanità e i cittadini rilevano e percepiscono.
Con i dati già evidenziati nell'interpellanza sulle liste di attesa
la situazione è abbastanza preoccupante. Nel funzionamento generale
da parte degli operatori sanitari e nelle lunghe attese previste
per visite entrano in campo le premesse di quest'interpellanza.
Dicevo che mi sono recato a trovare un amico ricoverato al Parini e
al bar del Parini mi sono imbattuto in alcuni medici professionisti
del Parini e un infermiere i quali dibattevano ancora con una certa
enfasi ma non mi parevano sereni. Mi sono avvicinato, vista la
conoscenza, e l'accusato era il nuovo
software
TrakCare che
ha creato e pare stia creando numerosi problemi a medici,
infermieri e personale amministrativo, un programma che è stato
definito lento, inadeguato, ridondante, ma anche scarsamente
intuitivo, macchinoso, disordinato e poco funzionale alle esigenze
cliniche e ai tempi di chi deve operare. Soprattutto viene
sottolineato, nella mia indagine di quel momento, che fin dai primi
giorni ha causato forte aumento di stress e di rischio clinico. Il
nuovo TrakCare ha messo in agitazione medici e infermieri per
effetto delle tempistiche che si richiede di passare davanti al
computer, anziché davanti ai pazienti, e pare che gli
amministrativi non possano operare sul sistema, quindi con evidente
riduzione del tempo da dedicare ai pazienti e facendo venir meno
l'attenzione a molte attività assistenziali, soprattutto quelle più
urgenti che richiedono tempestività di intervento. È in discussione
la gestione della somministrazione della terapia farmacologica, il
medico di Pronto Soccorso non riesce a sapere quanti posti letto
sono disponibili, i dati precedenti dei pazienti non si vedono,
dall'intervento a
post
ricovero non si riesce a programmare
e dal 5 di luglio non ci sono più i tecnici di INVA ma so che
stanno ritornando solo a supporto per far funzionare il vecchio
TrakCare. Ora pare che molti reparti sono tornati alla
somministrazione delle terapie o con il vecchio TrakCare o comunque
con le terapie cartacee; quello che si diceva è "Ospedale nel
caos", eppure il 6 maggio del 2023, quindi più di un anno fa, con
grande enfasi su tutte le testate regionali il titolo era: "È nato
il nuovo sistema digitale per la sanità valdostana". Vedo
l'Assessore che sorride su questo. Doveva coinvolgere l'Ospedale,
il territorio in un'ottica di unificazione e gestione di tutti i
dati socio-sanitari e migliorare l'erogazione dei servizi nel
territorio e aumentare i livelli di assistenza, quello lo dicevate
nel comunicato: "Il nuovo ecosistema è frutto di una
maxi
gara per l'affidamento di servizi applicativi e di servizi di
supporto nell'ambito dell'accordo quadro Consip, sviluppi
applicativi. Sarà introdotta una cartella clinica di nuova
generazione, basata su un archivio che non è soltanto un
contenitore di documenti, ma è un vero e proprio
electronic
medical record
riempito di dati che arrivano dai sistemi
informativi ospedalieri, dai sistemi informativi territoriali,
compresa la cartella clinica elettronica dei medici di medicina
generale e dei pediatri di libera scelta che registreranno anche
gli episodi clinici avvenuti fuori Valle e trasmessi dal nuovo
fascicolo". Entusiasmante. Tutto questo andava bene se il risultato
era questo. "L'obiettivo generale era incrementare la sicurezza del
paziente, la sua soddisfazione, ridurre gli errori e i tempi di
attesa, garantire la sicurezza dei dati, offrire agli operatori
sanitari strumenti per arrivare prima e meglio alla diagnosi e per
accedere più velocemente a tutti i dati necessari al percorso di
cura e assistenziale per costruire appunto quella che si chiama la
medicina proattiva". Poi concludeva sempre lei affermando: "Con
investimenti in questo settore la Regione conferma la volontà di
proseguire e ampliare un percorso che mette al centro i bisogni e
il benessere del paziente". Esattamente tutto quello che era un
buon auspicio purtroppo non sta succedendo, questo è un vero e
proprio fallimento e qualcuno in qualche modo dovrà rendere
conto.
Qui si può tornare al 2019 se vogliamo, ma magari lo faccio
dopo, quindi noi chiediamo se il nuovo software è adeguato alle
esigenze dell'Azienda e del nuovo Ospedale considerato quanto è
stato anticipato nelle mie premesse, se effettivamente il nuovo
sistema rappresenterà un momento di arricchimento del fascicolo
sanitario elettronico contenente tutte le informazioni della salute
dei cittadini e con una maggiore facilità di consultazione e
accesso, se si sono prese in considerazione esperienze di altri
partner che utilizzano lo stesso software - era appena uscito un
articolo di Verona dove Zaia criminalizzava questo software, Zaia
diceva a chiare lettere: "Non funziona" e tutti i medici
dell'Ospedale di Verona erano imbufaliti per questo nuovo sistema
che era stato adottato prima di noi dall'Ospedale di Verona, dalla
Regione Veneto - quali siano appunto gli intendimenti, Assessore,
rispetto alle criticità evidenziate, perché non è che ce le siamo
inventate, questo è quello che sta avvenendo, adesso non so se
nell'ultima settimana... sulla base di una lettera che è stata
inviata a tutti i colleghi: "siamo pienamente consapevoli delle
difficoltà incontrate con l'introduzione del nuovo sistema
TrakCare", quindi l'Amministrazione dell'Azienda USL ha preso atto
di quello che sta succedendo e ovviamente, anche in risposta di
quello che hanno scritto i medici all'Azienda, la sostituzione del
programma TrakCare con la nuova versione ha creato numerosi
problemi a medici, infermieri e personale amministrativo. Non leggo
tutto il resto ma più o meno l'ho riassunto nelle premesse di
quest'interpellanza.
Siamo fortemente preoccupati, Assessore.
Presidente -
Ha chiesto la parola il consigliere
Sammaritani, ne ha facoltà.
Sammaritani (LEGA VDA) -
Non mi dilungherò ulteriormente
nella presentazione della nostra iniziativa, che è praticamente
quasi identica a quella del collega Baccega, che già ha spiegato
bene quali siano state le origini di queste iniziative e quali
siano le gravi problematiche che si sono manifestate nell'utilizzo
di questo sistema informatico nuovo TrakCare, che è lo sviluppo di
quello già esistente. Le grandi difficoltà nell'inserimento dei
dati, nella gestione dell'operativo e della possibilità, da parte
dei medici, di ottenere riscontro nel momento in cui si manifestano
queste difficoltà e quindi la necessità di rivolgersi ai tecnici
per ottenere un aiuto nell'inserimento dei dati, nella soluzione
delle problematiche. Naturalmente con un taglio anche un po'
derivante dalla deformazione professionale che mi è tipica, oltre
ai disservizi che sono stati già ben espressi dal collega che mi ha
preceduto, che ha parlato anche di un potenziale rischio clinico
che è cosa ben importante naturalmente, c'è la problematica degli
eventuali rischi di responsabilità, nel senso di possibilità che
poi l'Azienda USL possa subire delle richieste di risarcimento
nell'ipotesi in cui questo rischio clinico diventi un efficace ed
effettivo danno clinico. È evidente che queste criticità che sono
serie e quanto pare non ancora risolte devono essere immediatamente
affrontate e quindi anche noi chiediamo se siano state già avviate
delle azioni per porre rimedio a queste criticità di cui si è
parlato, in caso positivo quali e se sia intendimento
dell'Assessorato o dell'Azienda USL di avviare azioni per valutare
l'esistenza di inadempimenti contrattuali in relazione alla
fornitura e alla gestione del TrakCare in questione.
Presidente -
Per la risposta, la parola all'assessore
Marzi.
Marzi (SA) -
Naturalmente, vista la complessità di tutte
le domande, la risposta è molto articolata. È utile e opportuno
riassumere il percorso che ha visto da poco entrare in fase di
utilizzo il nuovo sistema informativo. Tale percorso è stato
avviato nell'anno 2019 con l'inserimento dell'investimento nel
programma degli acquisti di servizi e forniture. A seguire è stata
svolta la procedura di evidenza pubblica che ha portato
all'aggiudicazione definitiva nel 2021. L'aggiudicazione definitiva
ha visto, di fatto, l'evoluzione del sistema vecchio vincere la
gara: quindi tutti avrebbero dovuto pensare che, di fatto, la
questione potesse funzionare. Nel complesso l'impegno finanziario
per l'intero progetto di digitalizzazione dell'intero sistema
informativo somma a circa 5.4 milioni di euro, di cui 1.7 milioni
di euro destinati all'aggiornamento appunto del
software
TrakCare. L'entità dell'investimento fa rendere conto di quanto il
progetto sia complesso e, conseguentemente, di quanto la sua
strutturazione e le procedure di pubblico affidamento siano state
impegnative, anche in termini di tempo investito. Il percorso è
proseguito poi nel 2022 con il coinvolgimento diretto nelle
attività di formazione di trentasei referenti tra medici,
infermieri, farmacisti e altri professionisti in modo da trasferire
a cascata la formazione ai propri collaboratori e a tutto il
personale operante nei vari servizi ospedalieri. A febbraio del
2023 l'Azienda ha nominato tre referenti per i percorsi specifici
della chirurgia, della medicina e del materno-infantile e ha
nominato un comitato di governo clinico costituito dai direttori
sanitari e da tutti i direttori dei dipartimenti aziendali. La
messa a punto del nuovo sistema informativo è quindi stata seguita
direttamente da numerosi referenti aziendali in rappresentanza
delle diverse aree di attività e ha compreso il Parini, il
Beauregard e l'ex Maternità, unitamente ad altri percorsi di
implementazione che costituiscono l'ecosistema sanitario regionale.
A settembre 2023 si è sostituito il sistema informativo del Pronto
Soccorso con il nuovo TrakCare, prima questione. A fine 2023 si
sono poi analizzati percorsi clinici assieme ai gruppi di lavoro e
ai responsabili. A marzo 2024 si sono svolti tre
workshop
aperti a trentasei professionisti nominati nel 2022 allo scopo di
validare i tre percorsi proposti. Ad aprile 2024 si sono
finalizzate cinque sessioni formative rivolte al personale del
Parini e del Beauregard. A novembre 2024 partirà quindi il sistema
ambulatoriale.
Venendo alla prima domanda, siamo consapevoli che il passaggio
al nuovo sistema informativo sta recando disagi perché, purtroppo,
come lei ha citato anche rispetto ad altre Regioni, tutto ciò può
accadere quando si cambia un sistema così importante, di fatto la
spina dorsale digitale del nostro sistema sanitario. In questo
periodo di avvio al servizio sono in corso i necessari monitoraggi
affinché i vari flussi documentali possano trovare il giusto
allineamento.
Riguardo all'adeguatezza del
software
, lo stesso è
caratterizzato da una tecnologia che fa uso dell'intelligenza
artificiale ed è utilizzato in svariati Paesi del mondo. La
versione aggiornata TrakCare Italy Edition 2023 è installata in
vari Enti del Servizio sanitario nazionale, dal Policlinico Gemelli
di Roma, eccellenza italiana e tra i primi a livello mondiale, alla
Città della salute e della scienza di Torino, il polo sanitario più
grande d'Italia e d'Europa, fino alle Aziende sanitarie del Veneto,
come da lei richiamato. La nuova versione del software è
certificata come dispositivo medico e garantisce di usufruire di
tutti gli aggiornamenti di prodotto che usciranno da qui a cinque
anni, cioè sino al 2029. Rispetto alla precedente versione, la
nuova vede installati nuovi moduli, quali il Pronto soccorso e la
farmacoterapia. Il sistema costituisce quindi un archivio digitale
centralizzato aziendale in grado di gestire documenti e dati
strutturati anche a supporto della nuova architettura del fascicolo
sanitario elettronico 2.0. Il progetto di ammodernamento ha
ottenuto il finanziamento PNRR per la missione 6, componente 2,
pari a 2.8 milioni di euro e permetterà di raggiungere una
specifica certificazione internazionale ben superiore a quella
dell'attuale sistema informativo aziendale. Il nuovo software è
quindi all'avanguardia ed è soprattutto predisposto per dialogare
efficacemente con tutti gli altri strumenti informativi del mondo
sanitario, in particolare con la nuova architettura del fascicolo
sanitario elettronico. Un altro investimento importante, che lei
tra l'altro conosce, perché lo ha citato nella 51, riguarda il
piano collegato all'informatizzazione del CUP e al collegamento al
CUP stesso di tutti gli erogatori di prestazioni interaziendali e
regionali. Anche in questo caso la Regione ha ricevuto un
importante finanziamento statale nell'ambito del piano regionale
appunto del governo delle liste di attesa: è da precisare che
quest'investimento, seppur altrettanto importante a quello della
digitalizzazione del sistema informativo aziendale, è un progetto
diverso e con finalità diverse come questo invece descritto.
Venendo alla domanda n. 2, è importante richiamare che
l'Assessorato ha seguito l'evoluzione del fascicolo sanitario
elettronico con l'obiettivo prioritario di mantenere la gestione a
livello regionale. Con tale obiettivo e con la delibera di Giunta
regionale 563 del maggio 2023 abbiamo ridefinito la strategia
regionale di sviluppo del fascicolo sanitario elettronico. Oltre ad
assicurare il raggiungimento degli obiettivi PNRR e delle linee
guida nazionali in materia, abbiamo quindi deciso di valorizzare e
far evolvere l'architettura e il patrimonio informativo regionale
senza per forza dover perseguire a priori un modello che preveda di
farne utilizzi e ricorso a servizi e a strumenti centralizzati.
Abbiamo quindi orientato un rinnovato ed efficace coinvolgimento
diretto della partecipata regionale INVA dando nuovo impulso ai
lavori del Comitato di pilotaggio regionale. Il Comitato vede
l'Assessorato, l'Azienda e INVA riuniti nell'intrattenere rapporti
e confronti diretti con i referenti del Dipartimento per la
trasformazione digitale della Presidenza del Consiglio dei
ministri, naturalmente con la collaborazione con il collega Caveri.
Il nuovo sistema informativo, oltre a rispettare i requisiti
previsti dalla normativa, contiene al suo interno tutte le
funzionalità conformi alle linee guida per la pubblicazione di
documenti clinici ed elettronici conformi al fascicolo sanitario
elettronico 2.0. Il software del Dipartimento è certificato presso
il Dipartimento per la trasformazione digitale e i documenti da
esso generati sono conformi a quanto previsto dalle regole di
interoperabilità per il fascicolo sanitario nazionale rispetto alla
precedente versione. Il progetto permette la gestione di un numero
crescente di tipologie di nuovi documenti, presentando quindi tutti
i presupposti per arricchire il fascicolo sanitario elettronico con
tutte le informazioni sulla salute dei cittadini.
Venendo invece la domanda n. 3, come abbiamo anticipato, sono
diverse le realtà che hanno adottato questo nuovo sistema
informativo e che rappresentano validi punti di riferimento per
ogni tipo di confronto o scambio di informazioni. Nel caso
specifico l'Azienda USL ha preso in considerazione come esperienza
quella del Policlinico Gemelli di Roma che utilizza lo stesso
software. Riteniamo che la realtà di eccellenza del Policlinico
Gemelli, che di recente ha ricevuto dalla Joint Commission
International un prestigioso riconoscimento a livello
internazionale per la qualità e la sicurezza dell'assistenza
sanitaria, possa rappresentare un riferimento rassicurante sulla
qualità del sistema informativo che è oggi in uso presso la nostra
Azienda sanitaria. Ricordiamo infine che il nostro sistema
informativo, e in più in generale il progetto di ecosistema
digitale sanitario della Regione Valle d'Aosta, è stato selezionato
quale progetto all'avanguardia ed è stato presentato nell'ambito
dei lavori del Ventiquattresimo Convegno nazionale
dell'Associazione italiana ingegneri clinici che si è tenuto a Roma
lo scorso mese di maggio 2024.
Venendo alla domanda n. 4, la complessità dell'evoluzione del
sistema informativo ospedaliero dipende dal numero di sistemi che
ad esso sono integrati. Il nostro sistema è fortemente
digitalizzato e prevede quindi numerose integrazioni con altri
sistemi informativi in uso in azienda USL. È prevedibile che gli
aggiornamenti così importanti dei sistemi informativi generino
segnalazioni da parte degli utilizzatori, che in ogni caso vanno
prese in carico e risolte con tempestività. L'Azienda USL monitora
giornalmente le attività e le varie questioni che vengono
segnalate, chiedendo al fornitore rapide soluzioni delle varie
istanze rappresentate. Allo stabilizzarsi delle segnalazioni sarà
avviata una fase di ulteriore trattamento al sistema che, grazie
alla collaborazione del personale sanitario coinvolto, che davvero
ringrazio per quello che sto cercando di fare, sarà reso pienamente
conforme all'organizzazione aziendale dell'Azienda USL.
Ci tengo a precisare, collega Baccega, che la sua è
un'iniziativa che coglie nel segno e la fortuna o la sfortuna ha
voluto che io fossi presente in Ospedale proprio il giorno nel
quale questo meraviglioso applicativo è partito, per cui può
immaginare.
Venendo all'iniziativa di cui al punto n. 58, l'Azienda USL ha
comunicato di aver predisposto specificazioni per ridurre e far
fronte a eventi inattesi. Queste azioni si esplicano
essenzialmente: 1) nel rilevamento e monitoraggio delle
segnalazioni attraverso specifici incontri di coordinamento con i
riferimenti dei vari percorsi clinici; 2) nella definizione di
percorsi di formazione del personale con presenza di operatori di
supporto in loco; 3) nel potenziamento dell'attività di presidio e
assistenza anche con lo svolgimento di riunioni giornaliere nelle
quali le segnalazioni sono analizzate insieme al fornitore con il
quale definire anche la priorità e le tempistiche di soluzione. È
in corso, tra l'altro, ora una formazione a distanza, con
l'obiettivo di migliorare l'utilizzo del software TrakCare 2023 -
dopo averne già fatto nel corso dei mesi dal 2021 in poi -
evidenziandone e illustrandone le potenzialità come dispositivo
medicale e le caratteristiche. La formazione interessa tre corsi
inerenti i flussi di sala operatoria e area critica dei ricoveri e
la cartella clinica della farmacoterapia. Oltre all'approfondimento
delle funzionalità esistenti, che è un obiettivo comune ai tre
corsi l'iniziativa prevede: per il flusso sala operatoria e area
critica, un
focus
sulle modalità sostanziali del nuovo
applicativo, anche per gestire le questioni più cliniche; per il
flusso ricoveri la valutazione delle potenzialità di ottimizzazione
della configurazione; per la farmacoterapia un focus sui più
frequenti errori di prescrizione di somministrazione dei farmaci.
Ulteriori momenti formativi saranno proposti all'Azienda USL in
seguito del ritorno di informazioni degli operatori coinvolti
nell'iniziativa finalizzata alla soluzione a problemi molto
specifici e operativi. È stata inoltre potenziata la collaborazione
tra l'Azienda USL e la società INVA nell'assistenza sul sistema
informativo ospedaliero, SIO, attraverso l'incremento del personale
da dedicare al progetto. Per potenziare le attività di presidio e
assistenza nella gestione delle richieste di intervento è inoltre
in corso l'incremento di personale e si svolgono verifiche
concernenti la corretta configurazione del centralino di
smistamento delle chiamate e l'analisi del corretto dimensionamento
dei flussi.
Venendo alla domanda n. 2 dell'iniziativa iscritta al punto 58,
l'Azienda USL riferisce di stare già procedendo con le opportune e
necessarie verifiche circa gli eventuali adempimenti contrattuali,
il monitoraggio sulla fornitura del servizio viene effettuato dalle
strutture e dai rappresentanti competenti dell'Azienda USL. Il
processo di monitoraggio del contratto è un'attività complessa che
prevede naturalmente il coinvolgimento, ma non lo dico a lei,
collega Sammaritani, del direttore operativo, del direttore di
esecuzione del contratto o DEC, del responsabile unico del
procedimento o RUP. L'Azienda riferisce che, a seguito delle
segnalazioni ricevute, in particolare con riferimento ai temi della
formazione e della gestione delle chiamate, i predetti responsabili
hanno avviato richiesta formale al fornitore per avere evidenza che
le azioni intraprese siano coerenti con gli adempimenti
contrattuali.
Presidente -
Per la replica, la parola al consigliere
Baccega.
Baccega (FI) -
Grazie Assessore. Il fatto che due forze
politiche di questo Consiglio regionale abbiano voluto affrontare
questa tematica è perché la preoccupazione è forte e quello che ci
fa piacere è che lei ha preso atto che c'è una forte preoccupazione
in ambito ospedaliero e sul territorio. Il percorso di questo SIO
nuovo è stato un percorso che chiamerei irto di insidie; come
ricorderà, nel 2019 abbiamo avuto dallo Stato - l'ho detto prima e
lo ribadisco -, anziché i quattro spiccioli che erano destinati
alla Valle d'Aosta nello 0,20% che ci compete nella suddivisione
delle risorse, il 20,02% perché ci siamo affermati dicendo: "No,
tutte le Regioni devono partire da una situazione di carattere
generale, devono consentire di poter lavorare in questa direzione
affinché in tutta Italia si abbiano gli stessi percorsi e le stesse
opportunità di confronto". Questi soldi erano per le liste di
attesa, per l'ottimizzazione, sono stati in fretta e furia
dirottati per andare a coprire questi 5 milioni e 400 mila euro che
erano quelli per l'acquisto del nuovo SIO. È vero che probabilmente
i rappresentanti aziendali, i medici, i professionisti hanno
partecipato e sono stati coinvolti nella fase di verifica e
approfondimento, io parlerei di una certa formazione, ma prendiamo
atto tutti insieme che alla prova del 1° giugno il nuovo TrakCare
non funziona secondo gli obiettivi e soprattutto mette fortemente
in difficoltà una serie di percorsi.
Come dico, le liste di attesa dal 1° giugno fino adesso in
alcuni settori non si leggono, non si vedono, le cartelle cliniche
del passato non si riescono a intercettare nel nuovo SIO, quindi ci
sono delle problematiche che sono serie e forti. Mi fa piacere che
ci sia tutto un lavoro di approfondimento e di valutazione affinché
si vada nella direzione di migliorare perché sennò bisognerà andare
verso una rescissione del contratto, non lo so, di solito funziona
così, mi dai un prodotto che non funziona, che non va bene, si
rescinde il contratto e poi dopo si attiva tutta una serie di
procedure. Sono felice anche del fatto che INVA sia finalmente
coinvolta, perché INVA era coinvolta già nel 2019, poi qualcuno
decise di mettere da parte e di andare avanti nella direzione delle
cose che non funzionano, che non potranno mai andare bene. Abbiamo
del personale efficiente, efficace anche in questa regione,
utilizziamolo fino in fondo, per questo e anche per altre cose, è
un messaggio che lancio per tutta la Giunta regionale. Seguiremo
quindi con attenzione questo percorso, se ci fa una cortesia di
avere la sua risposta, perché lei ha letto velocemente, non siamo
riusciti a stare dietro a tutto, ma è importante perché la tematica
è davvero all'ordine del giorno ed è preoccupante. Grazie
Assessore.
Presidente -
Ha chiesto la parola il consigliere
Sammaritani per la replica.
Sammaritani (LEGA VDA) -
Ho ascoltato con attenzione
naturalmente la risposta dell'Assessore che è solo in parte
soddisfacente, nel senso che abbiamo capito il percorso iniziato
nel 2019, quelle che sono state poi le vicende ulteriori di
quest'acquisizione di questo programma, però bisogna fare delle
valutazioni un pochino ulteriori, nel senso che se si compra un
prodotto di quest'importanza, con la spesa di oltre 5 milioni di
euro, si pensi che per il Veneto erano stati 122, quindi
investimenti piuttosto importanti, quasi il costo di un Ospedale
(non in Valle d'Aosta), bisogna sicuramente fare attenzione a
quello che poi si acquista e come lo si acquista e non si mette in
discussione la buona fede, nel senso che si vuole migliorare la
gestione dei sistemi informatici ospedalieri.
Se si va a guardare la rassegna stampa su quest'argomento, un
approccio olistico anche sotto questo profilo, c'è un approccio a
360 gradi, mettere in comunicazione i medici di medicina generale
con il Pronto Soccorso, con gli ambulatori e con il sistema
ospedaliero, tutto molto bello, però è evidente che bisogna salire
un attimo di livello e comprendere che non si può demandare al
personale medico e al personale ospedaliero la sperimentazione.
Quando un sistema di questo genere viene messo in atto, quando si
accende il bottone, deve funzionare. Poi è normale che qualche
problema ci possa essere, ma non si può far diventare i medici gli
sperimentatori, coloro che si mettono lì al computer e, per
inserire i dati in una cartella, ci mettono mezz'ora invece che due
minuti, perché questo è importante da valutare, nel senso che
abbiamo un personale ospedaliero già in crisi, già a rischio di
burnout
, già stressato da morire, gli creiamo anche i
problemi. Lo so perché lo viviamo anche noi, quando nel sistema
giudiziario è stato creato il processo telematico, è evidente che
ci sono state delle problematiche da risolvere, però un sistema
bene o male deve già funzionare bene, perché ci può essere qualche
piccola problematica ma non sicuramente diventare sperimentatori
del sistema, perché non è questo il ruolo dei medici, non è questo
il ruolo del personale ospedaliero, quindi qualche responsabilità
c'è, ci deve essere o di chi ha creato il sistema, o di chi l'ha
applicato, o forse addirittura di qualcuno che ha voluto applicarlo
e farlo partire un po' troppo in fretta, perché la sperimentazione
non è questione di chi sta operando nell'Ospedale. La
sperimentazione si fa prima, quando un sistema così delicato e così
importante come la gestione dell'Ospedale, quindi dei pazienti, dei
loro ingressi, delle uscite, delle terapie viene messo in atto,
deve essere quasi perfetto. Questo non è stato, quindi invece che
migliorare la vita del nostro personale ospedaliero, l'abbiamo
peggiorata una volta di più e questa è una responsabilità che in
qualche modo ci si deve assumere, qualcuno se la deve assumere,
perché è vero che siamo nel Paese di Ponzio Pilato, ma alla fine
qualcuno ogni tanto sarebbe bene che facesse un
mea culpa
dicendo: "Purtroppo abbiamo sbagliato" e, come diceva giustamente
il collega Baccega, è giusto che si facciano le giuste azioni per
capire dove si è sbagliato e perché è stato messo in piedi, è stato
reso operativo un sistema quando ancora questo sistema non era
quasi perfetto quanto meno. Questo è un discorso di capacità
amministrativa e quindi, come spesso abbiamo detto, siamo
sicuramente certi che il nostro personale ospedaliero operativo sia
più che efficiente, più che capace e che faccia anche tanti
sacrifici, ma non dobbiamo chiedergliene troppi, perché
quest'aspetto qui amministrativo non c'entra niente con la
professione medica, con la professione infermieristica, eccetera,
loro devono fare altre cose, non devono mettersi dietro a un
computer a perdere del tempo invece che dedicarsi ai pazienti. Le
criticità quindi ci sono, sono conclamate, dovete assolutamente
porre rimedio e chiederei naturalmente anch'io una copia della
risposta possibilmente perché abbiamo necessità di comprendere
meglio questa grossa criticità.
