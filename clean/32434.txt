Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 1159 del 21 aprile 2010 - Resoconto
OGGETTO N. 1159/XIII - Interpellanza: "Interventi di
sistemazione dell'area in corrispondenza del dismesso raccordo
autostradale con la statale n. 27 in comune di Aosta".
Interpellanza
Venuti a conoscenza che sul raccordo autostradale tra Gignod
e Aosta-Est, in corrispondenza del dimesso raccordo con la statale
27 in comune di Aosta, persiste una vasta area degradata, formata
dalle corsie dimesse, da un ampio cantiere abbandonato, nonché da
rifiuti e materiali edili abbandonati da anni;
Constatato che in tale area la corsia in direzione del
casello di Aosta Est, nel tratto compreso tra la galleria ed il
ponte sul Buthier, è separata dal terreno circostante e
dall'interpoderale solo da qualche paletto di legno e da bande di
plastica ad essi connesse, che inoltre presentano ampi tratti
divelti e che possono consentire anche ad animali di grossa taglia
di accedere al sedime autostradale;
Evidenziato perciò che tale area, oltre a presentare un grave
vulnus ambientale, rappresenta un reale pericolo per la sicurezza
della circolazione dei veicoli sull'autostrada;
Sottolineato che l'Amministrazione regionale è socia di
minoranza della SAV Spa, la società che ha in gestione tale
tratta;
Ricordato che sarebbe utile poter utilizzare una parte del
vecchio raccordo per consentire ai cittadini della collina di Aosta
di accedere alla media e bassa Valle senza dover attraversare il
capoluogo o senza dover risalire la statale del Gran San Bernardo
per poter utilizzare il raccordo autostradale Gignod-Aosta
Est;
i sottoscritti Consiglieri regionali del Partito
Democratico
Interpellano
la Giunta regionale per conoscere se intenda:
1) richiedere alla SAV la bonifica dell'area in questione e
la messa in sicurezza del sedime autostradale;
2) valutare con la SAV una sistemazione definitiva dell'area
ambientalmente ben inserita nel contesto agricolo
circostante;
3) valutare, insieme con la Città di Aosta, l'opportunità di
riattivare la sola corsia di entrata nella corsia diretta verso
Aosta Est.
F.to: Carmela Fontana - Rigo - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente.
Alcuni cittadini ci hanno segnalato una situazione di degrado
che interessa l'area corrispondente al dismesso raccordo fra la
statale 27 e il raccordo autostradale 29 tra Aosta Est e Gignod. Si
tratta, come tutti ricorderete, di ciò che resta di un raccordo
temporaneo che fu necessario costruire visto il notevole
rallentamento dei lavori, dovuto al problema di una casa che non si
volle abbattere e che è rimasta imbottigliata fra le due strade. A
pensarci bene stiamo parlando di una tratta autostradale che, prima
ancora di nascere, già dimostrava una certa tendenza a portare
problemi ed in effetti anche la progettazione e la realizzazione
della variante è costata un mare di soldi ed un notevole
allungamento di tempi.
Per poter utilizzare il primo tratto di 5,6 chilometri,
comprendente la galleria più lunga fra l'A5 e la strada statale 27
del Gran San Bernardo, poco oltre il fiume Buthier, aperto al
pubblico il 19 dicembre 1997, fu necessario costruire un raccordo
con la statale 27 che fu chiuso il 5 novembre 2001, quando venne
inaugurata la seconda parte del percorso di 2,3 chilometri,
comprendente la galleria più corta e il collegamento con la strada
statale 27 del Gran San Bernardo in direzione Svizzera.
Dopo 8 anni e mezzo l'area si ritrova ancora nelle stesse
condizioni di allora, anzi, un po' peggio. Infatti vi si trovano
rifiuti di vario genere, materiali edili alla rinfusa, compresi
oggetti arrugginiti e pericolosi, ma ciò che è peggio è che in tale
area la corsia di direzione del casello di Aosta Est, nel tratto
compreso fra la galleria e il ponte sul Buthier, è separata dal
terreno circostante e dall'interpoderale solo da qualche paletto di
legno e di bande di plastica rosse ad essi connessi, che peraltro
presentano ampi tratti divelti, con la conseguenza che animali
anche di grossa taglia possono facilmente accedere al sedime
autostradale, con gli inevitabili gravi rischi per la sicurezza
degli automezzi che vi transitano. Ricordiamoci che siamo su un
ponte alto un centinaio di metri. Insomma, ci sono molti motivi che
ci portano a dire che è tempo che quest'area venga rimessa in
ordine e venga ricostruita in un ambiente gradevole e
naturalisticamente compatibile con il territorio agricolo
circostante, e che tutte le sicurezze necessarie all'ottimale
fruizione del raccordo autostradale devono rapidamente essere
garantite.
Chiediamo pertanto alla Giunta regionale se intende intervenire
in questa direzione nei confronti della società che gestisce la
tratta autostradale 29, la società SAV, di cui l'Amministrazione
regionale è proprietaria di una quota; inoltre intendiamo sapere
dalla Giunta regionale se condivide l'opportunità di sfruttare
questa occasione per valutare la realizzazione di un piccolo
raccordo fra la statale 27 e l'autostrada Gignod/Aosta Est, per
consentire ai cittadini della collina di Aosta di accedere alla
media e bassa valle, senza dover attraversare il capoluogo e senza
dover risalire la statale del Gran San Bernardo. Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, M. le Président.
Mi ha stupito un po' il discorso inerente alle domande, perché
richiedere alla SAV la bonifica dell'area in questione, valutare
con la SAV una sistemazione definitiva, valutare insieme con la
città di Aosta l'opportunità di riattivare la sola corsia di
entrata nella corsia diretta verso Aosta Est, queste sono volontà
che sono - è vero - sul campo da 7-8 anni, ma sono volontà espresse
da tutte le istituzioni, dal Comune di Aosta e dalla Regione, da
molto tempo. Infatti questa situazione è riportata molto bene
partendo da quello che la collega aveva richiamato, cioè "casa
Faverge" e dalla lettera che l'ANAS ci ha inviato, che leggo per
non essere travisato.
Infatti la SAV ci scrive:
"Da parte nostra, preso atto di
quanto riportato nelle considerazioni prodromiche all'interpellanza
vera e propria, è doveroso ricordare che quanto ancora in atto e da
noi non concretizzato nella zona è riconducibile in primis alla ben
nota vicenda di casa Faverge che, modificatisi i progetti del
raccordo A5, statale 27 del Gran San Bernardo, ha comportato un
enorme allargamento dei tempi di completamento dell'opera e
successivamente a richieste ripetute del Comune di Aosta
intervenute a progetti già modificati e opere già realizzate, di
poter attivare, sempre dal Comune di Aosta, contrariamente a quanto
facente parte del primitivo progetto, una via d'innesto sulla
statale 27 sul raccordo stesso in zona Plan de Signayes a favore
degli abitanti del Comune di Aosta. Questa ultima richiesta, che
data ormai dal 2001, ha comportato una riprogettazione dell'intero
impianto viario in corrispondenza della rotatoria di Plan de
Signayes, progettazione che, con i tempi non nostri di
approvazione, si è localmente e faticosamente conclusa con delibera
della Giunta regionale del 12 giugno 2009. Attualmente il progetto
con ulteriori integrazioni ancora intervenute dopo l'approvazione
in ragione dei molteplici condizionamenti formulati dagli enti e
organismi avente voce in capitolo, è stato trasmesso
all'approvazione della concedente ANAS il 19 febbraio scorso -
quindi noi abbiamo fatto la delibera lo scorso anno e a febbraio
l'abbiamo mandata all'ANAS con i vari pareri dei Comuni
interessati, Aosta e quant'altro - con connotazione di particolare
urgenza delle connesse procedure espropriative anche in ragione di
un'importante funzione di collegamento di emergenza per i mezzi di
soccorso alle due gallerie sottese dal raccordo. Conferiamo inoltre
che il nostro progetto, come localmente e definitivamente approvato
è ambientalmente ben inserito nel contesto agricolo circostante e
segnaliamo infine che l'accesso della viabilità ordinaria al
raccordo autostradale in zona Plan Signayes, per tanto tempo
criticato e condannato, è la ragione prima del progetto attualmente
in approvazione all'ANAS, e sul quale esiste un impegno
dell'Amministrazione regionale a finanziare parte
dell'importo".
Ma dico ancora di più: la Giunta regionale, lo scorso anno,
riprendendo questo problema che è sul tappeto da parecchi anni, ha
sollevato un'altra questione, cioè nel deliberare l'intenzione di
proseguire con questo intento, ha raccomandato di raccordare il
successivo tratto secondo la massima larghezza della strada
regionale n. 38 di Arpuilles, perché lì c'è un pezzo della strada
38 che va verso Arpuilles che è dimensionato a collo di bottiglia;
quindi abbiamo chiesto che nel progetto venissero sistemati quei
primi 100 metri della strada regionale 38 per Arpuilles, e di tener
conto che per la strada regionale per Arpuilles è in fase di studio
avanzato da parte del Comune di Aosta un progetto per la
realizzazione di un collettore per lo smaltimento delle acque.
Abbiamo quindi indicato anche queste due opere da inserire, in modo
da chiudere in modo completo questo progetto, e non solo ciò che
riguarda la rotatoria e l'innesto ad est.
Président
- La parole à la Conseillère Carmela
Fontana.
Fontana (PD)
- Ringrazio l'Assessore.
Quello che mi stupisce, invece, è sempre lei, perché ogni volta
che faccio qualche interpellanza, la mette sempre sulla questione
di essere stupito.
Porto questa interpellanza avanti perché un gruppo di cittadini
mi ha portato questi problemi e volevo capire se c'era la volontà
di risolvere. Non sto facendo accuse a nessuno... il problema c'è!
Lei mi ha dato la risposta che si sta lavorando in quella
direzione; io le chiedo di fare una maggiore attenzione per
risolvere questo problema. L'intenzione di questa interpellanza è
questa. Grazie.
