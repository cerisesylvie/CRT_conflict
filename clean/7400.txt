Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1903 del 19 marzo 1986 - Resoconto
OGGETTO N. 1903/VIII - D.L. CONCERNENTE: "DISCIPLINA DELLE
ATTIVITÀ DI VOLO ALPINO AI FINI DELLA TUTELA AMBIENTALE" (INIZIO
DELLA DISCUSSIONE GENERALE).
PRESIDENTE:
Sono allegati al disegno di legge i pareri
delle Commissioni per l'Assetto del Territorio e la Tutela
dell'Ambiente e per lo Sviluppo Economico, che prevedono degli
emendamenti agli articoli 2 e 5.
Ha chiesto di parlare l'Assessore al Turismo, Urbanistica e Beni
Culturali Borbey, ne ha facoltà.
BORBEY (D.C.):
Su questo disegno di legge abbiamo avuto
la riunione con tutte le Commissioni competenti, che ancora oggi
hanno ascoltato i vari rappresentanti delle Associazioni ambientali
e protezionistiche, più i rappresentanti del C.A.I. e delle Guide
di alta montagna.
L'obiettivo di questa legge è quello di assicurare la tutela
ambientale, di difendere dall'inquinamento acustico i parchi, le
riserve e le oasi di protezione; si dice all'art. 1 che è proibito
atterrare in queste zone protette, ed è altresì proibito sorvolare
le dette zone ad una quota inferiore ai 500 m. Analogo divieto è
esteso in tutto il restante territorio, con esclusione di alcuni
punti di atterraggio che verranno definiti dall'art. 2 da una
speciale Commissione, escluso cioè quelle zone che verranno
definite come itinerari autorizzati per fare l'eliski.
Il divieto non viene esteso per il trasporto dei materiali che
normalmente vengono autorizzati dalle autorità competenti che in
questo caso sono le stazioni forestali competenti per territorio,
nè ai servizi pubblici, in modo particolare non viene esteso ai
corpi armati dello Stato, ai servizi forestali, alla protezione
civile. Si dice inoltre all'art. 1 che le autorizzazioni vengono
date dal Presidente della Giunta in qualità di Prefetto per studi,
ricerche od altro.
Gli itinerari ed i punti di atterraggio che verranno stabiliti
nelle varie zone, verranno proposti e vagliati da una speciale
Commissione che sarà costituita da un rappresentante
dell'Assessorato all'Agricoltura e Foreste, da un rappresentante
dell'Assessorato al Turismo, da un rappresentante delle Guide di
Montagna, da uno delle Associazioni protezionistiche con sede in
Valle d'Aosta, da un rappresentante dei Comuni interessati per
territorio e da un rappresentante della Protezione Civile. Questa
Commissione, nominata con decreto del Presidente della Giunta,
vaglierà e formulerà pareri e proposte in merito agli atterraggi
consentiti.
Alcuni Consiglieri regionali, in modo particolare i
rappresentanti della Associazioni protezionistiche, hanno obiettato
che questa legge non è completa perché doveva stabilire dei
parametri e dire quanti punti di atterraggio sono previsti in Valle
d'Aosta. Riteniamo che questi parametri dovrà fornirceli la
Commissione, che sarà composta da esperti, e che per il caso potrà
avvalersi di altri esperti che potranno essere chiamati di volta in
volta.
È stato accettato un emendamento, presentato dal Consigliere
Torrione, concordato all'unanimità da tutti i Gruppi consiliari,
secondo cui, dopo che la Commissione tecnica specifica avrà fatto
il proprio lavoro, prima che il Presidente della Giunta emetta il
proprio decreto, devono essere sentite le Commissioni consiliari
competenti per avere il loro giudizio in merito. Speriamo con
questo di aver supplito alle richieste da parte delle associazioni
protezionistiche; inoltre un impegno che senz'altro può prendere
l'esecutivo, il Presidente della Giunta in particolare, è quello
che questa Commissione venga al più presto formata per iniziare a
lavorare, ma con i tempi dovuti per fare un ottimo lavoro. Al più
presto, sentite le Commissioni competenti, il Presidente emanerà
questo decreto.
L'art. 3 prevede il trasporto di sciatori con gli elicotteri;
per poter effettuare il trasporto, le varie società proprietarie di
elicotteri dovranno fare una convenzione speciale con la Regione,
che dovrà in modo particolare definire il tipo di assistenza che
dovranno avere le persone trasportate durante le discese: se la
discesa sarà dichiarata di notevole difficoltà, senz'altro dovrà
essere assicurata la presenza di una guida; se la discesa verrà
invece valutata come non difficile, questo gruppo di sciatori (di
cui verrà definito il numero) potrà essere accompagnato anche solo
da un maestro di sci.
Per definire la difficoltà delle discese, la Commissione sarà
integrata anche da un maestro di sci che verrà indicato
dall'Associazione Maestri di Sci della Valle d'Aosta. Inoltre, la
convenzione dovrà anche dare l'indicazione della sicurezza e quindi
la garanzia che questi gruppi sono collegati via radio e così
via.
Nella mia esposizione penso di aver illustrato gli obiettivi di
questa legge: tutte le leggi potranno essere migliorate, ma siamo
preoccupati proprio perchè l'eliski sta prendendo piede sempre più
in Valle d'Aosta. Riteniamo che esso rappresenti un "revenu"
economico non indifferente, purchè sia regolamentato con una legge
e con un decreto (che la legge prevede) del Presidente della
Giunta, in modo che l'aspetto economico e quello della protezione
dell'ambiente possano sposarsi all'interno di un discorso valido
per il territorio valdostano.
PRESIDENTE:
È aperta la discussione generale.
Ha chiesto di parlare il Consigliere Torrione, ne ha
facoltà.
TORRIONE (P.S.I.):
Credo che sia un dovere della
minoranza sollecitare la Giunta quando è il caso, e sia altresì,
per essere credibile, doveroso da parte della minoranza non dico
plaudire, come qualcuno mi suggerisce, ma dare atto alla
maggioranza quando il discorso su alcuni problemi diventa concreto
e va nel senso giusto.
Bisogna dare atto all'Assessore Borbey che ci sono due
provvedimenti che vanno in questo senso: questo e quello successivo
relativo ai sentieri.
Devo dire che, soprattutto per quanto riguarda la disciplina
dell'attività di volo alpino, per essermi interessato del problema,
il disegno di legge, pur con quelle critiche che sono state
espresse anche dalle associazioni protezionistiche e pur con quegli
elementi migliorativi che potranno essere introdotti attraverso gli
emendamenti che andremo ad approvare, è più avanzato di quello di
altre Regioni. Cito il caso della Regione Trentino Alto Adige dove
la disciplina del volo viene effettuata solo nei confronti dei
parchi e delle riserve, mentre qui ha una caratteristica più
generale e va nel senso che tutti noi avevamo auspicato.
Con i limiti che ogni provvedimento di legge ha, questo esprime
un modo diverso di avvicinarsi al problema ambientale, un problema
che sta a cuore a tutti, nei confronti del quale vediamo muovere,
seppure con un po' di timidezza, i primi passi. Queste due leggi
possono segnare un punto di riferimento importante per un approccio
di altro genere sul problema della tutela ambientale.
Mi auguro che la stessa sorte subisca, e do atto anche
all'Assessore Perrin di aver presentato un disegno di legge che
sarà oggetto di discussione nelle apposite Commissioni, un disegno
di legge sui criteri di tutela ambientale che a mio avviso è molto
avanzato. Mi auguro solo che in sede di Commissione e nel corso
dell'iter legislativo il provvedimento non subisca degli
stravolgimenti, perchè l'impostazione che la Giunta ha dato è
corretta.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI (N.S.):
Avevo due chiarimenti da chiedere. La mia
richiesta è che ci sia un ritorno in Commissione di questa legge
perchè ho una serie di emendamenti da presentare che mi pare vadano
nel senso della relazione, che fa certe affermazioni, mentre
l'articolato ne implica delle altre.
Nella relazione, ed anche nell'art. 1, si sostiene di voler
tutelare l'ambiente naturale, di difenderlo dall'inquinamento
acustico, e per questo si danno delle norme; nella realtà le norme
che sono indispensabili vengono demandate ancora una volta alle
scelte che verranno operate dalla Commissione che, a mio avviso,
non è assolutamente in grado, perchè non è completa, di dare delle
risposte esaustive; questo Consiglio si guarda bene dal dire a
questa Commissione ed al Presidente della Giunta quali sono queste
zone, per cui, in definitiva, saranno essi a stabilire quante
devono essere, che è la cosa principale, ammesso e non concesso che
si possa esercitare l'eliski nella nostra Regione.
Nella Svizzera, che è molto più estesa della nostra piccola
Regione, ci sono dieci punti di atterraggio regolati da una legge
molto precisa; noi invece facciamo una legge nella quale non si sa
quali saranno i punti, abbiamo una Commissione nella quale non è
neanche presente un esperto di fauna, che invece vogliamo tutelare
con questa legge, per cui anche in riferimento a quanto dicevo
prima della necessità che le leggi siano precise, chiare e
rispondenti ad un reale confronto e rispondano non solo alle
esigenze di questa o quella categoria, ma ad esigenze generali che
riguardano tutta la popolazione, ritengo che la legge debba tornare
in Commissione per un esame più approfondito, anche tenuto conto di
quelle osservazioni che sono state fatte oggi pomeriggio, che non
so in quale conto si debbano tenere, attraverso le due parole della
solita illustrazione che è ben altro che esaustiva, fatta
dall'Assessore Borbey.
Sono stufo di questo modo di procedere, è inaccettabile che un
Governo regionale proceda in questo modo, privo di qualsiasi
serietà. In questa legge mancano decine di cose, non si parla ad
esempio di assicurazioni che invece sono importanti per la tutela
anche di questi signori che vanno con l'impatto brutale di chi è
abituato a vivere in città o di chi può permettersi tutto.
Già su questo ci sarebbe da discutere per molto tempo, ma non lo
si fa.
Chiedo, senza voler rubare altro tempo, perchè immagino già
quale sarà la conclusione, che si voti per un rinvio alle
Commissioni, per i motivi che ho illustrato.
PRESIDENTE:
Il Consigliere Viberti ha chiesto che venga
sospesa la discussione generale e che il provvedimento venga
rinviato in Commissione. Chiedo se ci sono Consiglieri che
intendono prendere la parola sia a favore che contro.
Ha chiesto di parlare l'Assessore al Turismo, Urbanistica e Beni
Culturali Borbey, ne ha facoltà.
BORBEY (D.C.):
Contro la proposta, perchè anche durante
la riunione che le due Commissioni hanno avuto con i rappresentanti
della associazioni protezionistiche, queste ultime hanno definito
questa legge carente, perchè mancano i parametri. Tuttavia bisogna
tener conto che questa legge affronta tutto il discorso del
trasporto elicotteri per l'estate per chi vuole andare a pesca nei
laghi o farsi portare in alta quota, nonchè l'impiego dell'eliski
che è ridotto ad alcuni mesi e adesso verrà definito. Non bisogna
drammatizzare, questo è un disegno di legge che, sebbene scarno,
riguarda tutta la tematica della protezione ambientale.
Non riesco a capire come possa pensare il Consigliere Viberti
che per un disegno del genere occorrano approfondimenti per mesi e
mesi. Si dice che è proibito usare l'elicottero per quasi nove mesi
all'anno, per il resto c'è una Commissione tecnica che deve sentire
le Commissioni consiliari competenti prima che il Presidente emani
il proprio decreto, per cui penso che ci sia una tutela che le
associazioni ritengo abbiano accettato, in cuor loro.
PRESIDENTE:
C'è qualche Consigliere che intende parlare a
favore del rinvio?
Metto in approvazione la richiesta del Consigliere Viberti di
rinvio del provvedimento all'esame delle Commissioni:
ESITO DELLA VOTAZIONE
Presenti 28
Votanti 24
Favorevoli 8
Astenuti 4 (Pascale, Torrione, Berti, Aloisi)
Contrari 16
Il Consiglio non approva
PRESIDENTE:
Continua la discussione generale. Ha chiesto
di parlare il Consigliere Viberti, ne ha facoltà.
VIBERTI (N.S.):
La mia è una richiesta di rinvio a domani
perchè quanto meno le proposte fatte in Commissione, cui ha fatto
cenno l'Assessore Borbey, vengano scritte in italiano e rientrino
in questa legge in modo più comprensibile. Mi pare di aver capito
che c'è una richiesta rispetto all'inserimento di una consultazione
delle Commissioni che non è stata stesa in termini giuridici
corretti o che potrebbe dare adito a delle confusioni.
Visto che non ho avuto alcuna occasione nè nelle Commissioni nè
in altri momenti, di esprimere compiutamente il mio parere, anche
perchè avete presentato questo disegno di legge il 17 febbraio e
non da mesi, non si chiede niente di eccezionale su un
provvedimento che non è urgente, e qui torna il discorso
dell'urgenza dal momento che non volete neanche ascoltare le
proposte.
Comunque, se non si accetta il rinvio in Commissione, propongo
di rinviarla a domani per farvi vedere cosa vorrei aggiungere, e
perchè almeno si possa procedere ad una verifica della terminologia
giuridica del testo e di quello che, secondo me, sono gravi carenze
di questa legge, sulle quali vorrei sentire le vostre opinioni.
Quando finisce il Consiglio, non vado a vedere la partita, mi
fermo un attimo dall'Assessore Borbey, se è disponibile, e gli
sottopongo le mie osservazioni; poi domani la maggioranza non ne
terrà conto, ma avrete almeno sentito qual'è l'opinione del gruppo
che rappresento su questa legge.
Formulo pertanto la richiesta di rinvio del disegno di legge
alla seduta di domani.
PRESIDENTE:
Mi sembra che la votazione precedente abbia
dimostrato che il Consiglio è intenzionato a discutere il disegno
di legge oggi, però il Consiglio è sovrano; visto lo svolgimento
dei lavori, sembra ormai assodato che essi procedano anche domani
mattina; c'è una richiesta del Consigliere Viberti di rinviare il
provvedimento a domani, per cui mi sentirei di chiedere al
Consiglio il conforto del suo parere.
Chiedo dunque al Consiglio di pronunciarsi su questa ulteriore
richiesta, chiamiamola in via subordinata, del Consigliere Viberti,
di discutere domani questo provvedimento. Sempre su questo
argomento, un Consigliere a favore ed uno contro.
Ha chiesto di parlare il Consigliere Baldassarre, ne ha
facoltà.
BALDASSARRE (P.S.D.I.):
Esprimo voto favorevole alla
richiesta del Consigliere Viberti, di rinviare a domani la
discussione su questo disegno di legge. Non mi sembra eccessiva la
richiesta del Consigliere Viberti, che chiede appena ventiquattro
ore per poter esaminare con più attenzione il provvedimento. Se si
fa il muro contro muro, si continua su una strada che non è idonea
per fare un buon lavoro in Consiglio regionale.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
Eravamo convinti che questo disegno di
legge, anche dopo l'intervento di un rappresentante della
minoranza, fosse stato dibattuto sufficientemente. È il caso che
oggi il Consigliere normalmente più preparato di tutti non abbia
avuto il tempo di prepararsi, per cui ritengo che sia giusto
rinviare a domani la discussione, perchè di solito Nuova Sinistra è
puntuale più di qualunque altro partito.
PRESIDENTE:
L'Assessore ha accettato la proposta di
rinvio a domani, il Consiglio si vuole pronunciare?
Il Consiglio approva all'unanimità
PRESIDENTE:
Allora, all'unanimità il Consiglio ritiene di
sospendere il dibattito su questo disegno di legge, per discuterlo
domani mattina.
Ha chiesto di parlare il Consigliere Viberti, per fatto
personale, ne ha facoltà.
VIBERTI (N.S.):
Valuti Lei se ritiene che non si tratti
di fatto personale, in tal caso non parlo. Capisco che sia comodo
per l'Assessore fare dello spirito, in un altro momento avrei forse
accettato con un sorriso quanto è stato detto, ma visto che sono
già stato sufficientemente esasperato nella giornata di oggi, non
solo dalle parole, ma anche dagli sguardi, come a volte succede e
come il collega Torrione mi insegna, vorrei ricordare al collega
che gli artt. 30 e 37 del Regolamento interno dicono che "per gli
oggetti di poca importanza o nei casi di urgenza, il Presidente del
Consiglio può iscrivere all'ordine del giorno oggetti in deroga al
termine prescritto per la trasmissione degli allegati, dandone
comunicazione almeno ventiquattro ore prima della data
dell'adunanza".
Caro Assessore Borbey, Lei non ha spiegato nè l'urgenza nè la
scarsa rilevanza, e qui La vorrei proprio sentire sulla scarsa
rilevanza di un provvedimento di questo genere o sulla sua urgenza.
Comunque Lei mi ha messo nelle condizioni non di non essere
preparato alla discussione, perché ho anche predisposto degli
emendamenti, ma di non discutere fuori da quest'aula questo tipo di
provvedimento, e oggi, come già sulla questione delle aste
torrentizie, vorrebbe "gabbolare" l'impreparazione falsamente
attribuitami, perchè, lo ripeto, ho degli emendamenti e sono in
grado di sostenere un dibattito su questa legge anche in questo
momento, mentre la mia volontà è quella di arrivare ad avere una
legge possibilmente migliore di quella che è stata presentata.
Quindi Lei, ancora una volta, si è comportato molto
scortesemente nei miei confronti e glielo ho già detto che ne avrei
tenuto conto. La inviterei molto formalmente ad astenersi dal dare
dei giudizi circa la mia preparazione o meno rispetto ai disegni di
legge in questione, perchè posso dimostrare in qualunque momento di
fronte al pubblico presente che la mia conoscenza è
sufficientemente approfondita, e che volevo affrontare argomenti
come quello dell'assicurazione che non è prevista nel testo da Lei
presentato. L'Ente pubblico sostiene che gravi spese in caso degli
incidenti che avvengono a questi signori, e questi soldi li paga il
contribuente. Se invece questi signori, che lucrano utilizzando il
territorio di tutti, fanno delle assicurazioni, magari si recupera
qualche soldo per l'ente pubblico. Questo non è che un esempio dei
tanti che, attraverso questi emendamenti, volevo portare. Ho detto
all'Assessore Borbey che ci vediamo dopo, vi farò avere gli
emendamenti e potrete anche presentarli voi, se credete che ce n'è
almeno uno accettabile, domani non ne rivendicherò la
paternità.
Non sono qui per fare della propaganda, voglio che da questo
Consiglio escano delle leggi che servano interessi generali, non
interessi particolari come invece fa questo schifoso disegno di
legge.
