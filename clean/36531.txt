Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico



Oggetto del Consiglio n. 592 del 16 luglio 2014 - Resoconto
OGGETTO N. 592/XIV - Interpellanza: "Verifiche effettuate
dall'Azienda USL per valutare la regolarità dell'attività svolta in
regime di intramoenia dal dott. Maurizio Castelli".
Presidente
- Ha chiesto la parola, per l'illustrazione,
il collega Ferrero; ne ha facoltà.
Ferrero (M5S)
- Grazie Presidente.
Qui volevamo avere delle delucidazioni riguardo all'attività di
libera professione intramoenia che viene esercitata da alcuni
medici dell'USL e in particolare, in questo caso, da uno dei
medici; attività che già in passato hanno dato luogo a molte
perplessità, al fatto che a volte pareva che i medici fossero più
interessati a svolgere l'attività extra piuttosto che l'attività
professionale all'interno dell'Ospedale. Questa è un'opinione
piuttosto...diciamo diffusa tra i cittadini, quindi bisogna cercare
comunque di fugare i dubbi anche in questa direzione, anche perché
ci sono comunque degli interessi economici, degli interessi
economici dei medici che, alle volte, vedono come più remunerativa
l'attività svolta oltre quella fatta all'interno della struttura
ospedaliera o comunque delle strutture sanitarie.
Quindi attendiamo alcuni chiarimenti da parte dell'Assessore
riguardo a questo caso specifico, che non è il solo caso, ma è un
caso emblematico di come si svolgono, alle volte, le cose.
Presidente
- Grazie. Ha chiesto la parola, per la
risposta da parte del Governo, l'Assessore Fosson; ne ha
facoltà.
Fosson (UV)
- Sì, grazie Presidente.
Io le leggerò quello che mi ha trasmesso l'USL, soprattutto in
termini di regolamento; poi, se vuole, le lascerò proprio anche lo
scritto, perché è vero, è un discorso tutto sull'incompatibilità
che noi stiamo cercando di combattere. Ecco perché le due attività,
pubblica e privata, devono rimanere completamente diverse,
distinte, e sono regolamentate e questo è il nostro compito, e noi
non abbiamo interesse a difendere nessuno. Io le leggerò questo di
una vicenda già molto conosciuta, che è già stata oggetto più volte
di pronunciamenti della Magistratura, con delle sentenze a seguito
delle querele. Le dico che dopo le darò questa documentazione che
mi ha trasmesso l'USL, ma adesso gliela leggo, contrariamente a
quanto cerco di fare di solito, quando cerco di illustrare in altro
modo.
In riferimento all'interpellanza si rappresenta quanto segue. In
merito alla prima domanda:
"se esiste agli atti la
stipula..."
, si risponde:
"Premesso che l'attività svolta
dal dottor Castelli rientra nella fattispecie della consulenza, ai
sensi dell'articolo 55, comma 1, del contratto collettivo nazionale
dell'8 giugno 2000, come già comunicato al Consigliere Ferrero in
occasione della richiesta di documentazione, ex articolo 116, la
nota del 30.12.2002 è la prima istanza di autorizzazione, perché il
dottor Castelli è passato al rapporto esclusivo solo al primo
gennaio...
(lei, come sa, quando uno diventa responsabile di
Struttura complessa deve aderire a questo rapporto esclusivo, che
ha una ratio "
sine qua non"
, cioè se uno non aderisce a un
rapporto esclusivo non può essere il responsabile di una Struttura
complessa) ...
La convenzione del 2 gennaio 2003, da non
confondere con le convenzioni disciplinate dal decreto legge del
5.2.1992 nel contratto nazionale dell'8 giugno 2000 è il documento
autorizzativo, come indicato nell'articolo 1 della convenzione
medesima. Peraltro, dal 2009, questo tipo di convenzioni "sui
generis" sono state soppresse e sostituite dall'autorizzazione
generica a svolgere attività libero-professionali intramoenia
trattandosi di un diritto sancito dal decreto legislativo, sempre
502 del '92, e del contratto collettivo nazionale dell'8 giugno
2000, come evidenziato nella nota del DG, del Direttore generale
del 24.9.2013, a riscontro di una precedente e analoga richiesta
del Consigliere, che non necessita di altra alcuna istruttoria
valutativa.
In merito alla seconda domanda: "se l'Azienda USL della Valle
d'Aosta sia stata preventivamente informata dell'attività svolta
dal dottore in qualità di consulente tecnico o di parte", su
conferimento di altre amministrazioni di soggetti privati, come
previsto dal precitato articolo 53 (Norme generali sull'ordinamento
del lavoro alle dipendenze dell'amministrazione pubblica), si
afferma che l'autorizzazione rilasciata dal dottor Castelli il 15
luglio 2009 è avvenuta a seguito di una sua richiesta del 31 marzo
2009, indicante tutte le tipologie di prestazioni, incluse le
consulenze tecniche di parte o a favore di organi
giudiziari.
In merito alla terza domanda: "quali verifiche sono state
adottate dall'Azienda USL al fine di valutare la regolarità...",
l'autorizzazione comporta il controllo preventivo riguardante, tra
l'altro, le tipologie delle prestazioni erogabili e le relative
tariffe, il numero di prestazioni che si ritiene di poter erogare
nel corso di ciascuna settimana e di ciascun mese, gli orari e i
luoghi individuati per l'esercizio dell'attività, previa
autorizzazione del responsabile della Struttura, qualora si
utilizzino i locali, gli studi interni e i reparti o servizi
utilizzati per le attività istituzionali. Inoltre, il dirigente
sovraindicato deve attestare che la libera professione intramoenia
sia compatibile con l'attività istituzionale. Un ulteriore modo di
governo del sistema è dato dal fatto che l'accesso del dottor
Castelli a Struttura aziendale dove svolge l'attività di
consulenza, il Poliambulatorio di Borgnalle, è monitorato dal
personale del CUP. Il competente ufficio dell'ASL provvede a
verificare il rispetto dell'apposita procedura riguardante la
libera professione dei medici legali, che consiste nelle seguenti
azioni: a) il Dirigente medico deve compilare il modulo richiesta
emissione fattura medicina legale ed inviarlo all'Ufficio LP entro
il mese successivo a quello di riferimento; b) l'Ufficio LP
consuntiva i dati delle prestazioni effettuate, a nome del medico,
nel giorno e orario; c) l'Ufficio LP trasmette il suddetto modulo
all'Ufficio gestione economica libera professione, che provvede
all'emissione della fattura...
(quindi tutto un passaggio
amministrativo)
...ad incasso avvenuto la relativa liquidazione
delle spettanze dovute al dirigente medico.
In merito alla domanda: "se quanto riportato dalla
comunicazione inoltrata ai Capigruppo in data 25.5.2014 e
all'Assessore competente in data 2 luglio 2014 da un cittadino
risponde a verità o meno e quali sono le azioni che la Giunta
regionale intende intraprendere", l'Azienda rileva come la
questione sia...
(come dicevo prima)
...oggetto di richiesta
di vaglio da parte dell'autorità giudiziaria. Cito ancora: in
riferimento a quest'ultimo punto ci risulta necessaria una
premessa. Riguardo alla perizia di cui si parla nel citato
documento, il cittadino ha già proposto numerose querele, nonché
una causa civile nei confronti del medico. Le querele, però, si
sono concluse con altrettanti decreti e ordinanze di archiviazione,
e la causa civile nella quale il cittadino chiedeva il risarcimento
del danno al medico, per la CTU di cui trattasi, si è conclusa con
sentenza definitiva n. 272/2010 del Tribunale di Aosta, del
seguente tenore letterale: "1) il Tribunale rigetta tutte le
domande avanzate dall'attore; 2) condanna l'attore a rimborsare al
convenuto le spese processuali relative al precedente grado di
giudizio...
(quindi la Magistratura si è già espressa in modo
significativo su questo argomento)
...Va ancora segnalato che
con sentenza 548 del 9 giugno 2009 il cittadino è stato condannato
in primo grado dal Tribunale di Aosta per il delitto "diffamazione
in danno del medico". Giova ricordare che la materia trattata è
stata oggetto di valutazione da parte del Tribunale ordinario di
Aosta, esiste ed è disponibile un'ordinanza di archiviazione
dell'Ufficio del GIP in cui l'ipotesi di reato denunciata in
querela nei confronti del medico ovvero truffa e omissione di atti
di ufficio per aver accettato quell'incarico, in condizioni di
conflitto di interessi e omettendo di dichiarare di operare in
regime di libera professione, non sussistevano. Ugualmente nulla
era imputabile alla Direzione strategica interamente chiamata in
causa e a un Direttore di Struttura complessa per i reati di
omissione di atti di ufficio e favoreggiamento per non aver
denunciato...".
Questo è quello che mi hanno trasmesso e io, molto volentieri,
gliene fornirò una copia.
Presidente
- Grazie. Ha chiesto la parola il collega
Ferrero, per la replica; ne ha facoltà.
Ferrero (M5S)
- Ringrazio l'Assessore, e ovviamente, data
la complessità della materia e la normativa da esaminare, mi
prenderò la documentazione e mi riservo il tempo di esaminarla.
Grazie.
Presidente
- Allora il punto 9 viene rinviato in assenza
del collega Bertin. Passiamo al punto 10 dell'ordine del
giorno.
