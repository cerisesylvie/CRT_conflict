Classificazione
BILANCIO E CONTABILITA' REGIONALE



Oggetto del Consiglio n. 2064 del 12 dicembre 2022 - Resoconto
OGGETTO N. 2064/XVI - Illustrazione abbinata del D.L. n. 82
(Legge di stabilità regionale per il triennio 2023/2025) e del D.L.
n. 83 (Bilancio di previsione per il triennio 2023/2025).
Bertin (Presidente) -
Passiamo ora, come anticipato,
all'analisi dei punti 3.09 e 3.10, vale a dire D.L. 82 e D.L.
83.
Come previsto, si inizierà con l'illustrazione delle relazioni
da parte dei relatori di maggioranza e minoranza. Si è prenotato il
consigliere Malacrinò, ne ha facoltà.
Malacrinò (FP-PD) -
I documenti che mi auguro andremo a
licenziare al termine dei lavori di questa settimana si riferiscono
al disegno di legge regionale n. 82, avente come oggetto
"Disposizioni per la formazione del bilancio annuale e pluriennale
della Regione autonoma Valle d'Aosta, legge di stabilità regionale
per il triennio 2023-2025. Modificazioni di leggi regionali" e al
disegno di legge regionale n. 83, avente come oggetto "Bilancio di
previsione della Regione autonoma Valle d'Aosta per il triennio
2023-2025", entrambi presentati dalla Giunta regionale in data 2
novembre 2022.I documenti che verranno esaminati nel corso dei
lavori del Consiglio regionale di questa settimana sono stati
oggetto di numerosi approfondimenti durante le audizioni avvenute
in II Commissione. Il percorso sul bilancio ha preso avvio in data
14 novembre con la nomina dei due relatori, il consigliere Aggravi
per la minoranza e il sottoscritto per la maggioranza, e la
programmazione delle sedute successive.I lavori sono continuati in
data 21 novembre con l'audizione del Presidente della Regione e
dell'assessore Marzi e successivamente di tutto il Governo
regionale.Il documento più importante dell'ente, l'atto politico di
programmazione per eccellenza che mette in campo le risorse per
l'attuazione dei programmi e mette in gioco l'Amministrazione, al
fine di risolvere le problematiche che interessano la nostra
comunità, il nostro territorio, aprendo il confronto sulle
criticità che colpiscono la nostra realtà, è stato quindi portato
all'attenzione di tutti i principali stakeholder.Nelle sedute
successive, infatti, sono stati coinvolti nell'analisi dei
documenti i rappresentanti di Finaosta, Chambre Valdôtaine,
Confindustria, Confcommercio, Coldiretti, CIA, Arev, Adava, CSV,
CPEL, oltre ad Adiconsum, Federconsumatori, Association Valdôtaine
Consommateurs et Usagers, le Organizzazioni sindacali, CGIL, CISL,
UIL e SAVT.Credo che si possa affermare che nel confronto con i
vari portatori d'interesse, oltre a qualche puntuale critica, siano
giunte parole di soddisfazione e apprezzamento sia per i documenti
in visione che per le numerose misure messe in campo nel corso di
questi anni, a sostegno di imprese e famiglie, che hanno consentito
in qualche modo all'economia di ripartire.Chambre Valdôtaine
infatti ci ha rappresentato un quadro che vede una crescita dello
0,5% del saldo del numero delle imprese nel terzo trimestre 2022
rispetto allo stesso periodo dell'anno precedente; si tratta di un
importante segnale d'inversione di tendenza rispetto al
passato.Risultati positivi anche per quanto riguarda il tasso di
crescita dello 0,46% che vede la Valle d'Aosta registrare un valore
doppio rispetto a quello nazionale.L'andamento economico positivo
in tutti i settori, che dura dal secondo semestre del 2021, è stato
confermato anche a novembre dal documento di aggiornamento
congiunturale di Banca d'Italia; importanti segnali, se rapportati
allo scenario economico in cui ci troviamo, legati alle incertezze
generate dalla guerra in Ucraina innestata su un contesto reso già
difficile dal perdurare della pandemia che ha portato a un generale
rialzo dei prezzi delle materie prime e dell'energia. Rialzo dei
prezzi che ha inciso anche sulle difficoltà di reperimento delle
materie prime e non ha sempre consentito alle imprese di produrre a
pieno regime.Secondo una recente indagine di Confindustria, in
risposta ai rincari dell'energia, le imprese hanno fatto ricorso
prevalentemente all'aumento dei prezzi di vendita e alla
contrazione dei margini di profitto; in un quarto dei casi sono
stati realizzati investimenti in macchinari a minor consumo
energetico che, insieme al maggior ricorso all'autoproduzione di
energia elettrica, dovrebbero rimanere le strategie più diffuse nei
prossimi mesi.In quest'ottica, nel corso delle audizioni, è emersa
un'attenzione particolare da parte del Governo regionale con
l'introduzione del Bonus Entreprises; ricordo che con questa misura
era possibile investire con un contributo che, nel caso di
efficientamento del risparmio energetico, poteva arrivare al 45%. É
stato evidenziato, come in un particolare momento di crisi
economica, le imprese valdostane hanno comunque saputo reagire,
esaurendo in poco tempo le risorse messe a disposizione, sintomo
che gli imprenditori, nonostante tutto, hanno ancora voglia di
restare e di investire in Valle d'Aosta.Da più fronti è emersa però
la preoccupazione in merito alla necessità di dare copertura a
tutte le domande presentate e rimaste in sospeso.Abbiamo già fatto
riferimento alla vertiginosa crescita dei prezzi quasi ovunque nel
mondo, l'inflazione è in aumento e riduce il potere di acquisto
delle famiglie frenando i consumi.L'inflazione in Italia schizza
all'11,9% a ottobre 2022, crescita ai massimi dal 1984. Tutto si
ripercuote, con effetto negativo, sulla domanda, che rallenta la
produttività e sulle famiglie che sono costrette a pagare di più
qualsiasi cosa.Come già detto, l'aumento dei costi energetici e di
riscaldamento sono quelli che più preoccupano i nostri cittadini e
numerose sono le misure che tentano di contrastare l'impatto dei
rincari energetici sul potere di acquisto delle famiglie in
condizioni di difficoltà economica.Il Governo nazionale ha varato
una serie di misure, tra cui il potenziamento dei bonus sociali di
elettricità e gas.Secondo i dati, la quota di utenza di Valdostani
beneficiari dei due bonus alla fine dello scorso anno era pari
rispettivamente al 4% e al 7%; queste quote sono sicuramente
aumentate nel corso del 2022 per effetto dell'innalzamento della
soglia Isee, passata dai circa 8 mila ai 12 mila euro.In aggiunta,
la Regione Valle d'Aosta, tramite la sua partecipata CVA, ha
effettuato uno sconto del 40% sulla componente energia per coloro
che provenivano dal servizio maggior tutela, tariffa che verrà
confermata anche per tutto il 2023.Il Governo valdostano ha inoltre
istituito, a valere sul proprio bilancio, un ulteriore contributo
per le famiglie residenti con un Isee fino a 20 mila euro,
cumulabile con tutte le misure nazionali.Stiamo parlando del Bonus
Social VDA, oggetto di approfondimento nelle audizioni con le
Associazioni dei consumatori e le Organizzazioni sindacali.In
questi giorni stanno arrivando alle famiglie le comunicazioni in
merito al contributo che verrà concesso: sarà di un importo che
varierà in base ai parametri presi in considerazioni, tali come
Isee, nucleo familiare, presenza di persone con disabilità.Da
quanto ci è stato rappresentato, circa il 57% delle domande
riceverà un contributo compreso tra i 640 e i 1.000 euro, il
restante 43 una cifra compresa tra i 1.000 e i 1.500 euro, stiamo
dunque parlando di cifre nettamente superiori rispetto a quanto
erogato in passato con il Bon Chauffage, il cui contributo si
attestava ai 350 euro per nucleo familiare composto da una sola
persona.
Inoltre, grazie all'algoritmo utilizzato per il calcolo che
prevedeva, tra l'altro, come parametro il conteggio del numero
delle domande, tutti coloro che hanno inviato la propria richiesta
riceveranno il contributo. Sempre grazie a questo nuovo sistema,
sono stati evitati fenomeni spiacevoli come il "Click Day", che
avrebbero danneggiato quella parte di popolazione meno avvezza
all'utilizzo dei mezzi informatici, generalmente i più anziani e
più bisognosi; questo sistema di calcolo però ha ritardato la
procedura di liquidazione perché si è dovuto attendere il termine
del 15 novembre, ultimo giorno utile per la presentazione delle
domande.
In ogni caso si prevede che le somme comunicate siano rese
disponibili sui conti correnti degli aventi diritto prima della
fine dell'anno.
Alcune perplessità sono comunque emerse da parte dei portatori
d'interesse durante le audizioni; secondo una nostra proiezione i
potenziali beneficiari si attestavano intorno agli 11 mila; in
realtà, secondo quanto ci è stato comunicato, le domande sono state
8.342.
Le motivazioni sono da ricercare nella difficoltà di utilizzo
dei mezzi informatici, alla mancata conoscenza dell'iniziativa, al
poco tempo a disposizione per la richiesta Isee, alla paura di
perdere delle agevolazioni come il reddito di cittadinanza o
l'assegno unico, e purtroppo - ma bisogna dirlo - in tanti sono a
disagio nel doversi recare in un ufficio e dire che necessitano di
un contributo.
Oltre a ciò, l'aver aumentato l'importo a 20 mila euro di Isee
ha ricompreso una fascia di popolazione che generalmente non accede
a nessun tipo di beneficio, motivo per il quale non ha mai avuto la
necessità di richiedere il calcolo di quest'indicatore.
Un'altra considerazione va fatta sull'utilizzo della
piattaforma: dai dati forniti risulta che circa 6 mila domande sono
state inserite direttamente dall'utente, il che è sicuramente un
dato positivo che ne certifica la facilità di utilizzo.
Facendo un rapido calcolo, questo provvedimento ha comunque
raggiunto più del 7% della popolazione residente, sicuramente con
una migliore informazione e più tempo a disposizione avremmo potuto
raggiungere una platea più ampia;, viste le difficoltà e i tempi
necessari, considerato che numerosi contributi nazionali, come il
Bonus Gas e il Bonus Energia funzionano in automatico e visto che
le soglie di accesso a contributi potrebbero ulteriormente
cambiare, per il futuro sarebbe auspicabile una maggior
sensibilizzazione da parte di tutti gli interessati affinché la
richiesta del calcolo Isee diventi una consuetudine annuale.
Veniamo ora all'analisi dei documenti finanziari partendo dal
disegno di legge n. 83.
Il bilancio 2023-2025 è redatto nel rispetto dei principi
contenuti nel Decreto legislativo 23 giugno 2011 n. 118, recante
"Disposizioni in materia di armonizzazione dei sistemi contabili,
degli schemi di bilancio delle Regioni, degli Enti locali e dei
loro organismi".
La programmazione finanziaria per il triennio risulta coerente
con il contenuto del Documento di economia e finanza regionale,
DEFR, previsto dall'articolo 36 del Decreto legislativo 118/2011
approvato dalla Giunta in data 12 ottobre 2022.
Il bilancio regionale pareggia nell'importo complessivo,
compreso i residui differiti, il fondo pluriennale vincolato, le
contabilità speciali e le partite di giro in euro 1.723.053.439,77
per l'anno 2023, euro 1.570.942.629,40 per l'anno 2024 ed euro
1.525.606.649,86 per l'anno 2025.
Nella parte spesa, nella missione 20, trova evidenza
l'accantonamento per il contributo alla finanza pubblica che, come
previsto dall'accordo recentemente siglato dal Ministro
dell'economia e delle finanze e dal Presidente della Regione, è
determinato in annui 82.819.846,06 euro, contestualmente al
bilancio di previsione, nell'ottica di rendere sempre più forte il
legame tra i diversi documenti di programmazione e più chiaro
l'utilizzo delle risorse stanziate nel titolo II della spesa,
vengono approvati anche il programma regionale dei lavori pubblici
e dei servizi di architettura e ingegneria per il triennio
2023-2025 e relativo elenco annuale.
Al fine di una corretta valutazione del documento di bilancio, è
importante ricordare, soprattutto in riferimento agli investimenti,
che essi vengono contabilizzati in modo pluriennale, sulla base del
cronoprogramma di avanzamento dell'attività, in corrispondenza
dell'effettiva esigibilità degli interventi finanziati.
Si precisa inoltre che le previsioni di entrata includono i
residui attivi differiti e riaccertati nel triennio in esame e il
fondo pluriennale vincolato, così come gli stanziamenti di spesa
includono i residui passivi e il fondo pluriennale vincolato.
Il totale delle entrate di competenza previste per il 2023, al
netto delle partite di giro, è pari a 1.522 milioni di euro; la
previsione per i due anni successivi evidenzia un andamento
decrescente per effetto del normale andamento della previsione dei
fondi statali e derivanti dalla programmazione europea.
Il totale delle entrate di competenza previste per il 2022 era
significativamente inferiore, pari a 1.387 milioni; il totale
complessivo delle entrate per il 2023 è pari a 1.723 milioni di
euro.
Le entrate del titolo I sono pari a 1.215 milioni per il 2023,
sono costituite da circa 134 milioni di tributi propri e da circa
1.081 milioni di compartecipazione ai tributi erariali.
Le previsioni di entrambe le tipologie di entrata sono migliori
rispetto a quanto già formulato per il 2023 nel bilancio di
previsione in corso; le previsioni per i tributi tengono conto
della norma che dispone di reiterare, per l'intero triennio di
previsione, la misura di esenzione dell'addizionale Irperf per la
fascia più debole della popolazione, con un reddito annuo inferiore
a 15 mila euro.
Il costo della norma per il bilancio regionale è stato
quantificato in 2,3 milioni di euro annui.
I valori più alti della compartecipazione ai tributi erariali
sono spiegati principalmente dall'aumento del gettito Iva,
l'inflazione e la crescita intrinseca dei prezzi delle materie
prime hanno infatti contribuito a determinare tale andamento nel
corso del 2022, per cui la previsione per il 2023 è stata
aggiornata dagli attuali euro 325 milioni già iscritti per il 2023
a euro 380 milioni.
Anche il gettito Ires è previsto in crescita sulla base
dell'andamento che si sta verificando nel corso del 2022, sulla
base delle prospettive delle principali imprese.
Ricordo, tra l'altro, che tra le compartecipazioni ai tributi
erariali del bilancio di previsione, risultano inoltre stanziati
ulteriori trasferimenti per 45 milioni, quale ultima tranche per la
mancata devoluzione della compartecipazione sui versamenti delle
accise birra ed energia elettrica per il periodo 2011-2014
stabilito dalla legge 232/2016.
Le entrate tributarie, cosiddette patrimoniali, rappresentate
nel Titolo III, sono previste pari a 145 milioni per il 2023, in
crescita rispetto ai 115 già iscritti in previsione per il 2023 sul
bilancio in corso, e poi si riducono nel 2024 e nel 2025.
Le entrate di trasferimento ricomprese nei Titoli II e IV,
rispettivamente per le entrate correnti e di investimento, sono
entrate cosiddette a destinazione vincolate e sono caratterizzate
principalmente da trasferimenti statali, dall'operatività della
programmazione europea che ricomprende i fondi europei, i relativi
cofinanziamenti statali, il PNRR e il PNC.
Non è inoltre previsto un ricorso al debito per il triennio in
esame.
Per quanto riguarda il quadro delle spese, sono riconducibili al
netto delle partite di giro e del fondo pluriennale vincolato a
poco meno di 1.582 milioni per il 2023, di 1.441 milioni di euro
per il 2024 e 1.412 milioni per il 2025. Di questi, 82.819 mila
euro, per ciascuna annualità, sono stanziati a titolo di contributo
regionale al risanamento della finanza pubblica.
Tra le risorse disponibili, la spesa corrente per l'anno 2023,
al netto del contributo dello Stato, risulta pari a poco meno di
1.200 milioni di euro, mentre gli investimenti previsti ammontano a
327 milioni di euro, ed erano 247 nel 2022.
Per quanto concerne la distribuzione complessiva delle spese per
missioni, ovvero i macro ambiti di competenza definiti dalla
normativa contabile nazionale, su tutte spiccano - per quanto
riguarda la missione 13 - la tutela della salute, cui è destinato
il 23,61% delle risorse, considerando lo stazionamento complessivo
sul triennio rispetto al totale del bilancio e la missione 4,
istruzione e diritto allo studio, con il 12,42%; insieme
rappresentano il 36% degli stanziamenti complessivi.
Anche quest'anno si è scelto di destinare buona parte delle
risorse disponibili sul sistema sanitario, tema che riguarda la
salute di tutti i Valdostani.
Per quanto riguarda il D.L. 82, la legge di stabilità è la legge
che a tutti gli effetti adegua l'ordinamento regionale in materia
finanziaria, al fine di predisporre le autorizzazioni
successivamente recepite nel bilancio regionale.
Le previsioni di bilancio infatti sono effettuate a legislazione
vigente, a cui si aggiungono le ipotesi di modificazione inserita
appunto in legge, per questo ruolo essa viene definita legge ponte
e il contenuto obbligatorio è riconducibile di fatto a materie che
corrispondono ai capi di riferimento, cioè alle entrate, e si
compone di 43 articoli per complessivi nove capi.
Il capo I, recante "Disposizioni in materia di entrate e tributi
regionali" si compone di tre articoli.
L'articolo 1, già citato nella relazione relativa al bilancio,
conferma l'esenzione dell'addizionale regionale Irpef per la fascia
più debole della popolazione anche per il triennio 2023-2025.
L'articolo 2 reca "Modificazione della legge regionale 23
novembre 2009 n. 40". l'articolo 3 dispone "Acquisizione al
bilancio regionale delle somme giacenti e non destinate ad alcun
utilizzo nel fondo di gestione speciale costituito presso
Finaosta".
Il capo II recante "Disposizioni in materia di personale" si
compone di nove articoli e il Capo III reca "Disposizioni in
materia di finanza locale" e si compone di quattro articoli.
Con l'articolo 13 vengono determinate le risorse destinate alla
finanza locale, che corrispondono a milioni 226,80, in crescita di
10 milioni rispetto al passato.
L'articolo 14 dispone un trasferimento straordinario corrente a
favore dei Comuni per garantire la continuità dei servizi erogati
per 6,3 milioni.
L'articolo 15 proroga gli interventi a favore dei Comuni per
l'adeguamento, la ristrutturazione e la realizzazione di opere
minori di pubblica utilità.
L'articolo 16 dispone un trasferimento straordinario per il
funzionamento dell'azienda regionale di edilizia residenziale.
Il capo IV recante "Disposizioni in materia di sanità e
politiche sociali" si compone di cinque articoli.
L'articolo 17 prevede il finanziamento della spesa sanitaria
regionale, sia per la parte corrente che per investimenti.
L'articolo 18 definisce la modalità di attuazione del progetto
formazione ed educazione di prevenzione del suicidio.
L'articolo 19 stabilisce la modalità di compartecipazione agli
oneri del corso di formazione specifica in medicina generale.
L'articolo 20 dispone "Modificazioni alla legge regionale 25
ottobre 1982 n. 70".
L'articolo 21 reca "Disposizioni in materia di interventi
formativi nell'ambito del sistema integrato di educazione e
istruzione dalla nascita fino a 6 anni".
Il capo V recante "Interventi in materia di sviluppo economico"
si compone di nove articoli.
Il capo VI recante "Interventi in materia di istruzione" si
compone di quattro articoli.
Con l'articolo 31 vengono autorizzati interventi per la
realizzazione del secondo lotto del Polo Universitario di
Aosta.
Con l'articolo 32 viene introdotta l'educazione motoria nelle
scuole primarie della Regione autonoma Valle d'Aosta.
Con gli articoli 33 e 34 vengono date disposizioni per estendere
l'assegnazione gratuita dei libri di testo.
Il capo VII recante "Interventi in materia di trasporti
pubblici" si compone di due articoli.
L'articolo 35 è finalizzato all'acquisto di un ulteriore treno
elettrico.
L'articolo 36 proroga il termine relativo alla gratuità dei
mezzi pubblici per i profughi provenienti dall'Ucraina e per i
richiedenti asilo titolari di protezione internazionale.
Il capo VIII recante "Interventi in materia di sport e turismo"
si compone di tre articoli.
L'articolo 37 dispone un'integrazione del fondo di rotazione a
sostegno dei muti per le strutture ricettive.
L'articolo 38 modifica la legge regionale del primo aprile 2004,
la n. 3.
L'articolo 39 proroga il progetto "Scivolare a scuola".
Il capo IX recante "Disposizioni in materia di contabilità e
finale" si compone di quattro articoli.
L'articolo 40 determina l'autorizzazione di spese recate da
leggi regionali.
L'articolo 81 attribuisce al Collegio dei revisori dei conti la
competenza di attestare la copertura finanziaria dell'onere
derivante da contrattazione collettiva.
L'articolo 42 stabilisce un rimborso spese per i componenti del
Collegio dei revisori dei conti.
L'articolo 43 stabilisce l'entrata in vigore.
L'iter della Commissione per l'analisi dei disegni di legge 82 e
83 ha preso il via, come già ricordato, in data 14 novembre, i
lavori sono proseguiti nelle date del 21, 22, 25 e del 28 novembre
con le audizioni del Governo e le principali stakeholder.
Il Consiglio permanente degli Enti locali ha espresso parere
favorevole in data 22 novembre.
Il Collegio dei revisori dei conti si è espresso positivamente
in data 4 dicembre.
Infine la II Commissione consiliare permanente - sentita in data
7 dicembre la replica del Presidente della Regione Lavevaz e
dell'Assessore Marzi - ha espresso a maggioranza il parere di
competenza.
Ne approfitto per ringraziare tutti i colleghi, i soggetti
esterni auditi e gli uffici per il lavoro svolto.
Presidente -
Dopo la relazione del consigliere Malacrinò
per la maggioranza, per la minoranza la relazione del consigliere
Aggravi, ne ha facoltà.
Aggravi (LEGA VDA) -
Prima di dedicarmi alla relazione,
si permetta anche a me di ringraziare innanzitutto i colleghi
commissari di minoranza per la fiducia dimostratami, gli uffici che
hanno lavorato all'elaborazione dei documenti in esame, i colleghi
di II Commissione per il lavoro fatto insieme, nonché tutti coloro
che hanno partecipato, a vario titolo, nelle audizioni organizzate
ai fini dell'esame di questo bilancio.
L'esame dei disegni di legge 82 e 83 arriva subito dopo la
discussione avuta nel corso dell'ultima seduta del Consiglio
regionale in merito ai contenuti del Documento di economia e
finanza regionale per il triennio 2023-2025, capiterà quindi
inevitabilmente che alcune considerazioni, alcune valutazioni e
alcune analisi potranno ripetersi nel corso dell'esame degli
argomenti su cui questa relazione si concentrerà; di questo mi
scuso in anticipo ma al contempo credo altresì che ciò possa non di
manco essere utile a focalizzare l'attenzione di questo Consiglio e
di chi se ne interesserà, rispetto a talune problematiche che la
nostra Regione autonoma si trova e si troverà a dover affrontare
negli anni a venire a noi prossimi.
Tengo a dire che, nella presente relazione, la mia attenzione si
concentrerà sulla natura e prospettiva dei numeri di bilancio
piuttosto che sui contenuti delle disposizioni per la formazione
del bilancio annuale e pluriennale. Non me ne vorranno i principali
proponenti ma rispetto a quelli di altri anni, anche prossimi, vi
si trovano davvero pochi elementi caratterizzanti.
Non banalizzerò il fatto dicendo che questa volta non si scorge,
nemmeno in lontananza, l'ombra di uno sciacallo dorato; per questo
motivo la mia attenzione - così come in realtà già fatto nell'esame
del DEFR - verterà sui numeri e le loro particolarità, perché il
triennio 2023-2025, come abbiamo già avuto modo di dire, è
tutt'altro che di poca importanza per il futuro della nostra
autonomia, quella finanziaria in particolare.
Per queste motivazioni, è meglio fare un passo alla volta.
Va detto che, per questioni di tempo, energie ed anche
opportunità, spesso e volentieri l'analisi dei documenti di
bilancio avviene senza troppo guardare al passato, anche prossimo,
dei risultati; tuttavia, al fine di poter comprendere meglio le
dinamiche sottostanti e i numeri che si presentano, è bene
analizzare quanto accaduto negli anni precedenti.
Rispetto al passato, l'emergenza determinata dalla pandemia ci
ha portato a guardare con maggiore attenzione l'interesse politico
al risultato presunto e poi al rendiconto dei vari bilanci.
Questo per capire sicuramente lo spazio finanziario da dedicare
a misure e norme emergenziali utili a tamponare la crisi economica
e sociale che si stava concretizzando giorno dopo giorno, ma anche
e soprattutto per capire la magnitudo dell'uso senza vincoli degli
avanzi di bilancio, misura anch'essa di carattere emergenziale oggi
terminata seppur ancora sognata da tanti.
Se si prendono i dati relativi al periodo intercorrente dal 2018
a oggi, si può chiaramente notare come non vi sia un univoco e un
costante razionale di andamento dei risultati, vuoi per le due
annualità fortemente influenzate dagli effetti della pandemia, vuoi
per l'uscita dalla condizione di disavanzo nel 2018, vuoi perché
l'andamento dei conti, nel concreto il binomio previsioni-impegno,
è sempre più dipendente dalle fasi di instabilità politica, bensì
anche dalle varie assegnazioni delle deleghe dei vari Assessorati
nei repentini cambiamenti di maggioranza di questi anni.
Una condizione che non permette certo un buon governo della
spesa pubblica a livello di singola struttura amministrativa,
un'analisi che meriterebbe di essere condotta asetticamente e che,
così almeno ritengo, ci dovrebbe portare sempre più a considerare
la necessità di definire ex ante le strutture degli Assessorati.
Una scelta che, credo, andrebbe a vantaggio della continuità
amministrativa delle strutture al di là della guida politica
presente di volta in volta, di caso in caso, di crisi in crisi.
Con riferimento poi ai livelli di avanzo libero che la macchina
genera, è bene fare anche un'altra considerazione: tutti si
concentrano oggi sull'ammontare del gruzzolo o tesoretto che ogni
rendiconto porta con sé, ma al di fuori delle fasi di crisi, va
detto che con tutta probabilità qualcosa non torna. Forse anche in
questo caso potrebbe valere la pena - sono diplomatico nella forma
ma lo credo necessario nella sostanza - prevedere un'analisi
approfondita degli elementi che generano l'avanzo e soprattutto del
relativo perché.
Questo sia per limitare quel "vizio trascinamento" che si genera
in tempi di crisi ma rischia, al contempo, di diventare tout court
prassi, e ciò non è bene, sia per identificare ambiti di spesa che
possono essere stanziati a previsionale con maggiore efficienza ed
efficacia.
Confrontando gli esercizi di programmazione d'interesse per il
prossimo triennio, emerge chiaramente come quello più ricco sia
l'esercizio chiuso al 31/12/21 con l'approvazione del relativo
rendiconto e utilizzo dell'avanzo disponibile con una magnitudo
complessiva di spesa pari a euro 1 miliardo e 700; una notevole
differenza rispetto al 2022 di programmazione, ovvero anche a
quelli del triennio, sempre in termini programmatori,
2023-2025.
Tale importante differenza è generata sia dall'utilizzo in corso
d'anno dell'avanzo di Amministrazione, esercizio 2021, sia, di
conseguenza, dai rientri - ovvero anche dai riversamenti di
competenza della cosiddetta gestione speciale di Finaosta - sia
grazie ai fondi assegnati a vario titolo dallo Stato provenienti da
fonte comunitaria, parliamo di FESR e di PNRR; tale particolarità
pone l'attenzione sull'importanza, sempre più marcata, che i fondi
extra programmazione rivestono nella capacità di spesa della nostra
Amministrazione.
Nel pratico, provocatoriamente, si potrebbe quasi affermare che
al di là della presentazione dei bilanci di previsione triennale,
il reale momentum politico di governo della spesa regionale sta
diventando la seduta di Consiglio regionale dedicata all'utilizzo
dell'avanzo disponibile in corso d'anno.
Tornerò su questo punto nella parte conclusiva della
relazione.
Questo fatto andrebbe, in parte mi ripeto e comunque mi ripeterò
ancora, indagato con maggiore attenzione e dettaglio.
In sintesi, perché si genera un avanzo così significativo? Ci
sono voci di spesa previsionale che ciclicamente non vengono
impegnate? Il ciclo attuale di
"programmazione-impegno-pagamenti-rendiconto" per alcune strutture
è meno performante di altre?
Si badi bene, queste domande non vogliono assolutamente trovare
un colpevole, sia esso politico o tecnico, bensì porsi un
interrogativo che, in senso lato, dovrebbe interessare ogni livello
amministrativo.
Gli avanzi negli ultimi anni, e parlo anche di quelli pre-Covid,
sono molto significativi e rischiano così di far perdere senso alle
politiche di programmazione con orizzonte temporale oltre l'anno di
riferimento.
Analizzati i dati assestati dell'ultimo esercizio rendicontato,
dedichiamoci ora al triennio di programmazione di questo bilancio.
É evidente a livello macro come il 2023 sarà l'anno più ricco del
periodo e, cosa tutt'altro che scontata, di portata maggiore
rispetto all'esercizio di programmazione 2022 - sono 180 milioni in
più - ma i due dati che più ci devono interessare, se vogliamo per
l'appunto fare delle considerazioni di natura prospettica,
riguardano gli altri due esercizi, il 2024 e il 2025. In tal senso
le risorse complessive di questi due, rispetto al 2023, sono
nettamente inferiori. Nel primo caso sono meno 150 milioni, nel
secondo meno 197 milioni.
Caratteristica non banale, questa, che incide non poco sullo
slancio prospettico di questo bilancio.
Di fatto la maggior quota del 2023 rispetto al 2022 la si perde
rispettivamente in ognuno dei due prossimi esercizi di
programmazione. Un fatto che determina, e non poco, la capacità
programmatoria della nostra Amministrazione oltre l'anno; inoltre,
se consideriamo l'ammontare presunto del prossimo avanzo
disponibile stimato in euro 136 milioni circa, ecco che le
considerazioni sinora fatte si confermano.
Nella relazione al disegno di legge 83, in particolare nel
commento relativo al quadro delle entrate, così come in parte già
fatto in sede di DEFR, la parte tecnica quantifica i trasferimenti
correnti previsti, titolo II, in euro 61 milioni per l'esercizio
2023, mentre con riferimento al resto del triennio questi ammontano
sino a euro 20 milioni sul 2025.
Nello stesso commento si afferma come la cifra di 61 milioni sul
2023 rappresenti un livello sostanzialmente più alto rispetto al
trend storico e conferma il fatto che la provenienza di tali fondi
deriva anche dall'attuazione del Piano nazionale di ripresa e
resilienza nonché da fondi della programmazione europea a cui, in
quota parte, vanno sommati anche i fondi statali.
E proprio in tal senso si conferma il fatto che, come è ovvio,
in corso di esercizio altre risorse saranno iscritte a bilancio
anche con riferimento agli esercizi successivi sulla base degli
atti formali di assegnazione degli stessi dalle competenti autorità
nazionali ed europee.
Ecco, qualcuno nella
vis politica
, spesso - anche in
questi ultimi tempi - ha fatto scudo verso ogni possibilità di
cambiamento politico parlando di velate minacce in stile politica
dei rubinetti.
Molto bene, ma quella che stiamo già vivendo come la vogliamo
chiamare?
Voluta o meno - e penso che al di là dei complottismi vari
questa tendenza generalizzata derivi direttamente da una malattia
che potremmo chiamare "Dirigismo eurocomunitario" - questa è la
realtà che stiamo già vivendo e che rischia di caratterizzare
significativamente la nostra politica di spesa pubblica dei
prossimi anni.
Come è ormai noto, la principale voce di spesa del nostro
bilancio è quella relativa alla missione 13 "Tutela della salute",
che corrisponde sostanzialmente a un quarto della spesa iscritta a
bilancio, un terzo se sommata alla missione 12 "Diritti sociali,
politiche sociali e famiglia", di fatto il complesso delle deleghe
oggi assegnate all'Assessorato sanità, salute e politiche
sociali.
Un andamento che negli anni, gli ultimi in particolare, ha
segnato un costante trend di crescita arrivando, e qui parlo solo
della missione 13, a complessivi euro 422 milioni sull'esercizio
2022 assestato.
Va detto che in corrispondenza di tale voce, si riscontra un
significativo aumento, e ho sommato per comodità il programma
13.005-007, le cui voci principali di spesa riguardano gli
investimenti, anche per effetto dei fondi provenienti dallo Stato
centrale e dal PNRR. Un fatto senza dubbio positivo per la nostra
infrastruttura sanitaria che tanto ne ha bisogno.
Tuttavia, dall'analisi dei dati di programmazione, si riscontra
che, a fronte degli euro 406 milioni stimati sul 2023, l'ammontare
complessivo della missione 13 decresce significativamente nei
successivi due esercizi di programmazione, arrivando sino a una
differenza di meno 29 milioni circa tra il 2023 e il 2025, un dato
tutt'altro che di poco conto, soprattutto se si pone in evidenza il
fatto che la maggior parte di questa differenza deriva dalla
diminuzione di 19 milioni riferiti alla sommatoria dei programmi
13.001-002 relativi al finanziamento dei livelli essenziali di
assistenza (LEA).
Buono rispetto al passato, come si diceva, invece è il livello
di stanziamento previsto nella parte relativa agli investimenti,
dato che forse ci fa ben sperare per lavori che da tempo si
aspettano, anche se poi la relativa loro concretizzazione sarà
tutta da verificarsi in corso di esercizio, ovvero a chiusura del
relativo rendiconto.
Due ultime considerazioni relative alla spesa sanitaria: se
consideriamo le differenze intercorrenti tra il dato dell'esercizio
2022 assestato e quelli previsionali nel triennio 2023-2025,
troviamo un trend di differenze che va dal 4 al 10%, un dato che
potrebbe permetterci oggi di stimare l'effetto che potranno avere
le risorse che verranno iscritte a bilancio a seguito della
relativa assegnazione da parte dello Stato della Comunità Europea,
un valore che sul 2022 pesava per una differenza di circa il 16%.
Sicuramente il 2022 è influenzato dalla pandemia, ma sono dei
numeri che vanno considerati.
Questi non sono numeri banali e consegnano una responsabilità
non da poco sulle strutture a cui è e sarà affidata la gestione
delle procedure di spesa, valori che fanno ben capire quanto ci
costi il nostro sistema sanitario regionale, quanto questo sia
importante in termini di ricaduta sulle vite di noi tutti e dei
nostri cari, quanto altrettanto sia importante la funzione di chi
lo governa e lo governerà; chissà se a vario titolo questo peso lo
stiano sentendo. Buon lavoro.
Chiudo le considerazioni sulla spesa sanitaria, ponendo a
confronto i valori della mobilità sanitaria attiva e passiva che, a
oggi, si prospettano tutt'altro che rosei, o meglio, utili a
valutare ancora con più attenzione i contenuti del Piano regionale
per la salute e il benessere sociale, oggi in esame.
I dati prospettici prevedono un incremento della voce contabile
relativa al fondo sanitario regionale per la mobilità sanitaria
passiva.
In premessa lo si annunciava, nessuno sciacallo dorato in vista!
Forse bisogna tenere conto del fatto che in corso d'anno sono già
state approvate molte leggi caratterizzanti che hanno, tra l'altro,
spesso trovato una grande convergenza all'interno di questo
Consiglio, vedi la legge sull'imprenditoria, quella sul
contenimento dei costi energetici delle famiglie a favore degli
investimenti delle imprese, così come anche quella che in gergo
ancora chiamiamo tutti Omnibus, che è già stata esaminata a
settembre.
Ma, detto sinceramente, in questo bilancio di previsione, oltre
al sottostante che si è cercato di analizzare più in dettaglio
precedentemente, non si trova molto altro. Non che quello sia poco
importante, anzi, per la carità, e lo si è anche dimostrato
argomentandolo e analizzandolo, ma dall'analisi dell'articolato del
D.L. 82 si trova soltanto continuità e timida prudenza, vuoi anche
forse, ma so già che su questo punto troveremo puntualmente le
contrariate rimostranze, anche attese, di chi dalla maggioranza
dirà che non è vero, un bilancio di attesa rispetto ad una
soluzione politica di questa fase di mista
impasse ed
endrumia
tattica che si fa attendere da tempo.
Ciò detto troviamo la conferma della resa strutturale
dell'esenzione dell'addizionale regionale all'imposta sul reddito
delle persone fisiche per tutto il triennio di competenza
all'articolo 1; all'articolo 14 il sostegno aggiuntivo degli enti
locali per la continuità dei servizi erogati a fronte della crisi;
all'articolo 16, interventi straordinari in materia di edilizia
residenziale pubblica; al 18 il sostegno a progetti relativi a
prevenzione dei suicidi; al 22 interventi importanti in materia di
politiche del lavoro; all'articolo 31 interventi per la
realizzazione del secondo lotto del Polo universitario, al 35 il
finanziamento per l'acquisto di treni elettrici e il
rifinanziamento del fondo di rotazione a sostegno delle strutture
ricettive al 37. Tutte misure, e ne ho citate alcune, interventi
senza dubbio utili, ma che, senza alcuna vena polemica, bensì come
pura e semplice constatazione, non incidono certo sulle storiche
prossime problematiche della nostra comunità.
Emendamenti ed ordini del giorno da ogni parte politica
contribuiranno senza dubbio ad approfondire e rafforzare e magari
anche alcuni ambiti che questo bilancio non considera o lo fa
parzialmente, ma restano sul tavolo non poche incognite che
dovranno essere risolte da qui alla chiusura del prossimo
rendiconto.
Una su tutte? Le tante domande di cui alla legge 21 (quella del
Bonus Social e sul Bonus Entreprises) che a oggi non hanno trovato
copertura. Le attese erano tante, gli spazi di domanda forse molto
ampi - e su questo converrà tornare per capire, perché no, come
poter far meglio in futuro - fatto sta che a oggi le domande non
ammesse a contributo per indisponibilità sopravvenuta di fondi sono
tante.
In conclusione, l'analisi condotta con questa relazione ha
cercato di sondare quali fossero le motivazioni degli andamenti
complessivi, e anche di dettaglio - ad esempio vedi la natura
dell'assestato e la spesa sanitaria - di questo bilancio. Una serie
di particolarità e trend che, come ho avuto già occasione di dire
nel corso della discussione del DEFR, dovrebbe determinare una
serie di ragionamenti e conseguenti iniziative per capire come
meglio poter governare le politiche di spesa pubblica nei prossimi
anni. Prossimi esercizi di programmazione dove verranno o meno
risorse storiche ma che saranno, molto probabilmente,
caratterizzati dall'assegnazione di risorse da parte dello Stato e
dell'Europa, al di là del PNRR, che determineranno la necessità di
rivedere le attuali modalità di gestione del ciclo di
programmazione e impegno della spesa regionale.
Sarà anche necessario dare vita, lo credo da sempre, a una sorta
di controllo di gestione dei conti pubblici regionali, al fine di
capire dove si potrebbe far meglio già in fase di programmazione,
ovvero dove le cose andrebbero cambiate anche in maniera, perché
no, radicale.
Il capo secondo del disegno di legge 82 riporta le disposizioni
in materia di personale con annesse deroghe ai limiti
assunzionali.
Ecco che torna il discorso già fatto in sede di DEFR sul lavoro
che si sta conducendo per riformare la macchina amministrativa
regionale, tra le voci di spesa c'è ovviamente quella significativa
che riguarda il personale, così come le tante strutture in cui è
suddivisa l'Amministrazione.
Mi auguro che le valutazioni che si stanno conducendo riguardino
anche quest'aspetto, e quindi la validità della strutturazione a
oggi della macchina amministrativa, perché forse partendo da lì,
qualche nuovo ragionamento, anche in termini di spesa, si può e si
deve fare.
Allo stesso modo, e già lo avevo sottolineato nella discussione
del DEFR, è bene considerare la necessità di riformare anche i
meccanismi di finanza derivata attiva verso i nostri Enti locali,
così come quelli di finanza derivata passiva verso o da lo Stato
centrale.
C'è la necessità ormai non più derogabile di riformare nel
complesso il nostro ordinamento finanziario o tutte queste
scadenze, il trend della spesa e l'andamento del quadro delle
entrate regionali, sommate poi ai rischi che incidentalmente si
presentano - come la questione del tunnel del Monte Bianco, di
quello del Gran San Bernardo, così come anche l'evoluzione
dell'attuale congiuntura economica e sociale colpita da inflazione
della crisi energetica - finirà per caderci addosso da un giorno
all'altro, trovandoci impreparati e dovendo così trovare soluzioni
immediate non sempre a costo zero, e non sto parlando solo di
effetti finanziari.
Per concludere, spesso la politica si interessa fin troppo al
dettaglio, al particolare, dimenticandosi la visione di insieme
delle cose che oggi ci fornisce e di non pochi segnali del futuro
che ci attende.
La domanda che
nondimanco
resta aperta è sempre la stessa
e riguarda il fatto di comprendere se abbiamo interpretato
correttamente quello che ci aspetta, così come se sapremo
affrontarlo adeguatamente nell'interesse di tutta la comunità
valdostana.
Concludo dicendo che qualcuno spesso ha richiamato la necessità,
anche questa non più derogabile, di una seconda autonomia. Vero,
anzi verissimo, ma credo proprio - e quanto detto sino ad ora penso
lo confermi - che senza una nuova forma, una riforma del nostro
ordinamento finanziario, questa fase non si potrà avviare
concretamente al di là di mere considerazioni di filosofia della
politica.
Presidente -
Dopo la relazione del consigliere Aggravi
per la minoranza, come previsto, interviene l'assessore alle
finanze Marzi. Ne ha facoltà.
Marzi (SA) -
-
Il bilancio che ci apprestiamo a
discutere nasce da una scelta politica di umiltà e responsabilità
che si colloca nel solco della continuità amministrativa data da
venticinque mesi di Governo consecutivi.
Il documento che affronteremo è frutto di un lavoro che anche
attraverso l'approvazione da parte di quest'Aula del DEFR 2023-25,
come richiamato, ha permesso di programmare in modo più concreto ed
efficace l'azione amministrativa attraverso il finanziamento
d'importanti investimenti, mantenendo la centralità sulla persona e
l'attenzione al territorio in tutte le sue espressioni.
Ci troviamo soprattutto a costruire un bilancio che scaturisce
da una nuova maturità derivante dal susseguirsi di eventi
emergenziali che ci hanno costretto, in una prima fase, ad
affrontare le emergenze contingenti con immediatezza, e in una
seconda fase a lavorare tenendo presente l'importanza di una
pianificazione mirata che si è concretizzata anche attraverso
interventi e investimenti sul territorio a favore delle comunità e
delle imprese.
Il percorso che si è intrapreso, improntato all'ascolto e alla
condivisione, è già stato avviato attraverso le audizioni dei
rappresentanti degli Enti locali e del tessuto socio-economico
regionale, come ricordato dal Presidente della II Commissione, che
ringrazio.
Nell'ambito della Commissione stessa, l'esame delle leggi di
stabilità di bilancio per il triennio 2023-25 ha visto un percorso
che vede la centralità dell'organo consiliare e che risulta
sostanziale per giungere al successivo aggiornamento e assestamento
dei documenti finanziari e programmatici, in aderenza alla
finalizzazione del programma di governo.
Dalle audizioni, come richiamato, e dal confronto con le
rappresentanze sindacali e datoriali, emerge una generale
soddisfazione nell'analisi di questo documento che si traduce in un
giudizio positivo riguardo ai contenuti, apprezzando il senso di
responsabilità e l'attenzione posta rispetto alle esigenze delle
imprese del territorio, nell'auspicio che le misure introdotte
possano favorire la ripresa economica e lo sviluppo dell'economia
regionale.
Pertanto assumono rilevante importanza e significato le proposte
emerse nel confronto in sede di Commissioni e rese alla parte
politica dai rappresentanti del CPEL, dalle Organizzazioni
sindacali, dai rappresentanti del tessuto socio-economico
regionale, quali la Chambre Valdôtaine, e naturalmente da
Confindustria, dalle organizzazioni dei settori del mondo agricolo,
del commercio, dell'artigianato e dei servizi, da Finaosta, dai
referenti del terzo settore e dei consumatori.
Una programmazione che si inserisce in un quadro di estrema
complessità ancora caratterizzato da una fase storica di generale
incertezza economica in cui alle conseguenze dell'emergenza
sanitaria sono seguite quelle dovute agli eccezionali aumenti dei
prezzi delle materie prime e dell'energia, ulteriormente aggravate
dal conflitto in Ucraina tutt'ora in corso.
Infatti, l'impatto sull'economia regionale dei rincari dei
prodotti energetici riflette una struttura produttiva più
sbilanciata rispetto a quella nazionale in comparti ad alta
intensità energetica.
La maggiore esposizione è ascrivibile non solo al comparto
metallurgico, ad alto consumo sia di elettricità che di gas, ma
anche a quello dei trasporti terrestri (in particolare a quello
relativo a funicolari, skilift e seggiovie, a forte consumo di gas)
e a quello energetico, quest'ultimo dato, se da un lato è ad alto
consumo di input energetici, dall'altro garantisce alla regione una
quasi totale autosufficienza nella fornitura di energia da fonti
rinnovabili.
In base ai dati infatti la Valle d'Aosta - a fronte di consumi
compresi come quelli per uso domestico che incidono solo per 0,3%
circa del totale italiano - ha prodotto in media nel triennio
2018-20 circa l'1,3% dell'energia elettrica nazionale con un
contributo che sale a quasi il 7% se si considera il solo comparto
idroelettrico.
È evidente che questo bilancio si colloca in un delicato
contesto a livello nazionale e internazionale in termini di impatto
sulle famiglie, sul tessuto imprenditoriale e professionale, sulla
tenuta di equilibri sociali già precari a rischio di ulteriori
stati di esclusione e povertà.
Si è reso quindi necessario destinare ulteriori risorse sia in
ambito sanitario e sociale, per il contrasto all'emergenza
sanitaria, sia in ambito di sviluppo economico, turistico e
territoriale per il superamento della pandemia nelle conseguenze
della pandemia stessa.
Per quanto concerne la parte contabile, il bilancio regionale,
come richiamato, pareggia nell'importo complessivo di euro
1.723.053.439,00 euro per l'anno 2023, nel triennio di bilancio non
è previsto alcun ricorso all'indebitamento ma concorrono al
raggiungimento del pareggio di bilancio entrate derivanti dal
rientro di fondi della gestione speciale presso Finaosta, iscritte
nel titolo III dell'entrata.
L'articolo 3 della legge di stabilità dispone l'acquisizione al
bilancio regionale delle somme disponibili presso il fondo in
gestione speciale costituito presso Finaosta, che andranno ad
alimentare il bilancio regionale nell'annualità 2025 per euro 25
milioni.
L'articolo 4 della legge di stabilità stessa 2022-2024 già
prevedeva dei rientri per l'anno 2023 pari a euro 28 milioni e per
l'anno 2024 pari a euro 14 milioni.
Tali importi sono stati incrementati in sede di assestamento al
bilancio 2022 dalla legge regionale 18/2022 per euro 27 milioni nel
2023 e per euro 26,7 nel 2024.
Complessivamente, per l'effetto della sedimentazione normativa,
il bilancio 2023-25 è sostenuto da risorse provenienti dalla
gestione speciale per euro 55 milioni nel 2023, 40,7 nel 2024 e 25
nel 2025.
Tale tipologia di entrate, originariamente prevista
straordinariamente, assume pertanto un connotato maggiormente
strutturale, come si è già avuto modo di evidenziare in sede di
presentazione del DEFR relativo al medesimo periodo, e quindi al
2023-25.
Il totale delle entrate di competenza previste per il 2023, al
netto delle partite di giro, è pari a 1.522 milioni di euro, con un
incremento di 135 milioni, cioè del 9,7%.
Come già richiamato, la previsione più alta della
compartecipazione ai tributi erariali, è spiegata principalmente
dall'aumento del gettito dell'Iva, l'inflazione e la crescita
intrinseca dei prezzi delle materie prime hanno infatti contribuito
a determinare tale andamento nel corso del 2022, per cui la
previsione per il 2023 è stata aggiornata dagli attuali euro 325
milioni già iscritti per l'anno stesso a euro 380 milioni.
La tipologia "Rimborsi ed altre entrate correnti", che
costituisce gli altri due terzi delle previsioni del titolo III,
include il rientro dei fondi della gestione speciale presso
Finaosta S.p.A per euro 55 milioni per il 2023, 41 per il 2024 e 25
per il 2025.
Su queste entrate è meglio essere ridondanti per la terza volta
in pochi giorni.
Le entrate da trasferimenti ricompresi nei titoli II e IV,
relativamente ad entrate correnti o di investimento, sono entrate
cosiddette a destinazione vincolata e sono caratterizzate
principalmente da trasferimenti statali, dall'operatività della
programmazione europea (quest'ultima - come noto - ricomprende sia
i fondi europei che i relativi cofinanziamenti statali) ma ammonta,
per quanto riguarda il FESR nella programmazione 2021-2027 a 76
milioni di euro e per quanto riguarda l'FSE a 67 milioni di
euro.
Le spese. Le risorse disponibili, al netto delle partite di giro
e del fondo pluriennale vincolato, sono pari a poco meno di 1.582
milioni di euro per il 2023, 1.441 per il 2024 e 1.412 per il
2025.
Gli investimenti previsti ammontano a 327 milioni di euro, erano
247 nel 2022.
Considerato il triennio 2023-2025, l'incidenza percentuale media
della spesa corrente è pari all'82% circa (era l'83% nel 2022),
quella degli investimenti al 18% (era solo il 17% nel 2022); valori
sostanzialmente in linea con le previsioni appunto dei passati
bilanci.
Nell'anno invece 2023, l'incidenza della spesa corrente sarà
pari al 78,58% e gli investimenti pari al 21,42%, mentre nell'anno
2022 l'incidenza della spesa corrente era pari all'81 e gli
investimenti erano pari al 18,3%.
Quindi, soprattutto per ciò che concerne la spesa per
investimenti, c'è un saldo rilevante.
I dati in aumento infatti, sulla spesa complessiva in conto
capitale, per gli investimenti quindi passano dai 247 del 2022 ai
327 milioni di euro del 2023.
Destinare 80 milioni di euro in più per gli investimenti connota
in maniera positiva l'utilizzo delle maggiori entrate, dandogli una
destinazione volta a creare sviluppo economico.
Per quanto concerne la distribuzione complessiva delle spese per
missioni, ovvero i macro ambiti di competenza definiti dalla
normativa contabile nazionale, sono già stati fatti dei riferimenti
rispetto alle due missioni che da sole - quindi la missione che
riguarda la tutela della salute e la missione che riguarda il
diritto allo studio -ricoprono il 36% degli stanziamenti
complessivi.
È però secondo me utile dare una lettura più specifica e anche
più contabile di queste missioni, perché di fatto ne parliamo ogni
seduta di Consiglio ma hanno una connotazione politica che, vista
nel loro complessivo, può dare una visione d'insieme del perché. É
vero che alla fine della fiera il bilancio è un documento che nella
distribuzione delle spese vede la politica, ma a mio modesto
avviso, dando loro un valore di assolutezza, naturalmente anche di
rispetto politico, un quadro assolutamente positivo.
Partiamo quindi dalla missione n. 13, quella della tutela della
salute. È pari al 23,61% per un importo totale di quasi 407 milioni
di euro ma vi è un incremento pari a 44,5 milioni di euro.
Tra le altre spese correnti, ci sono 307,3 milioni sul 2023 e
questi sono assolutamente a tutela del finanziamento ordinario
corrente per quanto riguarda la garanzia dei LEA.
Ci sono inoltre 2 milioni per quanto riguarda i livelli di
assistenza superiori ai LEA e 3,5 milioni di euro di ulteriore
spesa in materia sanitaria.
Per la spesa in conto capitale, la fa naturalmente da "padrone"
lo stanziamento per l'Ospedale Parini di 181,8 milioni di euro.
Veniamo alla missione n. 4, "Istruzione e diritto allo studio",
è pari al 12,42% delle spese complessive del nostro bilancio per un
importo di 213.970.000: vi è un incremento pari a 7,5 milioni di
euro, e tra queste sicuramente sono molto importanti i
trasferimenti da 8,15 milioni di euro all'Università e un
intervento da 7,7 milioni di euro per gli studenti con
disabilità.
Sono inoltre importanti anche le spese richiamate in conto
capitale per l'iscrizione, finalmente sul triennio, della partenza
dello stralcio della nuova Università, della realizzazione del
secondo lotto del Polo universitario, che, per tutti e tre gli
anni, fa 16 milioni di euro.
La missione 10, "Trasporti e diritto alla mobilità", è pari al
7,28% della spesa complessiva per un importo di 125.409.000 euro e
vede un incremento pari a 25,5 milioni di euro.
La missione n. 18, "Relazioni con le altre autonomie
territoriali e locali", è pari al 7,13% delle spese complessive e
vede, con un importo di 122 milioni di euro, un incremento, anno su
anno, pari a 10 milioni di euro.
Tra questo - tra l'altro è stato richiamato anche nelle
relazioni dei due colleghi, sia il collega Malacrinò che il collega
Aggravi - anche il richiamo ai 6,3 milioni di euro a favore, come
trasferimento corrente straordinario, dei Comuni, oltre ai 2
milioni di euro per quanto riguarda il trasferimento senza vincolo
alle Unités, un milione e mezzo per il CELVA e un milione e mezzo
anche per il Comune di Aosta.
La missione n. 12, "Diritto sociale, politiche sociali e
famiglia", vede un importo complessivo di 115.125.000 euro, pari al
6,68% della spesa complessiva, e vede un incremento - anche qui io
direi rilevante - pari a 15 milioni di euro.
La missione n. 9, "Sviluppo sostenibile e tutela del territorio
dell'ambiente", è pari al 5,22% della spesa complessiva, per un
totale di importo di 89.967.000 euro e anche qui l'incremento è
pari a 7 milioni di euro. Qui si va dai rapporti con l'Arpa fino al
Mont Avic e a tutte quante le Fondazioni di riferimento, per
arrivare quindi alla missione n. 5, "Tutela e valorizzazione dei
beni e delle attività culturali", pari a 44.800.000 euro con un
incremento di 1,5 milioni.
La missione n. 14, "Sviluppo economico e compatibilità", è pari
a 40.385.000 euro con un incremento di 3 milioni di euro.
La missione n. 15, "Politiche per il lavoro e la formazione
professionale", è pari a 35 milioni di euro e vede un incremento di
oltre 11 milioni di euro.
La missione 7, "Turismo", è pari a 25.540.000 euro con un
incremento di 4 milioni e mezzo.
Per quanto riguarda la missione 6, "Politiche giovanili, sport e
tempo libero", 20 milioni di euro con un incremento di 6 milioni e
mezzo di euro.
Potrei andare avanti nella lettura di tutte quante queste
missioni ma l'oggetto di riferimento è quello di incarnare in un
principio, che è quello del 118/2011, che cosa vuol dire il fatto
che durante il dibattito consiliare, ovviamente stiamo parlando di
un documento che viene presentato da chi in questo momento governa
e quindi giustamente dà una lettura positiva di quest'atto, ma nel
caso specifico la diamo noi, ed è stata data anche da tutti coloro
i quali ce l'hanno sentita raccontare, perché di fatto si è cercato
di fare il meglio possibile.
Meglio possibile che si incarna anche nella lettura assoluta di
questi valori e, come avrete potuto notare, questi valori sono
quasi tutti stati rappresentati non soltanto in incremento ma anche
in incremento rispetto a valori fondanti che, secondo me, una
pubblica amministrazione regionale, nel rapporto corretto con gli
enti locali deve avere.
Il bilancio della Regione, lo diciamo come prima affermazione
nella relazione accompagnatoria, è redatto ai sensi del Decreto
legislativo 118/2011, che ha uniformato e contestualmente stravolto
la contabilità pubblica della Regione e degli altri Enti locali in
Italia.
Il Decreto legislativo 118/2011, se da una parte ha introdotto
l'auspicata uniformità dei bilanci pubblici, dall'altra, come è
noto, ne ha cambiato le regole e ha introdotto, tra gli altri, il
principio della competenza finanziaria potenziata che prevede che
gli impegni di spesa vengano imputati alle annualit sulla base
della presunta scadenza delle obbligazioni e non più sulla base del
momento di assunzione delle stesse.
Ciò è stato fatto per evitare che la massa di residui che fanno
parte normalmente della pubblica Amministrazione italiana fosse
confusa con il debito pubblico che, regolarmente, negli anni
precedenti all'introduzione del Decreto legislativo 118/2011, è
stato sovrastimato da parte degli istituti e dagli uffici,
soprattutto della Commissione europea.
Questo fenomeno è associato anche a un'ulteriore complessità
nelle procedure di affido e realizzazione delle opere pubbliche,
acquisti e forniture che pertanto registrano fisiologici aumenti
nei tempi intercorrenti tra la decisione di stanziamento e la
"messa a terra" della spesa.
Con l'occasione dell'introduzione del 118, inoltre, il bilancio
è stato strutturato, come abbiamo appena finito di leggere - è per
quello che ho voluto prima leggervi ogni singola missione per
quello che è in missioni e programmi uniformi in tutto il
territorio nazionale e si è voluto superare la consuetudine
precedente che era d'uso di classificare la spesa del personale in
un unico aggregato contabile, indipendentemente dalle funzioni
svolte dal personale relativo agli stanziamenti.
Questa nuova modalità ha fatto sì che si moltiplicassero i
capitoli di spesa e si irrigidissero, inoltre, le procedure
contabili conseguenti allo spostamento delle persone all'interno
della medesima organizzazione regionale.
Il bilancio, tuttavia, non è diventato un budget aziendale e ha
mantenuto la sua connotazione autorizzatoria. Da ciò è derivata la
necessità che le previsioni di spesa, ripartite in una miriade di
capitoli, siano nel loro complesso più ampie al fine di evitare il
proliferare di variazioni di bilancio.
Sempre il D.Lgs 118/2011 ha inoltre inspiegabilmente richiesto
che la contabilizzazione degli stanziamenti per i fondi europei
fosse distinta, oltre che per missione, programma e titolo, anche
per fonte di finanziamento.
Anche questo ha comportato il proliferarsi di capitoli di spesa
che, per meccanismi simili a quanto è avvenuto per la spesa del
personale, hanno richiesto previsioni di spesa più ampie, senza
che, a fronte delle stesse, corrispondesse un reale impegno di
spesa.
Sempre il 118, inoltre, impone rilevanti accantonamenti nella
parte spesa che non sono tecnicamente "impegnabili", per cui si
trasformano, a esercizio chiuso, in avanzo.
In sintesi, tutti questi fattori sono i principali determinanti
della crescita degli avanzi di amministrazione su cui assiste la
nostra amministrazione, come molte altre amministrazioni in
Italia.
Se qualcuno di voi ha avuto il piacere di leggere la relazione
di giugno da parte della Banca d'Italia, ha visto che - anche per
quanto riguarda il concetto di avanzi di amministrazione liberi,
letti soprattutto rispetto al pro-capite per abitante della Valle
d'Aosta e la capacità di spesa del Comune - i dati rilevavano
questi fattori e li rilevavano anche in maniera positiva, oltre a
rilevare l'utilizzo che, per motivi molto tristi quali le crisi che
abbiamo dovuto affrontare nel corso dell'ultimo anno, la parte di
avanzo pro-capite a favore dei cittadini valdostani ha visto in
maniera assolutamente positiva tutte quante le leggi, dalla 8 alla
15, alla 22, che sono state messe sul territorio per intervenire in
un periodo di crisi eccezionale. Questi dati sono rilevati dai dati
della Banca d'Italia di giugno.
I nostri Comuni, la montagna in generale, hanno vissuto un
momento di forte difficoltà, di solitudine e di incomprensione
generalizzata. È sempre più necessario far sì che la lettura del
nostro territorio sia resa all'esterno in modo da superare le
evidenti difficoltà che, a livello centrale, impediscono di
conoscere e di riconoscere le nostre particolarità e la stessa
struttura del nostro storico concetto di comunità locale.
La lettura dei numeri di questo bilancio, l'interpretazione
politica che si può dare alle spese, perché come già richiamato
sono le spese a dare i numeri e di fatto quindi a essere la chiave
di lettura di un'azione di Governo, rendono evidente una tensione e
un ritorno diretto ai servizi fondanti il concetto di comunità: la
salute, l'istruzione, il sostegno alle famiglie e alle persone in
difficoltà. Al contempo è forte l'immagine di un orientamento e di
una via prioritaria per tracciare una visione di sviluppo del
futuro che viene anch'essa resa evidente da numeri negli ambiti del
turismo e degli impianti a fune, delle attività produttive,
dell'ambiente e della tutela del territorio.
Tutto ciò però interpretato in un rapporto prioritario e di
confronto con i Comuni e con le comunità locali in una logica di
sussidiarietà e compartecipazione.
Per concorrere a realizzare questi propositi sarebbe fortemente
utile e auspicabile un ritorno a una solidarietà pragmatica tipica
delle nostre piccole comunità a tutti i livelli, a partire da
quello istituzionale.
Veniamo adesso alla parte che normalmente vi fa più ridere delle
mie relazioni al bilancio, anche quelle che, in una qualche
maniera, rendono lieto il collega Distort, perché farò uso di una
parola per parlare di numeri e soprattutto per dar loro un
orientamento.
Questa parola è "Eudemonia" - "Eu daimon" vuol dire genio,
spirito buono - ed è la felicità intesa come scopo della vita e
come fondamento dell'etica.
In altri termini è una felicità cui viene dato un ruolo preciso
nell'indirizzare la propria condotta.
Proprio perciò l'eudemonia si rivela una risorsa interessante,
non si concentra infatti tanto sul contenuto inafferrabile del
concetto di felicità, ma sulla sua posizione e sul suo
orientamento. Lascia in silenzio ciò che significa e ce la rende
però come valore pratico.
Quindi è nel perseguire il bene di una comunità, non
individuale, non rivolto ai singoli, che va tracciata la via per
risollevarsi da una serie di eventi tragici quali quelli che stiamo
vivendo.
Un confronto politico serrato, diretto, anche più che deciso, se
rimane nel solco di un corretto agire politico, tiene alto il
livello del confronto politico stesso.
Una visione politica di comunità e di relazioni umane tra
cittadini rende evidente un obiettivo: dalle difficoltà si deve
uscire tutti assieme.
Concludo asserendo che questo bilancio, tra mille peripezie,
interne ed esterne, traccia nel migliore dei modi possibili la via
per il prossimo triennio, assegnando il compito a tutti i soggetti
decisori, a qualsiasi livello, di ascoltare le necessità
collettive, sapendo mediare tra gli interessi di tutte e tutti.
Presidente -
Come anticipato, segue l'intervento del
Presidente della Regione, ne ha facoltà.
Lavevaz (UV) -
Qualche breve considerazione anche da
parte mia, dopo gli interventi puntuali che mi hanno preceduto. I
documenti di programmazione finanziaria, approvati dal Consiglio
regionale l'anno scorso, si collocavano in un momento di ripresa
socio-economica importante, in un contesto che credevamo essere
anche di uscita definitiva dalla crisi pandemica, sia nei problemi
più di gestione sanitaria, sia di reale e definitiva ripartenza
dell'economia del nostro Paese e quindi della nostra regione.
Come è noto, non siamo neanche usciti da una crisi mondiale per
entrare in un'altra, non certo più semplice e con minori ricadute
sul nostro tessuto economico rispetto alla tragedia della
pandemia.
È bene ricordare che nel quadro di grande incertezza generale
nel quale ci troviamo oggi, in uno scenario mondiale caratterizzato
da una situazione geopolitica altamente instabile e da una crisi
energetica che non ha precedenti dal dopoguerra, si colloca ancora
una situazione sanitaria che subisce a tutt'oggi i pesantissimi
contraccolpi lasciati dai due anni di pandemia sulle strutture
sanitarie e soprattutto sul personale.
La difficoltà generalizzata a reperire il personale medico e
infermieristico, in un momento di nuova strutturazione, sta creando
una situazione post-pandemica sulla sanità dagli effetti
pesantissimi.
Questo tema ha attirato una grande attenzione nella relazione
degli strumenti di programmazione che andiamo a discutere, anche se
una componente intrinseca del problema sanità richiede
determinazioni che esulano dal carattere finanziario programmatorio
e addirittura ha delle cause esogene e generali difficilmente
governabili a livello locale.
Il bilancio 2023-2025 ha, di conseguenza, ancora una natura di
programmazione di transizione, nella quale dobbiamo guardare una
prospettiva di medio e lungo termine con interventi strutturali per
l'economia nella nostra regione. C'è però un impegno molto alto,
sia in termini di risorse economiche che umane, sulla complessa
gestione delle contingenze causate dalla crisi attuale.
Le priorità degli interventi sono ancora dettate quindi, almeno
in parte, da una situazione esterna che influenza pesantemente i
tempi e le scelte della politica, e quindi anche quella
regionale.
Abbiamo senza ombra di dubbio davanti a noi anni di grande
fermento e di grandi possibilità d'investimenti, come forse non mai
nella storia recente del nostro Paese.
Il Piano nazionale di ripresa e resilienza, con tutte le
difficoltà e le contraddizioni che incarna, rappresenta una
possibilità imprescindibile anche per la nostra regione.
La vera sfida per noi, come per tutte le amministrazioni
pubbliche, è quella di rientrare nei dettami del Piano, spesso non
proprio solidi e chiari come dovrebbero essere, rispettando le
rigide milestone imposte dall'Unione Europea e spesso
scompostamente ribaltate sulle Regioni, avendo ancora delle grandi
zone di incertezza sugli interventi, sulle coperture degli aumenti
esponenziali dei costi, solo per citare la criticità più
evidente.
Le risorse del PNRR che iniziamo a leggere nei numeri del nostro
bilancio, hanno in parte contribuito a fare in modo che il totale
delle entrate previste, al netto delle partite di giro, sia di 1
miliardo e 522 milioni rispetto a 1 miliardo e 887 milioni del
corrente esercizio finanziario, come ampiamente detto.
La legge di stabilità e il bilancio di previsione per il
prossimo triennio che presentiamo all'attenzione del Consiglio sono
stati costruiti su dati finanziari che vedono un leggero aumento
delle risorse a disposizione, un dato che seppur positivo sul piano
dell'economia del bilancio regionale, non è da leggersi in senso
generale in modo altrettanto positivo.
L'aumento delle entrate, in particolare relative all'Iva, come
ha detto l'Assessore, indica infatti un andamento inflattivo della
nostra economia. Sono segnali di attenzione che non possono certo
essere ignorati e che richiedono una particolare attenzione, in
particolare sulla programmazione triennale.
Sul piano più tecnico, come già per l'anno scorso, la
programmazione finanziaria ha dovuto tenere conto in maniera
completa dei dettami del Decreto legislativo 118/2001, in
particolare sull'impossibilità di utilizzo degli avanzi di
amministrazione per spese correnti.
Usciti definitivamente dalle norme derogatorie legate allo stato
di emergenza, questo aspetto non banale ha richiesto una
programmazione molto più attenta del titolo I, anche rispetto alla
finanza locale e a tutti gli enti che vivono di finanza
derivata.
Senza voler riprendere le considerazioni fatte qualche settimana
fa con l'approvazione del Documento economico finanziario regionale
che, di fatto, è stata la matrice sulla quale è stato costruito
questo bilancio, vorrei porre l'accento su alcuni aspetti
caratterizzanti.
Sul piano delle infrastrutture e degli investimenti va
sicuramente citato il nuovo Ospedale, il 2023 sarà finalmente
l'anno nel quale verrà espletata la procedura di gara per
l'affidamento dei lavori per la costruzione della nuova struttura
nell'area est e verrà affidata la progettazione dell'area
storica.
Una delle opere più attese e discusse degli ultimi anni vedrà
finalmente la luce.
La nuova Università, che nel prossimo anno accademico sarà
popolata finalmente da studenti e professori poi potrà contare sul
completamento del campus nel suo complesso.
In questo senso non bisogna dimenticare gli interventi
strutturali sul territorio, pensati per attuare una medicina
territoriale efficiente, prevista nella pianificazione in analisi,
e il piano di edilizia scolastica altrettanto importante e oggetto
di rilevanti allocazioni di risorse.
Guardando in prospettiva di ripresa definitiva, l'aspetto forse
più importante è quello dello sviluppo economico, in particolare
legato a corrette politiche d'inclusione e del lavoro.
La gestione attenta dei fondi europei permetterà di sfruttare
importanti risorse in tutti i settori dell'Amministrazione, andiamo
in questo senso oltre al mondo dell'industria, il lavoro nella
nostra realtà regionale vuol dire in buona parte turismo e
agricoltura, settori che richiedono una programmazione strutturale
e di prospettiva.
Il 2023 sarà un anno ancora molto importante, come lo è stato
l'anno in corso, per il completamento di considerevoli piani
strategici e di grande importanza prospettica per la nostra
regione, penso al Piano regionale per la salute e il benessere
sociale, penso al Piano di tutela delle acque, penso al Piano
regionale dei trasporti; sono solo alcuni dei documenti strategici
che peraltro hanno iniziato i propri iter in Commissione, oltre
alla definitiva attuazione degli strumenti di adattamento sui
cambiamenti climatici e le strategie di decarbonizzazione.
Per quanto riguarda il mondo degli enti locali, per il secondo
anno saranno trasferiti alla finanza locale più risorse di quante
previste della legge regionale 48/95 che, come noto, fanno
riferimento ai nove decimi del 95% del gettito IRPEF, del 2021 in
questo caso. È un dato in controtendenza rispetto agli anni
precedenti, che conferma la volontà di definire una gestione
stabile e certa delle risorse per gli enti locali.
Il lavoro in questo senso non è certo completato, un processo di
revisione degli enti locali, in particolare della finanza locale,
in senso complessivo e articolato non è ormai più procrastinabile e
richiede un impegno da parte di tutti, senza posizioni o
preconcetti.
Nel bilancio 2023 è stato istituito un fondo ulteriore di
6.300.000 per far fronte alle maggiori spese correnti da parte
degli enti locali: dagli aumenti dei costi energetici, all'aumento
della fornitura di beni e servizi, fino agli aumenti contrattuali
del personale.
Gli aspetti economici e finanziari riguardanti la finanza locale
hanno ancora una natura di transitorietà, occorre andare verso una
definizione più strutturale che passerà attraverso una revisione
definitiva dell'impianto della legge 48, una revisione che - a sua
volta - dovrà essere susseguente a una riforma ordinamentale degli
enti locali, in corso da tempo e non più rinviabile anche questa
nella sua definizione definitiva.
Il modo degli enti locali è coinvolto in questo processo, che in
parte è già iniziato; una visione complessiva che porti a una
riforma organica e condivisa è più che mai necessaria.
Gli enti locali valdostani sono lo scheletro fondamentale del
nostro sistema delle autonomie e come tali devono avere autonomia
funzionale in una logica realmente federalista.
Sul piano più organizzativo dell'Amministrazione regionale, il
triennio prossimo sarà il periodo nel quale sarà definitivamente
strutturata una riforma senza precedenti: è una revisione che,
seppur non abbia grandi ricadute sul bilancio triennale oggi in
esame, avrà un impatto rilevante sui bilanci futuri in termini di
economie, ma soprattutto in termini di maggiore efficienza del
sistema pubblico regionale, con evidenti benefici su tutti i
settori dell'amministrazione pubblica.
Ringrazio anche io tutti i Consiglieri per il lavoro fatto,
proficuo e attento nelle discussioni in Commissione, ringrazio
anche tutti gli intervenuti in Commissione con osservazioni utili a
migliorare il documento, a partire dagli enti locali, alle parti
datoriali e parti sindacali, e ringrazio ovviamente i colleghi di
Giunta per il lavoro fatto, non sempre facile, di quadratura e
naturalmente tutte le strutture tecniche dell'Amministrazione
regionale.
Auguro quindi un buon lavoro a tutti per questi giorni di
confronto sulla legge di stabilità e di bilancio, un dibattito che
spero franco e corretto nell'interesse di tutta la nostra
comunità.
Presidente -
Con quest'intervento, si chiudono i lavori
pomeridiani del Consiglio che riprenderanno domani mattina con la
discussione generale, come previsto.
Chiudiamo i lavori del Consiglio e chiedo ai capigruppo di
rimanere per una rapida capigruppo, come richiesto.
---
La seduta termina alle ore 16:46.
