Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 291 del 26 maggio 1982 - Resoconto
OGGETTO N. 291/VII - INTERVENTO PRESSO L'A.N.A.S. PER
L'ILLUMINAZIONE DELLE GALLERIE DELLA STRADA STATALE N. 26. -
(Interpellanza).
PRESIDENTE:
Do lettura dell'interpellanza presentata dal
Consigliere Berti:
INTERPELLANZA
VISTO che numerose gallerie della Statale 26 scarseggiano o
mancano addirittura di illuminazione;
CONSIDERATO che tale situazione costituisce grave pericolo per
l'incolumità degli utenti, anche alla luce di recenti e gravi
incidenti anche mortali;
INTERPELLA
l'Assessore ai Lavori Pubblici per sapere se non ritiene
indispensabile un intervento presso la sede compartimentale
dell'A.N.A.S. affinché ponga sollecita soluzione ad un problema che
si dibatte da tempo.
PRESIDENTE:
Ha chiesto di illustrare l'interpellanza il
Consigliere Berti, ne ha facoltà.
BERTI - (Art. e Comm.):
Con questa interpellanza ho
voluto sensibilizzare l'Assessore su un problema che già altri
alcuni anni fa hanno sollevato con un'analoga interpellanza, quella
relativa alla viabilità della Statale della Valle d'Aosta nelle
gallerie: da allora, come si è visto, né l'A.N.A.S. né la Regione
sono intervenute.
Si sono verificati nel frattempo numerosi incidenti, fra cui
alcuni anche mortali, e purtroppo le gallerie sono sempre buie.
Vorrei sapere se la questione dell'illuminazione è strettamente
collegata al problema A.N.A.S., se l'Assessore non può intervenire
o se è una cosa che può fare lui direttamente.
Mi collego per un certo verso poi ad un'analoga interpellanza
presentata dal Consigliere De Grandis, che fa parte della
maggioranza e che dovrebbe avere un po' più di influenza di me, per
arrivare a definire, soprattutto adesso che si va verso l'estate,
un problema che riguarda lo sport che è diventato più popolare in
Italia, cioè il ciclismo. Vediamo tutti i giorni, soprattutto
durante i fine settimana, lo sciame di biciclette che vanno e
vengono; occorre pertanto creare dei percorsi alternativi che con
poca spesa sarebbero fattibili, in quanto quasi tutte le gallerie
hanno un percorso alternativo, attualmente ingombro di detriti ed
immondizie. Anche in questo caso vorrei sapere se quei tronchi di
strada sono stati declassificati dall'A. N.A.S. e chi ne ha ora la
competenza, anche dal punto di vista della manutenzione, perché
sarebbe già una soluzione a tempi brevi, utilizzare come pista
ciclabile quella parte non percorsa dagli autoveicoli, e che ci sia
quanto prima un interessamento per dare un'illuminazione alle
gallerie, perché quella che c'è adesso non basta. In questi giorni
ci sono passato, e nonostante avessi fatto l'interpellanza venti e
più giorni fa, ho constatato che è rimasta lettera morta. Sono
convinto che niente cambierà anche dopo questa mia interpellanza,
ma almeno vorrei sensibilizzare l'Assessore perché si dia da
fare.
PRESIDENTE:
Ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
Chiedo scusa al Consigliere Berti se la
mia risposta sarà breve, perché ho già dato esauriente risposta al
Consigliere De Grandis su molte delle richieste che il Consigliere
Berti ha fatto. Naturalmente mi fa piacere che molti si interessino
di questo sport, che purtroppo ha registrato ultimamente un
incidente mortale, in modo particolare il Consigliere Berti perché
è il suo sport preferito.
In ogni caso concordo con quanto ha detto ed ho sempre fatto
pressione all'A.N.A.S. per illuminare di più le gallerie in
questione.
Voi sapete che già in seguito all'interpellanza del Consigliere
Lustrissy, l'A.N.A.S. ha potenziato in parte questa illuminazione,
che è però ancora carente; infatti immediatamente
dopo questo potenziamento abbiamo scritto di nuovo all'A.N.A.S.
per informarla che l'illuminazione era insufficiente. So che c'è
già una perizia, con relativo finanziamento per illuminare le
gallerie di Châtillon; prima si sono dovuti eseguire dei lavori per
togliere l'acqua, che non sono stati dei migliori come risultato,
perché di acqua ce n'è ancora. Avevamo scritto all'A.N.A.S. di
intubare ed incanalare sopra piuttosto che di impermeabilizzare a
monte, loro hanno voluto fare questa rotture all'interno della
galleria, cioè hanno tolto all'interno uno spessore di calce
struzzo facendo delle canalette.
Per quanto concerne il discorso dei tratti che sono
declassificati dall'A.N.A.S., cioè dei percorsi alternativi - me lo
aveva fatto notare un collega - sono tutti sulla destra salendo;
non vorrei che un domani un ciclista che da Courmayeur scende ad
Aosta venga centrato da una macchina mentre attraversa la
strada.
PRESIDENTE:
Ha chiesto di parlare il Consigliere Berti,
ne ha facoltà.
BERTI - (Art. e Comm.):
Ho visto che l'Assessore non
sapeva ancora che c'era già l'illuminazione, che era stata
impiantata due anni fa ma alla quale mancano ancora delle lampadine
e delle plafoniere. E' questione di due o tre giornate di lavoro,
almeno per quelle dell'Alta Valle si potrebbe risolvere il problema
con poche ore di lavoro.
Per quanto riguarda il famoso percorso alternativo, può essere
fin d'ora utilizzato nella parte di destra con una deviazione, però
rimane il problema della parte sinistra; che potrebbe essere
risolto con la creazione di un marciapiede con pista ciclabile, che
serva anche per i motorini e per le moto. Noi conosciamo solo gli
incidenti più gravi, ma io che salgo due o tre volte al giorno per
motivi di lavoro in Alta Valle di incidenti in galleria ne ho visti
parecchi, anche fra moto e macchine. Più aspettiamo, più il
problema dilaga: vorrei che l'Assessore se ne facesse carico presso
l'A.N.A.S., perché almeno sia smaltito dai detriti quel tratto di
strada e perché venga posto un cartello "Divieto di scarico" in
quanto si stanno creando delle montagne di immondizie.
