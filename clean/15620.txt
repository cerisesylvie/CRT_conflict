Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 1923 del 8 maggio 1996 - Resoconto
SEDUTA ANTIMERIDIANA DELL'8 MAGGIO 1996
OGGETTO N. 1923/X Ratifica di deliberazioni adottate dalla
Giunta regionale in via d'urgenza.
Oggetto n. 1220 in data 15 marzo 1996: Approvazione della
proroga, a trattativa privata, alla società Air Vallée S.p.A., con
sede in Saint-Christophe, del servizio di disponibilità aeromobile.
Impegno di spesa.
Presidente E' aperta la discussione generale. Ha chiesto la
parola il Consigliere Marguerettaz.
Marguerettaz (PpVA) Per chiedere all'Assessore Riccarand, che
ricordo quando era all'opposizione molto puntuale ed attento nel
riprendere lacune, carenze, mancanze da parte della Giunta, come
mai questa delibera, assunta fra l'altro il 15 marzo scorso, viene
alla ratifica del Consiglio un mese e mezzo più tardi, come mai
questa delibera, in cui si va ad indire questa gara di appalto,
viene assunta praticamente ad avvenuta scadenza della vecchia
convenzione con Air Vallée.
Quindi vorrei avere delle giustificazioni perché ritengo che la
scadenza del 24 febbraio u.s. fosse ampiamente a conoscenza
dell'Assessore e che una delibera di questo genere andasse assunta
con un anticipo su quella che era la scadenza naturale della
convenzione, cosa che, non essendo stata fatta, ha portato a
prorogare e a dover sborsare ulteriori 700 milioni per il servizio
che, giustamente, Air Vallée, pur al di fuori della convenzione
scaduta, continua a fare.
Presidente Ha chiesto la parola il Consigliere Tibaldi.
Tibaldi (Ind) Anch'io per aggiungere una considerazione. Mi
allineo naturalmente a quelle già fatte da Marguerettaz.
Penso che non ci siano motivazioni plausibili per una proroga
tardiva di questo tipo, perlomeno quelle che sono enunciate nella
delibera, perché la convenzione scadeva il 25 febbraio 1996 e
solamente in data 8 marzo è stata approvata l'indizione di una gara
di appalto: questo nonostante che già il 21 novembre dello scorso
anno il Ministero dei trasporti avesse comunicato che con decreto
62/15 sull'Aeroporto privato di Aosta/Saint-Christophe, già aperto
al traffico turistico internazionale, è stato autorizzato lo
svolgimento di traffico commerciale, nazionale ed internazionale.
Quindi questo atto lasciava comunque un congruo margine di tempo
per poter evitare una proroga di questo tipo e per poter addivenire
a quella che è l'indizione di un regolare appalto di gara.
Presidente Se nessuno chiede la parola, dichiaro chiusa la
discussione generale.
Ha chiesto la parola l'Assessore all'ambiente, territorio e
trasporti, Riccarand.
Riccarand (VA) Sulle prime due domande di Marguerettaz, il fatto
che la delibera assunta il 15 arrivi solo adesso in Consiglio non
dipende certo dalla Giunta, che l'ha subito trasmessa all'esame
della commissione. Infatti il 21 è arrivata alla commissione, la
quale poi ha impiegato il tempo necessario per fare i suoi
approfondimenti in modo che poi la delibera potesse arrivare
all'esame del Consiglio.
Questa deliberazione non è una deliberazione che bandisce la
gara per il servizio, perché quella è un'altra deliberazione che la
Giunta aveva assunto precedentemente, che è un atto di competenza
della Giunta: la gara sta facendo il suo corso, la scadenza per la
presentazione delle domande mi pare sia il 14 giugno, quindi avremo
nel corso dell'estate il nuovo aggiudicatario. In attesa
dell'espletamento della gara era necessaria una proroga perché
questo servizio non si interrompesse.
Credo però che il Consiglio debba tener presente e valutare
l'importanza del provvedimento assunto dalla Giunta regionale, che
ha fatto una duplice operazione di notevole rilevanza. Primo, ha
previsto un'impostazione del servizio di trasporto aereo che è più
vasta che in passato e soprattutto è rivolta ad un'utenza pubblica,
quindi è stata modificata l'impostazione cercando di fare un
servizio non più rivolto essenzialmente al "Palazzo", ma è rivolto
alla cittadinanza. In secondo luogo, ha deciso per una procedura
che per la prima volta è stata adottata e che ha richiesto anche
degli approfondimenti non semplici dal punto di vista giuridico che
è la procedura di gara. E' la prima volta che viene fatta una
procedura di gara per avviare questo servizio e questo ha richiesto
una complessità di atti e una procedura piuttosto complessa.
Non si è potuto questo farlo prima - come ho spiegato in modo
dettagliato al Consigliere Tibaldi in sede di commissione - perché
l'impostazione di questa procedura di gara poteva essere fatta solo
nel momento in cui avevamo la conferma dell'apertura dell'Aeroporto
di Aosta al traffico commerciale. Decisione che è intervenuta alla
fine di novembre e che ci è stata comunicata solo a metà dicembre.
Solo a quel punto abbiamo potuto impostare una procedura di gara
per un servizio di tipo nuovo, come speriamo di poter avviare nel
corso dell'estate, con i tempi più stretti possibili, ma erano
quelli sostanzialmente.
Ci troviamo di fronte ad un passaggio importante e se questa
gara andrà a buon fine, avremo un servizio per la prima volta di
qualità rispetto alla cittadinanza e avremo anche un potenziamento
del ruolo e del servizio dell'Aeroporto di Aosta.
Presidente Per dichiarazione di voto ha chiesto la parola il
Consigliere Marguerettaz.
Marguerettaz (PpVA) Ci asterremo dal votare questa
deliberazione. Devo dire che dalle osservazioni fatte in sede di
dibattito la replica dell'Assessore Riccarand mi ha convinto solo
in parte, perché affermare che era necessario attendere il parere
del Ministero in merito al passaggio dell'Aeroporto a livello
commerciale è una giustificazione che regge fino ad un certo punto.
Era diverso tempo che questa procedura era in atto, si sapeva
benissimo qual era la scadenza della convenzione con Air Vallée,
quindi nulla vietava di preparare per tempo un deliberato che
regolasse la gara di appalto. Credo che le motivazioni date
dall'Assessore siano piuttosto deboli, in questo senso.
Capisco che si trattava di andare ad indire una gara
particolare, che probabilmente non aveva precedenti, quindi gli
uffici stessi - come del resto è logico pensare - non avevano altre
deliberazioni dalle quali prendere spunto, per cui hanno dovuto
dare inizio ad una cosa nuova.
Capisco che le competenze stesse dell'Assessorato all'ambiente
siano molto ampie e che di fronte ad una difficoltà quale senza
dubbio questa rappresentava siano insorti dei problemi.
Oltre ad annunciare l'astensione del mio gruppo su questa
delibera, inviterei le forze di maggioranza - non quelle di
minoranza che non hanno voce in capitolo - a fare una riflessione
su tutte le competenze che sono affidate a questo Assessorato e che
mostrano il fianco quando si vengono a trovare di fronte ad atti di
tanta importanza.
Credo che un ragionamento più ampio su quelle che sono le
competenze affidate oggi all'Assessorato all'ambiente dovrebbe
forse essere fatto.
Presidente Pongo in votazione la ratifica della deliberazione in
oggetto:
Presenti: 27
Votanti e favorevoli: 21
Astenuti: 6 (Chiarello, Collé, Lanièce, Marguerettaz, Tibaldi e
Marco Viérin)
Il Consiglio approva
Oggetto n. 1512 in data 5 aprile 1996: Concessione, ai sensi
della legge regionale 31/92, di un contributo di lire 6.000.000
all'U.S. Fenusma nelle spese previste per l'organizzazione della V
edizione della "Valle d'Aosta Cup", torneo internazionale giovanile
di calcio, in programma a Nus nei giorni 5, 6 e 7 aprile 1996.
Approvazione ed impegno di spesa.
Presidente E' aperta la discussione generale. Chi chiede di
parlare?
Se nessuno chiede la parola, dichiaro chiusa la discussione
generale.
Pongo in votazione la ratifica della deliberazione in
oggetto:
Presenti, votanti e favorevoli: 26
Il Consiglio approva all'unanimità
Oggetto n. 1514 in data 5 aprile 1996: Concessione, ai sensi
della legge regionale 31/92, di un contributo di lire 10.000.000 al
Comitato regionale della F.I.G. nelle spese previste per
l'attuazione di iniziative volte alla promozione degli impianti
golfistici della Regione. Approvazione ed impegno di spesa.
Presidente E' aperta la discussione generale. Ha chiesto la
parola il Consigliere Chiarello.
Chiarello (RC) Un discorso di questo tipo lo avevo fatto per
Azzurrissimo; mi ripeto, e non mi stancherò mai di ripetermi su
queste cose: io ritengo il golf uno sport di élite, ritengo che
quando ci sono problemi in Regione sul sociale e sui giovani, è
difficile trovare i soldi.
Qui ho già contrastato il campo di golf perché alla Regione
viene a costare molti soldi e dalle altre parti non si tirano
fuori; voterò contro questo finanziamento.
Presidente Se nessun altro chiede la parola, pongo in votazione
la ratifica della deliberazione in oggetto:
Presenti e votanti: 27
Favorevoli: 26
Contrari: 1
Il Consiglio approva
Oggetto n. 1518 in data 5 aprile 1996: Concessione, ai sensi
della legge regionale 31/92, di un contributo di lire 6.000.000
allo Sci Club Gressoney Monte Rosa nelle spese previste per
l'organizzazione Trofeo Welf-Rial, gara di sci alpinismo in
programma il 28 aprile 1996 a Gressoney-La-Trinité. Approvazione ed
impegno di spesa.
Presidente E' aperta la discussione generale. Chi chiede di
parlare?
Se nessuno chiede la parola, dichiaro chiusa la discussione
generale.
Pongo in votazione la ratifica della deliberazione in
oggetto:
Presenti, votanti e favorevoli: 26
Il Consiglio approva all'unanimità
Oggetto n. 1521 in data 5 aprile 1996: Concessione, ai sensi
della legge regionale 31/92, di un contributo di lire 20.000.000
alla Società Monte Bianco Ski S.r.l. di Courmayeur nelle spese
previste per l'organizzazione dei campionati italiani maestri di
sci e della finale del Gran premio giovanissimi di sci, in
programma a Courmayeur dal 9 al 13 aprile 1996. Approvazione ed
impegno di spesa.
Presidente E' aperta la discussione generale. Chi chiede di
parlare?
Se nessuno chiede la parola, dichiaro chiusa la discussione
generale.
Pongo in votazione la ratifica della deliberazione in
oggetto:
Presenti, votanti e favorevoli: 26
Il Consiglio approva all'unanimità
Oggetto n. 1637 in data 12 aprile 1996: Concessione, ai sensi
della legge regionale 31/1992, di un contributo di lire 7.000.000
allo Sci Club Valpelline nelle spese previste per l'organizzazione
della XXVI edizione del Trofeo "Angelo Bozzetti", gara
internazionale di sci alpinismo, in programma a Bionaz-Ollomont il
21 aprile 1996. Approvazione ed impegno di spesa.
Presidente E' aperta la discussione generale. Chi chiede di
parlare?
Se nessuno chiede la parola, dichiaro chiusa la discussione
generale.
Pongo in votazione la ratifica della deliberazione in
oggetto:
Presenti, votanti e favorevoli: 26
Il Consiglio approva all'unanimità
Oggetto n. 1739 in data 19 aprile 1996: Concessione, ai sensi
della legge regionale 31/92, di un contributo di lire 6.500.000
allo Sci Club Gran San Bernardo nelle spese sostenute per
l'organizzazione di due gare Fis di sci alpinismo maschile,
svoltesi a Saint-Rhémy-en-Bosses il 21 e 22 febbraio 1996.
Approvazione e impegno di spesa.
Presidente E' aperta la discussione generale. Chi chiede di
parlare?
Se nessuno chiede la parola, dichiaro chiusa la discussione
generale.
Pongo in votazione la ratifica della deliberazione in
oggetto:
Presenti, votanti e favorevoli: 27
Il Consiglio approva all'unanimità
