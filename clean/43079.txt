Classificazione
FORESTE E TERRITORI MONTANI



Oggetto del Consiglio n. 525 del 22 aprile 2021 - Resoconto
OGGETTO N. 525/XVI - Interpellanza: "Predisposizione di un
piano di riordino dei cantieri forestali".
Sammaritani (Presidente) -
Passiamo adesso alla
trattazione delle interpellanze in materia di agricoltura e risorse
naturali, con il punto 38 all'ordine del giorno. Per l'esposizione
la parola alla consigliera Spelgatti, ne ha facoltà.
Spelgatti (LEGA VDA) -
Vista l'annosa questione dei
cantieri forestali, che tante sedute del Consiglio regionale ha
occupato senza che si sia mai arrivati a una compiuta revisione e
riorganizzazione degli stessi, noi interpelliamo la Giunta
regionale per conoscere, alla luce anche dell'emergenza economica
causata dalla pandemia, se sia intenzione del Governo di
predisporre un piano di riordino dei cantieri forestali, della
gestione e della disciplina dei medesimi, compresi i requisiti
d'accesso e l'apertura delle graduatorie.
Presidente -
Per la risposta la parola all'assessore
Sapinet, ne ha facoltà.
Sapinet (UV) -
Grazie collega Spelgatti. Ho ascoltato con
attenzione questa interpellanza e sinceramente non ho capito bene
il discorso dell'annosa questione, ma faremo un po' di storia molto
volentieri. Anzi, la ringrazio dell'iniziativa che ci permette di
fare nuovamente il punto sui cantieri forestali, dopo che ne
abbiamo parlato anche in occasione della predisposizione del
bilancio e nello scorso Consiglio in occasione del DEFR.
I cantieri forestali, lo sappiamo bene, rappresentano e hanno
rappresentato un'importante realtà della nostra regione, sia in
termini occupazionali, che in termini di risposte agli enti locali.
Ecco che poi intorno ai primi anni del 2010, 2011 e 2012, - io ero
un amministratore comunale, quindi me lo ricordo bene - si sono
fatte scelte diverse, finché poi nella scorsa legislatura o a fine
di quella precedente, ma comunque intorno al 2017/2018 in avanti,
ecco che si è iniziato un processo di ricostruzione e di rilancio,
di riorganizzazione dei cantieri forestali. Io non ero presente in
questa aula, ma l'ho vissuto in prima persona in quanto membro da
Sindaco del CELVA e anche all'interno del nostro movimento, come
Table des syndics
e come
Comité fédéral
abbiamo
ovviamente sostenuto e supportato questo percorso che è stato
fatto. Come dicevo un percorso di rilancio con numeri sicuramente
inferiori al passato, numeri per quanto riguarda gli operai
impiegati, ma che sicuramente è un rilancio che è in corso. Poi
valuteremo con il tempo un eventuale aumento degli impiegati o
magari, come abbiamo fatto in quest'anno, mantenere invariato il
numero, ma aumentare le giornate di lavoro.
L'ho detto più volte e lo dico volentieri anche oggi: è da lì
che si è partiti, quindi da una situazione molto positiva, grazie
all'operato di chi mi ha preceduto e anche grazie soprattutto anche
all'operato dei tecnici. Questa mattina, ad esempio, ero su un
cantiere forestale - abbiamo il piacere a Saint-Nicolas di avere un
cantiere di
boucherons
, quindi operai altamente
specializzati che sono stati assunti in seguito ovviamente a tutta
una serie di selezioni - e da qui elencherò alcuni dati di una
situazione che è in fase di rilancio, ma che ovviamente potrà e
dovrà ancora essere ulteriormente migliorata. Agli attuali 375
impiegati vanno sommati 25 lavoratori che sono assunti come
Assessorato all'agricoltura e che si occupano principalmente di
orti e di lavori minori.
Citavo prima le risposte agli enti locali, con all'incirca un
centinaio di interventi anno in tutti i comuni, i quali fanno
riferimento all'Assessorato presentando un piano di interventi, con
un'organizzazione precisa, ad esempio, per quelle che sono le aree
picnic con interventi biennali. Quindi una mirata scelta politica
con la quale è stata anche assicurata una maggiore disponibilità di
risorse, perché ovviamente possiamo avere tutti i principi più
belli, però poi se non andiamo a inserire delle risorse poco
possiamo fare.
Le dicevo dell'aumento delle giornate nel 2021, rispetto al
2020, più dieci giornate.
Per quanto riguarda la cosa delle assunzioni, che potrebbe
essere anche interessante, ricordiamo che, seppure assunti con un
contratto di natura privatistica, sono comunque dipendenti della
pubblica amministrazione, quindi le assunzioni avvengono mediante
l'utilizzo di graduatorie approvate in seguito all'espletamento di
apposite procedure selettive, così come previsto dall'articolo 6
della legge 21 del 2017. Per entrare nello specifico si evidenzia
che dal 2018 a oggi sono state espletate 29 procedure selettive e
di queste sono attualmente vigenti 26 graduatorie. Nell'ottica di
dare stabilità al personale, e considerato anche il periodo
emergenziale, con l'articolo 8 della legge n. 12 del 2020, la
validità delle graduatorie vigenti è stata rinnovata fino al 2023,
fatta eccezione ovviamente per le graduatorie che avevano scadenza
successiva. Come dicevo prima, un piano di lavoro triennale
approvato con una delibera di Giunta regionale, la n. 81 del primo
febbraio 2021.
I cantieri forestali ci sono con gli operai assunti, ma poi
abbiamo anche tutta una parte di lavori che vengono esternalizzati.
Per entrare un po' nei numeri e nelle cifre vediamo che i cantieri
che impiegano direttamente i nostri operai hanno una cifra totale
di 12 milioni di euro, divisi su 40 impiegati forestali, 60 operai
a tempo indeterminato e 375 stagionali, cifre che comportano la
portata delle opere, l'attrezzatura e ovviamente tutto quello che
comprende questi interventi. Poi tutta una parte di cantieri che
vengono esternalizzati, quindi per dare un rilancio anche
all'economia, alle piccole attività del posto, che impiegano
principalmente opere su piste, su manutenzioni immobili e
sistemazioni idrauliche; in particolar modo queste ultime sono
quelle che riescono a dare una risposta in tempi anche
ragionevolmente brevi alle esigenze dei nostri enti locali.
Sul bilancio 2021, ahimè, dovremo trovare anche una soluzione
per la questione dei rimborsi chilometrici, quelli non erogati nel
2010-2011. È una trattativa in corso, stiamo trovando una soluzione
con una mediazione, ma qui ci saranno richieste risorse non
banali.
Per il futuro la volontà è quella sicuramente di dare una
continuità a quanto fatto, di ragionare su questa opportunità ed
eventualmente di aumentare ancora le giornate lavorative.
Soprattutto siamo in presenza anche di operai che magari hanno
avuto una stagione invernale difficoltosa e quindi direi che questa
è la strada giusta che intendiamo percorrere e proseguire.
Ovviamente siamo aperti a eventuali ed altre suggestioni.
Presidente -
Ha chiesto la parola per la replica la
consigliera Spelgatti, ne ha facoltà.
Spelgatti (LEGA VDA) -
Io ho fatto una interpellanza
volutamente asciuttissima, in cui sostanzialmente non ho spiegato
dove volevo andare a parare, ma ho chiesto alla luce dell'emergenza
economica causata dalla pandemia. Questo perché? Perché siccome noi
dall'opposizione non abbiamo la più pallida idea, e non ce l'hanno
neanche i valdostani, di quali siano le intenzioni della Giunta e
di dove vogliate andare, in quale direzione vogliate andare su
tutti gli assessorati per rilanciare la Valle d'Aosta, per
rilanciare l'economia, per affrontare tutte le emergenze che ci
sono, qual è la visione che avete e non riusciamo a capirlo. Perché
abbiamo tirato fuori questo punto? È scontato che ci saranno
purtroppo molte persone che si ritroveranno senza un lavoro, prima
o poi e succederà purtroppo anche abbastanza in fretta. Allora qual
è la vostra visione? La visione è quella di dare esclusivamente dei
contributi genericamente, di dare dei contributi che poi tra
l'altro non coprono neanche lontanamente le esigenze delle persone,
oppure investire sul lavoro?
Uno dei tanti elementi, non certo la soluzione, ma uno dei tanti
elementi su cui si potrebbe investire è proprio il discorso dei
forestali, perché? Si sta parlando degli stagionali e c'è tutta la
parte degli stagionali che sarebbe importante implementare, perché
piuttosto che lasciare a casa le persone e dare degli oboli che
sono poi sostanzialmente delle elemosine, è meglio utilizzare le
persone, permettere loro di lavorare e di fare qualche cosa,
qualcosa che sia utile per la comunità. Quindi pagarli per fare
qualche cosa, tenendo poi presente che c'è la parte che mette la
Regione, che è quella legata ai mesi in cui lavorano, poi c'è tutta
la parte della disoccupazione che comunque non esce dalle casse
della Regione. Quindi c'è un doppio vantaggio per la Regione,
perché comunque almeno sono coperti tra i periodi pagati come
stipendio e i periodi pagati come disoccupazione. C'è un terzo
vantaggio che è quello che, nel momento in cui si è nelle liste di
disoccupazione, si hanno delle corsie preferenziali per essere poi
riassunti, perché ci sono delle agevolazioni per chi pesca dalle
liste dei disoccupati.
I vantaggi sono molteplici, ma soprattutto c'è il vantaggio di
evitare di lasciare a casa le persone dando delle elemosine, ma
utilizzando le persone per fare dei lavori che sono utilissimi e
necessari per la nostra comunità, perché sappiamo benissimo ormai
che i nostri sentieri non sono abbastanza puliti, che ci sono una
marea di problemi in relazione ai nostri boschi e tutto quanto, che
sono sempre più in degrado e in stato di abbandono, quindi i
vantaggi sono molteplici. Tra tutte le misure che ci potrebbero
essere in una visione di rilancio della Valle d'Aosta e
dell'economia c'è anche questa, ci potrebbe essere anche questa. È
chiaro che però qualcosa dovete fare.
La domanda è: dove state andando? Cosa volete fare? Dove pensate
di investire? Noi non lo stiamo capendo e anche con questa
interpellanza viene fuori che non c'è neanche questa idea. Allora,
evitando di fare polemica, chiedo: potete investire magari anche su
questo? Perché, ripeto, i vantaggi sono molteplici: facciamo
lavorare le persone, facciamo qualche cosa di utile per i nostri
boschi e per il nostro turismo in relazione ai sentieri e
quant'altro, mettiamo le persone a lavorare invece di dare l'obolo,
le persone lavorano, nei periodi in cui non lavorano c'è comunque
l'indennità di disoccupazione, nel momento in cui sono nelle liste
dei disoccupati, comunque, ci sono delle corsie preferenziali per
la riassunzione, quindi è tutto un meccanismo positivo.
Pensateci, rifletteteci, questa è una delle proposte che noi
facciamo, in vista del rilancio dell'economia e di spendere bene
dei soldi per creare lavoro e non solo per dare i contentini, che
poi non sono dei contentini perché non accontentano nessuno, perché
mortificano l'uomo, non portano da nessuna parte perché, comunque,
non risolvono il problema. Allora dobbiamo trovare dei meccanismi
che producano reddito e dei moltiplicatori di risorse, per cui
investiamo in qualche cosa che possa poi però avere degli altri
riscontri che siano un volano. Questa dovrebbe essere la visione e
queste dovrebbero essere le misure su cui dovreste lavorare.
Pensateci.
