Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1779 del 15 gennaio 1986 - Resoconto
OGGETTO N. 1779/VIII - INTERVENTI PER IL PROBLEMA DELLA CASA
NEL COMUNE DI AOSTA. - Reiezione di mozione.
PRESIDENTE
: Do lettura della mozione presentata dai
Consiglieri Mafrica, Bajocco, Dolchi, Millet, Cout e Tonino:
MOZIONE
Considerata la gravità del problema della casa nel Comune di
Aosta, in cui sono in corso un centinaio di sfratti, di cui diversi
già esecutivi nel mese di dicembre;
Ricordato che a suo tempo era stata costituita una
Commissione-Casa per gli sfrattati con rappresentanti della
Regione, del Comune di Aosta e dell'IACP;
Verificato che nel Quartiere Cogne ci sono circa 40 alloggi
vuoti e circa 50 mansarde che sarebbe possibile recuperare e che la
stessa Regione dispone di alcuni alloggi vuoti;
Constatato che la Giunta regionale, in risposta ad una
interpellanza del Gruppo Comunista ha confermato la volontà di
utilizzare gli alloggi dell'ex Casa Gagliardi, non appena sarà
sbloccata la concessione edilizia, come casa-parcheggio per la
ristrutturazione del Quartiere Cogne,
il Consiglio regionale della Valle d'Aosta
DELIBERA
di impegnare la Giunta regionale a prendere contatti con la
Giunta Comunale di Aosta e la Commissione per gli sfratti al
fine:
1) di assegnare agli sfrattati, attraverso un'idonea
graduatoria relativa allo stato di necessità, i circa 40 alloggi
vuoti del Quartiere Cogne;
2)
di predisporre i progetti e gli atti necessari per
la riutilizzazione delle circa 50 mansarde vuote del Quartiere
Cogne;
3)
di mettere a disposizione degli sfrattati anche gli
alloggi vuoti di proprietà regionale.
PRESIDENTE
: Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Il problema della casa non è una
invenzione e non può essere affrontato sottobanco con leggerezza.
Noi riteniamo che se ne debba fare carico la Giunta regionale,
ricercando una soluzione idonea per un problema di così grande
importanza.
Non vorremmo che la Giunta o la maggioranza ci rispondessero che
il problema è ormai risolto perché c'è la famosa legge dei mutui di
70 milioni: questa legge risolve solo in parte il problema della
casa e lo risolve solo per quei nuclei familiari che dispongono di
più redditi, e quindi per le categorie più agiate; per i lavoratori
e per coloro che, in genere, hanno un unico reddito e che
percepiscono dalle 800 alle 900 mila lire al mese, la restituzione
di un mutuo di 70 milioni, di durata venticinquennale, comporta,
con gli interessi una somma complessiva di 140 milioni.
Io non penso che un lavoratore a reddito unico, con una spesa
fissa di 500 o 600 mila lire al mese, alle quali deve aggiungere le
100 mila lire del riscaldamento e le altre spese di prima
necessità, possa permettersi l'acquisto della prima casa: per
questa ragione, a mio avviso, la legge dei 70 milioni deve essere
rivista nel più breve tempo possibile. Noi chiediamo che entro un
certo reddito, da stabilire, si possa anche essere esonerati dal
pagare gli interessi sul mutuo, oppure che si possa pagare un tasso
d'interesse minimo e quasi simbolico; a mio avviso, dovrebbero
essere leggermente rivisti anche gli interessi sul mutuo per quella
fascia di richiedenti che oggi paga un tasso del 13%.
Nello scorso dicembre sui muri della città di Aosta è stato
affisso un manifesto che informava la popolazione dell'intenzione
della Giunta comunale di acquistare degli alloggi per gli
sfrattati: mi chiedo perché la Giunta regionale non cerca anch'essa
di fare qualche cosa in questa direzione. Troppo sovente noi
parliamo del ricupero dei centri storici e delle case malsane, ma
non passiamo mai ai fatti concreti.
Noi comunisti riteniamo che sarebbe più giusto comperare due
magazzini ed un castello in meno e acquistare invece delle case in
più nel centro storico, per ristrutturarle ed assegnarle a chi è
senza casa. Sono passati tre anni da quando il Consiglio regionale
ha deliberato e speso 23 miliardi per acquistare il quartiere
Cogne: se la Regione avesse speso quei 23 miliardi per la
costruzione di nuove case e per il ricupero del centro storico
malsano, forse oggi potremmo considerare risolto il problema della
casa. Per la ristrutturazione del quartiere Cogne si fanno tante
chiacchiere, ma ancora oggi non sappiamo concretamente che cosa
fare. Non vorremmo che qualcuno scaricasse la responsabilità sul
sindaco di Aosta: la colpa non è tutta del sindaco di Aosta, perché
la stessa maggioranza regionale... (...INTERRUZIONE...)
... L'Union Valdôtaine, la D.C. e gli A.D.P. amministrano la
Regione, così come amministrano il Comune di Aosta e, se il
problema non si sblocca, una gran parte della responsabilità è
anche di questi partiti.
(...INTERRUZIONE...)
Non vorrei che voi vi ricordaste di questo problema solo in
prossimità delle elezioni, quando passate di casa in casa, come
hanno fanno gli A.D.P. nelle ultime elezioni regionali...
(...INTERRUZIONE...)
Pardon! Come ha fatto la Democrazia Cristiana, promettendo le
case a riscatto, mentre qui, come in altre sedi, non vi sbilanciate
e non dite niente sullo stesso problema. Tenete presente che le
elezioni torneranno, ma i 100 sfrattati che vi sono ad Aosta non
possono certamente aspettare le prossime elezioni, perché hanno
estrema necessità della casa.
L'amministrazione comunale di Aosta ha fatto un censimento sul
quartiere Cogne ed io, visto che prestate poca attenzione ai lavori
del Consiglio, avrei intenzione di leggervi tutti i risultati
finali del censimento, non fosse altro che per farvi perdere un po'
di tempo; però, data l'ora, non voglio trattenervi oltre, e vi
leggerò solo l'ultima parte della relazione che riguarda la
situazione attuale del quartiere Cogne: "Gli alloggi complessivi
all'interno del quartiere sono 770. Occupati direttamente
dall'intestatario residente: 484. Occupati direttamente
dall'intestatario non residente: 4. Occupati direttamente
dall'intestatario saltuariamente presente: 16. Occupati da parenti
residenti di intestatario deceduto: 198. Occupati da parenti non
residenti di intestatario deceduto: 2. Occupati da parenti
saltuariamente presenti: 2. Occupati da parenti di intestatario
residente altrove: 6. Occupati ma non intestati: 11. In sospeso ed
altri da classificare: 11. In totale sono 734 alloggi occupati. Gli
alloggi vuoti ed intestati sono 16. Gli alloggi vuoti ma non
intestati sono 20. In totale gli alloggi vuoti sono 36. Vi sono 30
soffitte non occupate e altre 11 soffitte abitate".
Questa è la situazione del quartiere Cogne. Per questa ragione
noi, a suo tempo, avevamo votato una delibera per l'acquisto della
casa Gagliardi, sulla quale oggi è appeso un grande striscione su
cui si legge: "Questa casa è stata comperata dalla Regione al costo
di 1 miliardo, ma la Regione non si interessa e non si muove per
risolvere il problema della casa!" Nell'augurarmi che quei tredici
alloggi vengano realmente adibiti a casa-parcheggio, io chiedo a
che punto è il progetto per la ristrutturazione della casa
Gagliardi.
Nel concludere questo intervento, noi chiediamo che tutti gli
alloggi della Regione, del Comune e dell'IACP, siano messi a
disposizione della Commissione per essere assegnati agli sfrattati.
Poiché c'è una grande necessità di alloggi, vorrei che tutti voi
credeste almeno in minima parte all'indomabile necessità di
risolvere il problema della casa, non solo ad Aosta, ma anche nei
vari Comuni della Valle.
I punti principali della nostra mozione sono i seguenti:
"1°) Di assegnare agli sfrattati, attraverso un'idonea
graduatoria relativa allo stato di necessità, i circa 40 alloggi
vuoti del Quartiere Cogne".
I risultati del nostro censimento, quindi, non sono molto
lontani da quelli dell'Amministrazione Comunale, che pure dispone
di più cospicui strumenti di indagine.
"2°) Di predisporre i progetti e gli atti necessari per la
riutilizzazione delle circa 50 mansarde vuote del Quartiere
Cogne".
Tenete presente che di queste 50 mansarde, ben 25 si trovano
nelle Case Giachetti, delle quali il piano "Oikos" non prevede
l'abbattimento ma la ristrutturazione e quindi la nostra proposta
potrebbe trovare subito pratica attuazione.
"3°) Di mettere a disposizione degli sfrattati anche gli alloggi
vuoti di proprietà regionale".
È inammissibile che ci sia una Commissione composta da
rappresentanti del la Regione, del Comune e dell'Istituto Autonomo
per le Case Popolari, e che questi stessi Enti invece assegnino le
case di loro proprietà a chi vogliono. Io posso capire che degli
sfrattati si rivolgano al Presidente della Giunta o al Sindaco, ma
a questa gente si deve assegnare una casa attraverso le normali
procedure e scelte operate dalla Commissione e non per puro
clientelismo, secondo il detto: "Io dò una cosa a te e tu dai una
cosa a me".
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
"Guardavo" il collega Consigliere
Pollicini per sapere se avrebbe opposto l' "usbergo" all'assalto
del compagno Consigliere Bajocco, invece egli era intento a
scrivere gli ultimi appunti e rischiava di perdere la possibilità
di difendersi. Allora ho ritenuto più opportuno dire quello che
pensiamo noi della proposta dei colleghi Consiglieri Comunisti,
dando così la possibilità agli A.D.P. di difendersi dalle accuse,
quasi infamanti, di fare del basso clientelismo che, invece, è
appannaggio di altre forze, forse vicine agli A.D.P., ma di più
vecchia costituzione, anche se appartenenti allo stesso ceppo.
Sul problema della casa noi crediamo di esserci pronunciati
spesso in questo Consiglio e, in tutte le occasioni possibili,
abbiamo sempre cercato di individuare e accertare le rispettive
responsabilità. Voglio ribadire ancora una volta che una delle più
grosse responsabilità, relative alla mancanza di interventi
risolutori del problema della casa nel Capoluogo regionale, sta in
primo luogo nelle mani del sindaco Bich, ma pesano anche i ritardi
della Giunta e la sua incapacità di assumere decisioni, come per
esempio in merito all'immobile denominato "ex-Casa Gagliardi" ed
all'assegnazione di quegli alloggi che, come diceva il collega
Consigliere Bajocco, essendo di proprietà regionale, sarebbero
disponibili ma non vengono utilizzati; a livello legislativo pesano
inoltre le carenze, di cui abbiamo già avuto occasione di parlare,
nella predisposizione delle graduatorie.
C'è quindi tutta una serie di gravi ritardi per cui anche i vari
interventi posti in essere, come quello dei mutui di 70 milioni,
hanno potuto alleviare solo in parte e difficoltà della situazione,
ma hanno anche ingenerato gravi fenomeni secondari che, in un
mercato tendente al ribasso, hanno invece favorito il rialzo dei
prezzi.
Noi pensiamo che, rispetto al problema della casa, la
maggioranza del Consiglio regionale e quella del Comune di Aosta
non si siano mai comportate nella pienezza delle loro capacità; non
dico al meglio, in senso assoluto, ma neanche secondo la pienezza
delle loro capacità. Noi concordiamo con le richieste avanzate dal
Gruppo Comunista e vorremmo aggiungere che, proprio in questi
giorni, i progettisti incaricati dal Comune per studiare la prima
parte del progetto di ristrutturazione del Quartiere Cogne, hanno
avuto un incontro con i Capigruppo, dal quale è emerso che essi,
anziché procedere secondo le direttive del "Piano Oikos", recepite
poi dal Consiglio comunale, hanno già inventato qualche cosa di
nuovo. Se tutto procede come propongono i progettisti, tra i quali
c'è anche un nostro ex collega, noi stiamo per assistere alla
esecuzione di due condomini da 8 piani, che fungeranno da
collegamento tra le varie case che si affacciano su via Capitano
Chamonin e sulla caserma. Tutto ciò avviene stravolgendo i criteri
d'intervento del "Piano Oikos", accettati dallo stesso Consiglio
circoscrizionale del Quartiere Cogne, che prevedono interventi
graduali per rendere l'operazione flessibile e adattabile ad un
futuro intervento sui problemi abitativi della città, ed invece si
vuole procedere alla ristrutturazione del Quartiere Cogne
attraverso queste grosse "tranches" di intervento, con una
ristrutturazione "brutale", nella sua fase esecutiva. Noi temiamo
che un simile modo di procedere nasconda, ancora una volta,
l'intenzione di voler drenare anche dal centro storico parte della
popolazione, attraverso gli intenti speculativi rivolti allo stesso
centro storico: pertanto noi riteniamo che sia sempre più
indilazionabile la discussione di un provvedimento relativo al
centro storico per bloccare queste iniziative.
Voglio aggiungere, e lo saprà certamente anche la Giunta perché
sono già state fatte delle richieste in tal senso, che il Comune di
Aosta intende utilizzare i 6 miliardi della legge n. 94 ed i 5
miliardi della legge n. 457 in questa operazione, però si creeranno
dei problemi di carattere sociale simili a quelli che si sono
verificati in via Hôtel des Monnaies.
Pertanto, se ci sono dei ritardi, è giusto anche precisare di
chi sono le responsabilità: in questo senso il sindaco Bich ha
delle gravissime responsabilità ed io non mi stancherò di ripeterlo
in qualsiasi occasione. Nel contempo sollecito la Giunta regionale
a farsi interprete di quanto viene detto in questo Consiglio. Se
non siamo in grado di dimostrare che facciamo parte di quelle città
che hanno gravi disagi a causa degli sfratti, che ci tolgano pure
da quell'elenco, perché è assolutamente inutile che noi, con la
scusa di rincorrere i soldi, continuiamo a fare delle "fesserie"
sul nostro territorio. Non è possibile accettare una logica di
questo genere. Non si può perseverare in questa direzione.
Tra l'altro, sappiamo anche che si vuole costruire un'altra casa
di 7 piani in via St. Martin-de-Corléans, sempre attraverso l'IACP,
dimostrando così di essere incapaci di programmare e di comprendere
le varie esigenze. Forse si arriva a questo perché, girando per le
case, si promette il riscatto dell'abitazione e quindi qualche
esigenza la si recepisce pure, ma sempre in funzione di uno scopo
elettorale.
Noi non abbiamo questo compito istituzionale e non l'hanno
neppure i Consiglieri del Comune di Aosta. Il nostro compito è
quello di amministrare cercando di farlo in modo corretto, perché
non si aggiungano nuovi disastri a quelli già compiuti nel passato.
Non si può continuare in questo modo, bisogna smetterla, bisogna
discutere seriamente e quando si fanno delle scelte, come quella
del "Piano Oikos", bisogna perseguirle, perché hanno una loro
logica flessibile ed adattabile al modificarsi della realtà. Se per
qualche motivo, che adesso non conosciamo, dovesse sbloccarsi il
mercato, grazie ad esempio ad una riforma dell'equo canone, ecco
che verrebbe a diminuire tutta una serie di domande di abitazioni e
allora si potrebbe intervenire in modo ancora diverso nella
ristrutturazione del Quartiere Cogne, diminuendo magari le
dimensioni dell'intervento e cercando di mantenere, praticamente,
l'attuale assetto del Quartiere. Questo non può essere deciso oggi,
ma un'attuazione temperata del "Piano Oikos", che segua le
indicazioni del consiglio circoscrizionale, che ha avuto anche la
possibilità di contattare nel tempo gli abitanti, ci dà questa
possibilità.
Invece un intervento come quello che è stato ipotizzato, mentre
permette forse un più veloce assolvimento della ristrutturazione,
rischia di creare nuovi disastri: se, ad esempio, dopo la
costruzione dei due maxi-condomini si avviasse la riforma dell'equo
canone - anche se non ci crede nessuno, potrebbe comunque succedere
un miracolo anche nel Parlamento del nostro Paese, che potrebbe
benissimo trovare un accordo su alcune modifiche da apportare a
questa legge, ecco che verrebbe a cadere una gran parte delle
domande di nuove abitazioni e non esisterebbero più le motivazioni
per la ristrutturazione di un certo tipo e così ci troveremmo con
altri due "mostri", in aggiunta a quello vicino alla Chiesa di
Maria Immacolata.
Io non penso che la Curia si preoccupi di questo, perché si
preoccupa delle anime, ma noi dobbiamo preoccuparci anche
dell'assetto della nostra città: è un compito che spetta
direttamente al Consiglio comunale di Aosta, però anche noi
dobbiamo cercare di farci sentire e dobbiamo impedire che
l'incapacità e l'insipienza delle Giunte che si susseguono al
Comune di Aosta distruggano ulteriormente il territorio aostano
perché non vedono aldilà del loro naso.
Condivido pertanto le richieste fatte dai colleghi Consiglieri
Comunisti e voterò a favore di questa mozione.
PRESIDENTE
: Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
Non entrerò nel merito di tutta la
problematica sollevata dal Consigliere Viberti e mi fermerò
soltanto sui due punti che sono stati oggetto di domande
puntuali.
Il primo riguarda l'ex Casa Gagliardi, per la quale è giunta a
buon punto la pratica della concessione edilizia e quindi è già
stato dato al progettista l'incarico di redigere il progetto
esecutivo: pertanto i tempi dovrebbero abbreviarsi, permettendo di
avviarne quanto prima la ristrutturazione.
Per quanto riguarda invece il secondo punto, e cioè alcune
considerazioni fatte sui tassi di interesse previsti dalla legge
dei mutui di 70 milioni, esse trovano concorde la Giunta regionale
che ha già in avanzata fase di studio la revisione degli interessi,
anche in funzione della riduzione del costo del denaro;
indubbiamente il fatto di aver reso possibile l'acquisto di nuove
abitazioni ha anche provocato, per effetto dell'aumento delle
richieste, un rialzo del costo delle abitazioni da acquistare.
Queste, però, sono considerazioni che vanno oltre quanto mi
proponevo di dire sul deliberato proposto, che prevede di assegnare
agli sfrattati i 40 alloggi vuoti e le 50 mansarde vuote del
Quartiere Cogne, oltre agli alloggi vuoti di proprietà regionale.
Noi non ci sentiamo di condividere un'opinione di questo tipo, per
cui ci asterremo sulla mozione, e ne spiego subito il motivo:
assegnare gli alloggi vuoti in assenza di un programma preciso
relativo al Quartiere Cogne, vuol dire ritardare ulteriormente ogni
ristrutturazione; analogo discorso vale per gli alloggi vuoti di
proprietà regionale che, per la verità, sono in numero estremamente
ridotto ed in attesa di ristrutturazione o di cambio di
destinazione.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Chiedo scusa, ma nella foga della
trattazione dell'argomento dimenticavo di dire che una delle
responsabilità del sindaco Bich è quella della mancata convocazione
della commissione, a cui credo faccia riferimento il collega
Consigliere Bajocco, che è stata costituita con decreto del
Presidente del Consiglio per occuparsi dei casi sociali più gravi,
che vengono poi risolti con decreto del Presidente della Giunta
attraverso la destinazione degli alloggi. Questa commissione si
riunisce poco, si riunisce male e, per vecchie diatribe risalenti
probabilmente alla scorsa legislatura, oggi non ha ancora a
disposizione del personale che consenta l'esame dei vari casi.
Probabilmente le funzioni di questa commissione sono state
persino confuse, perché inizialmente si era cercato di dare una
risposta agli sfratti; poi, in pratica, si è cercato di rispondere
solo ai casi sociali più gravi. Io posso dire che, da quando ho
sostituito il collega Riccarand, ho partecipato a 2 riunioni, che
si sono svolte regolarmente, e credo di essere andato a 5
convocazioni, delle quali una si è svolta regolarmente, una seconda
ha solo consentito uno scambio di idee perché non c'era il numero
legale, e nelle altre 3 o 4 convocazioni, il sottoscritto ed altre
persone hanno perso le "canoniche" mezze ore e poi se ne sono
andati. Del resto era assente lo stesso sindaco Bich che, spesso,
convoca per telegramma e poi con grave responsabilità, non si
presenta alla riunione.
Anche l'Amministrazione regionale ha gravi responsabilità,
perché spesso scarica i problemi addosso al Comune mentre, avendo a
disposizione degli alloggi vuoti, potrebbe contribuire a risolvere
il problema, sempre attraverso la requisizione in via d'urgenza; e
la commissione non se la prenderebbe a male per questo eventuale
"scavalcamento", visto che essa non riesce a riunirsi ed a
lavorare.
Certo è che il problema degli sfrattati dovrebbe essere
affrontato senza essere tutto ricondotto a quello dei casi sociali
più particolari, per i quali è stata istituita questa commissione:
più di 100 domande di casi sociali giacciono inevase negli uffici
comunali perché la popolazione è stata indotta a creare il caso
sociale per rivolgersi a questa apposita commissione. Quindi non
c'è una risposta adeguata e corretta da parte di chi dovrebbe
rispondere alle necessità della gente, per cui l'astensione sulla
delibera proposta sarebbe comprensibile solo se avesse altre
motivazioni. Dire solo: "Non sappiamo se condividere... forse...",
non ci sembra fornire delle valide motivazioni, mentre ci vorrebbe
qualcosa di più concreto.
Ci vorrebbero delle proposte serie che possono essere portate in
questo Consiglio o nel Consiglio comunale di Aosta; noi siamo stati
costretti a mettere degli striscioni per la città di Aosta per
vedere finalmente muoversi qualcosa. Ma non si è mossa di certo
l'Amministrazione regionale, si sono mossi solo quei poveri
striscioni, grazie al vento che li strappa tutti i giorni, per cui
noi li dobbiamo sempre rimettere al loro posto. Porca miseria, voi
avete anche il vento dalla vostra parte!
(...INTERRUZIONE...)
La situazione è drammatica ed io penso che l'Assessore alla
Sanità abbia tutti i giorni sotto gli occhi decine di casi e che lo
stesso Presidente della Giunta venga tempestato da richieste in
questo senso; non è quindi possibile dare simili giustificazioni
senza intervenire.
Noi possiamo trattare le cose nel modo più umano possibile, però
ci sono delle diffuse situazioni di insostenibile coabitazione.
Penso che il Presidente della Giunta sia informato dal Presidente
dell'IACP, anche perché si tratta di un "posto di fiducia" del
Presidente della Giunta, delle situazioni più delicate e penose.
Non solo a Torino ma anche qui ad Aosta esistono delle persone che
vivono nelle cantine e nelle macchine! Questo non è
accettabile!
È da anni che si trascina questo problema, ma non riusciamo a
venirne a capo, perché si continua solo a promettere, senza
intervenire con serietà. Non crediate che sia sufficiente essere
evasivi in Consiglio dicendo: "Noi ci asteniamo, e non siamo
neanche così scortesi da votare contro...", perché verrà il momento
in cui occorrerà anche rendere conto di quello che si è fatto: non
sto parlando del giudizio universale, perché ben prima si dovrà
rendere conto del proprio operato.
Non voglio aggiungere altre considerazioni che potrebbero
sembrare antipatiche ma, anche se questa mozione non verrà
approvata per delle motivazioni che non sono assolutamente
condivisibili, spero che si prendano finalmente dei provvedimenti
per risolvere il problema degli sfrattati. È un problema grave ed è
vergognoso che chi ha il potere di intervenire non se ne assuma la
responsabilità e che ci siano "vergognosi" palleggiamenti tra il
Sindaco della città di Aosta e la Presidenza della Giunta.
PRESIDENTE
: Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Io ho ascoltato con rammarico la
risposta dell'Assessore Fosson. Io vorrei che lui, come
democristiano, potesse tornare indietro nel tempo fino alla
campagna elettorale di due anni fa, per rendersi conto di quello
che, non lui personalmente, perché era impegnato nella sua campagna
elettorale a St. Vincent, ma altri attivisti e propagandisti del
suo stesso Partito, dicevano all'interno del Quartiere Cogne sui
problemi dello stesso Quartiere. Oggi c'è la possibilità di
affrontare il problema degli sfrattati, ma non lo si affronta e non
se ne dà neppure una spiegazione.
Io non penso che gli alloggi che potrebbero essere assegnati
agli sfrattati impediscano la ristrutturazione del Quartiere;
proprio per questo, del resto, abbiamo acquistato l'ex casa
Gagliardi. Nel deliberato che sanciva l'acquisto di quella casa è
scritto che essa doveva servire come casa-parcheggio per la
ristrutturazione del Quartiere Cogne, e questo lo voglio ripetere
mille volte.
Mi sembra che il Presidente della Giunta, rivolto al Consigliere
Tamone, abbia esclamato: "Meno male che fanno quei due palazzoni di
8 piani!" Però tolgono la casa anche al povero Assessore Lanivi e
quindi presto dovremo assegnare un alloggio anche a lui.
(...INTERRUZIONE...)
Il problema è veramente più serio di quanto possa apparire. Ed
io mi sono meravigliato che la D.C. e gli A.D.P., con i quali
abbiamo avuto dei contatti e con i quali manteniamo un buon
rapporto, in campagna elettorale abbiano fatto delle promesse molto
diverse dal modo in cui operano oggi, astenendosi dal votare questa
mozione.
Torno a ripetere che mi dispiace profondamente che questa
maggioranza non riesca a rendersi conto dell'importanza del
problema della casa: noi voteremo comunque la mozione che abbiamo
presentato e voi, che siete la maggioranza, fate quello che vi
sembra più opportuno.
PRESIDENTE
: Se nessuno chiede la parola metto in
votazione la mozione in oggetto:
ESITO
DELLA VOTAZIONE
Presenti: 22
Votanti: 6
Maggioranza: 12
Favorevoli: 6
Astenuti: 16 (Borbey, Chabod, De Grandis, Faval, Fos-son,
Lanièce, Lanivi, Maquignaz, Marcoz, Martin, Perrin, Pollicini,
Ricco, Rollandin, Tamone e Voyat)
Il Consiglio non approva.
PRESIDENTE
: Signori Consiglieri, i lavori finiscono qui,
l'adunanza è chiusa. Il Consiglio sarà convocato a domicilio.
La seduta è tolta.
L'adunanza termina alle ore 21.17.
