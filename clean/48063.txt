Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 4204 del 18 dicembre 2024 - Resoconto
OGGETTO N. 4204/XVI - Razionalizzazione periodica alla data
del 31 dicembre 2023 delle partecipazioni pubbliche ex articolo 20
del d.lgs. 175/2016. Individuazione delle partecipazioni da
mantenere e da razionalizzare e fissazione degli obiettivi
specifici sul complesso delle spese di funzionamento delle società
controllate, ex articolo 19 del medesimo decreto.
Bertin (Presidente) -
Punto n. 3.01.
Il Presidente della Regione, ne ha facoltà.
Testolin (UV) -
La deliberazione che andiamo ad
analizzare ha il compito di fotografare il complesso delle società
partecipate all'interno del panorama della Regione autonoma Valle
d'Aosta, e partendo dall'analisi dell'assetto complessivo delle
società a partecipazione pubblica, diretta e indiretta della
Regione, ai fini dell'adozione dell'eventuale piano di riassetto
per la loro razionalizzazione, fusione o soppressione, anche
mediante la messa in liquidazione o cessione, ai sensi
dell'articolo 20 del decreto legislativo 175/2016.
All'interno di questa analisi è stata data specifica attenzione
alla valutazione della Regione di non imporre azioni di
razionalizzazione nei confronti del gruppo CVA, in quanto società
quotata ai sensi del TUSP, alle ragioni sul mantenimento della
partecipazione di ISECO e alla scelta di non operare una fusione
tra Struttura VDA e Autoporto Spa, infine, alla situazione degli
impianti a fune per cui si dà atto del nuovo studio richiesto da
Finaosta in continuità rispetto alla precedente per migliorarne la
definizione alla questione.
Nello specifico e nel dettaglio, sono state poste una serie di
attenzioni e di sviluppi su quelle che sono state le valutazioni
principalmente rivolte a ISECO, a CVA e a Struttura VDA,
all'interno delle quali sono state evidenziate una serie di
questioni che, sostanzialmente, riportano all'Amministrazione
regionale la decisione di non avere necessità di una
razionalizzazione per un'analisi complessiva che determina la
possibilità di ribadire il percorso già iniziato nel novembre del
2023 con delle valutazioni di carattere generale che permettono il
mantenimento delle stesse società, così come delle altre analizzate
nel documento che andiamo a presentare, all'interno del perimetro
delle società partecipate.
La finalità più in generale di questo atto è quella di approvare
la ricognizione di tutte le partecipazioni possedute dalla Regione
al 31 dicembre del 2023 e di individuare, inoltre, per l'anno 2025
e per il successivo triennio 2025-2027, gli obiettivi specifici
annuali e pluriennali sul complesso delle spese di funzionamento,
ivi comprese quelle del personale delle società a controllo
pubblico regionale, salvo che per CVA Spa e le sue controllate, in
quanto l'articolo 19 del TUSP non trova, nei confronti di queste,
una sua applicazione.
Infine, di stabilire che le società evidenzino nella relazione
di gestione le azioni e i risultati ottenuti in merito agli
obiettivi individuati.
Questo, a grandi linee, è il contenuto e le finalità di questo
documento che è stato analizzato all'interno della Commissione
competente e che va a sostanziare l'analisi che le strutture hanno
fatto in merito alle società partecipate.
Presidente -
Apriamo la discussione generale sul punto:
chi vuole intervenire è pregato di prenotarsi. Consigliere Aggravi,
ne ha facoltà.
Aggravi (RV) -
Per fare alcune considerazioni su un
provvedimento che ormai ogni fine anno ci impegna, sia di solito
nell'ultimo Consiglio, sia anche nelle ultime riunioni di seconda
Commissione.
È un documento che fa parte di un periodo ormai possiamo dire
sicuramente prossimo ma storico, che riguardava già nel termine il
tema della razionalizzazione di partecipazioni complesse dal punto
di vista delle realtà pubbliche, non solo riguardanti il tema
regionale, perché sappiamo che il TUSP è nato anche da quella che
era la galassia delle municipalizzate e via discorrendo.
È un tema che però, anche se da un anno all'altro - perché oggi
noi dovremmo ragionare al 31/12/2023 per assurdo -, permette, al di
là dei singoli interventi o delle singole scelte, di non
intervenire in termini di razionalizzazione, di fare un quadro
complessivo su quella che è la galassia partecipativa della nostra
Regione.
Io cercherò di concentrarmi, in realtà, su due temi, su due
punti del deliberato, in particolare il punto 8, cioè quello che,
in sintesi, ha già rappresentato il proponente, ovvero il fatto di
non disporre alcuna azione di razionalizzazione nei confronti del
gruppo CVA e delle società da essa controllate, invitando però la
capogruppo a favorire processi di razionalizzazione delle proprie
partecipazioni, ove consentito e possibile.
Sappiamo che la complessità dello schema partecipativo del
gruppo CVA ha raggiunto livelli interessanti: nel piano di
razionalizzazioni si dice, per l'appunto, che al 31/12 siamo a 154
società; in realtà
in itinere
abbiamo avuto modo di
approfondire nelle audizioni in Commissione, e come abbiamo potuto
capire anche in particolare nell'audizione di seconda Commissione
dei referenti del gruppo, è in continua evoluzione, in particolare
per processi di razionalizzazione, diciamo, interna, che si
evolveranno anche in base all'andamento dei progetti che oggi sono
in pancia nei vari veicoli partecipativi, le SPV, che
sostanzialmente compongono il grappolo partecipativo del gruppo
CVA, e che in prospettiva questa razionalizzazione si concentrerà
nell'integrazione all'interno di CVA EOS, che sta rappresentando
sempre di più una costola molto importante del gruppo.
Mi si consenta un'osservazione che ho fatto anche in seconda
Commissione e che può sembrare magari più di forma che di sostanza,
ma in realtà, a mio modesto parere, non lo è. Non ho ben capito
perché nell'ambito dell'allegato A, in particolare della sezione I
del documento, che riporta per l'appunto le attività compiute in
attuazione dei vari piani di razionalizzazione o scelte di non
applicarli nell'ambito delle varie realtà partecipate, l'insieme
delle società non sia rappresentato per controllante, bensì
genericamente come elenco delle varie realtà partecipate.
Mi spiego: di fatto, in questa parte più di dettaglio rispetto
al deliberato complessivo, l'insieme, o, meglio, la struttura di
partecipazione del gruppo CVA per livelli non viene rappresentato
appunto per livelli ma viene messo tutto insieme.
Può sembrare questa una questione di forma, ma rilancio quello
che ho appena detto: occorre considerare l'importanza che, in
prospettiva, rivestirà proprio CVA EOS rispetto ad altre operazioni
di integrazione dei vari veicoli una volta raggiunti appunto gli
obiettivi di realizzazione industriale di questi impianti, e siamo
al terzo livello partecipativo.
Ripeto, i livelli partecipativi non sono da sottovalutare
nell'ambito delle analisi delle partecipazioni, perché i livelli
partecipativi definiscono i livelli di comando, definiscono i
livelli anche di responsabilità, perché a ogni livello ogni
partecipata ha comunque dei suoi amministratori.
Allo stesso modo, anche il quarto livello partecipativo - cito
questo esempio perché nel piano ha particolare rilevanza e ne ha
avuta anche nel corso dell'audizione - ad esempio, la cosiddetta
piattaforma SR, e - ripeto - così rappresentato, non dà una
comprensione complessiva di quella che è la geografia oggi del
gruppo.
Vero è che nel suo dettaglio i livelli di partecipazione sono
rappresentati in maniera dettagliata e compiuta nella proposta di
deliberazione, quindi nel documento principale oggi oggetto di
nostra attenzione, però, per comprendere le cose, bisogna leggere i
due documenti insieme e forse, nella parte di dettaglio, meritava
un'attenzione maggiore.
C'è poi un altro tema su cui vorrei sottolineare... Scusate
colleghi, abbiate pazienza, lo so che è un tema anche non
entusiasmante, però di particolare importanza, e vi ascolterò con
estremo interesse.
Il tema dei flussi informativi... abbiamo già toccato in realtà
questo punto più volte, e non ultimo anche in sede di bilancio,
dove il gruppo di Rassemblement Valdôtain, al di là dei flussi
informativi, ha provato a fare una proposta, o comunque allacciare
un tema, su quella che può essere l'adozione di istituti di maggior
trasparenza e controllo e anche di informative verso terzi di
quella che è la gestione complessiva del gruppo.
Dico questo, tra l'altro, anche visti più o meno i diretti
commenti o avvisaglie che ho ricevuto nei giorni a seguire per le
vie più o meno brevi, quindi devo dire che il tema deve essere
affrontato, quindi ben venga la proposta fatta dal Presidente di
creare un gruppo di lavoro per affrontarla, nel senso che magari
anche se queste avvisaglie non sono state poi così entusiaste,
forse abbiamo toccato un punto di interesse.
Da questo punto di vista, abbiamo appreso, nell'ambito appunto
delle audizioni, sia quella di presentazione del Presidente, sia
poi quella successiva ... del Presidente della Regione (non
mischiamo i vari livelli, perché sennò magari qualcuno pensa che
abbiamo audito il Presidente del gruppo) e poi i referenti di CVA,
siamo stati informati del fatto che sono in corso di definizione
delle modalità di interscambio di flussi informativi in un formato
più standardizzato che possa mettere a disposizione dell'azionista,
che fino a prova contraria ha sede in Piazza Deffeyes, nonché del
controllante più o meno indiretto, che è Finaosta, le giuste
informazioni per comprendere l'andamento aziendale e direi, visto
il quadro partecipativo, anche l'andamento del gruppo.
Questa è una buona cosa perché spesso qualcuno potrebbe pensare
che tutto si possa risolvere con dei rapporti informali, non
documentati, per fugare l'eventuale presenza di rischio o dubbi su
forme di indirizzamento, finanche anche di controllo, ma
l'esperienza e la pratica ci insegnano che nulla è più sicuro,
corretto e conforme alle buone pratiche, di procedure o flussi
informativi regolamentati e standardizzati, ai sensi di norma di
legge e, appunto, anche di istituti volontari di comportamento.
Sul gruppo, ovviamente questo è un passaggio a cui tenevo
focalizzare questi tre elementi.
L'altro punto su cui vorrei soffermare il mio intervento
riguarda il punto 9, quello successivo del deliberato, che
interessa un'altra realtà partecipata importante, che è Aosta
Factor.
Al punto 9 si ha la conclusione, o meglio, la risposta finale
anche a iniziative che il mio gruppo e anche altri gruppi hanno
presentato, per comprendere il futuro di questa partecipata.
Si stabilisce al punto 9 che Finaosta, in ragione dell'esito
infruttuoso della procedura di cessione parziale della
partecipazione azionaria in Aosta Factor, prosegua l'attività di
direzione e coordinamento nei confronti della controllata, anche
attraverso il mantenimento dell'operatività delle strutture di
gruppo all'uopo costituite, quali strumenti volti a garantire dette
logiche, verifiche, l'adeguatezza del sistema di governo e di
controllo e, se del caso, implementi le azioni di consolidamento
del gruppo finanziario Finaosta mediante il rafforzamento dei
poteri di direzione e coordinamento e dei corretti presidi di
controllo nei confronti della controllata.
Alcune considerazioni che derivano anche dalla possibilità,
appunto, di audire i vertici sia di Finaosta, sia di Aosta
Factor.
L'articolo 5 della legge regionale 16/2021 autorizza la
cessione, anche parziale, da parte di Finaosta della partecipazione
azionaria in Aosta Factor detenuta in gestione ordinaria.
In sede di audizione, una domanda fatta in maniera specifica al
Presidente in cui si diceva: ma questa previsione normativa
intendete modificarla? Presidente della Regione in questo caso, e
poi l'ho fatta anche al Presidente di Finaosta, ma ovviamente, dal
punto di vista delle leggi, è il Presidente della Regione che ha
un'importanza maggiore. Fatta domanda specifica, la risposta è
stata quella che non vi è l'intenzione di modificare la previsione
normativa, perché questa andrebbe intesa come un'opportunità
reiterabile da poter esercitare da parte di Finaosta.
Sostanzialmente o cambiamo la possibilità di esercizio, la
teniamo lì, e ci può anche stare da un certo punto di vista, però
era giusto chiederlo, perché, quando fu proposta questa previsione
normativa, sembrava imminente, sostanzialmente, la realizzazione di
una cessione ancorché parziale.
Nel settembre scorso, quindi, dando atto a quello che è il
deliberato, si è appreso che il CdA di Finaosta, anche in
considerazione delle osservazioni del proprio Collegio sindacale,
ha deliberato di non accettare l'offerta pervenuta dal primario
istituto bancario, in quanto inferiore al valore patrimoniale della
partecipazione.
Non si vuole entrare nel dettaglio di un tema estremamente
complicato, che rimane anche, tra l'altro, nell'alveo delle
responsabilità degli organi di governo delle partecipate, perché
comunque è una gestione di un processo che, a fronte di una
previsione normativa, è stato gestito dalla
in house
principale, quindi da Finaosta, ma ci sono alcune considerazioni su
cui vorrei focalizzare l'attenzione.
La prima è l'annoso tema della differenza tra il valore di
libro, come si dice in gergo, e il valore di mercato, che non è di
poco conto, e che può avere tutta una serie anche di incombenze e
ricadute, però è anche vero che, oggi come oggi, pensare - ma non
soltanto in questo caso, ma anche in altri casi, ma anche
nell'ambito di aziende di natura privata o di partecipazione
privata -, è estremamente complesso pensare di realizzare il valore
di libro delle partecipazioni.
Restano poi invece alcune incertezze che hanno, in realtà,
determinato a suo tempo l'opportunità di inserire in legge la
possibilità di cedere, anche parzialmente, la quota o una parte
della quota detenuta in Aosta Factor che, ricordo, ha anche delle
partecipazioni di minoranza di primari gruppi bancari anche
à la
une
ultimamente per quello che riguarda le operazioni del
risiko
bancario si direbbe, dal punto di vista
giornalista.
Intanto, una forte differenza tra l'attività che fa la nostra
finanziaria regionale (una banca pubblica di medio credito) e Aosta
Factor che opera, sostanzialmente, per la maggior parte, in un
mercato che non è quello valdostano; una volta si diceva che si
inizia a fare marginalità sul
factor
quando si superano i
tagli dei 50 mila euro. Oggi addirittura è qualcosa di più
relativamente ai guadagni, e sappiamo benissimo - e c'è stato
confermato in audizione - che più del 90% del portafoglio è di
derivazione extra valdostana.
In questo caso, anche con una gestione dei rischi ben diversa
tra quelli che ne deve fare una banca pubblica rispetto a un
gestore privato o privatistico di
factoring
, da questo punto
di vista il dubbio che nasce è se effettivamente le azioni di
consolidamento del gruppo finanziario e i poteri di direzione e
coordinamento daranno la possibilità alla partecipata (quindi Aosta
Factor) di poter comunque continuare nella sua attività e
sostanzialmente di non mutare la natura anche della gestione di un
business
, ripeto, tipicamente di natura privata e
privatistica, perché altrimenti rischieremmo di avere un
problema.
Non ci sono presidi di controllo tali o di coordinamento tali
che, se rafforzati dal punto di vista dei controlli, possano
permettere una maggiore efficienza in termini di business
tipicamente di natura privata. Ovviamente non vuol dire lasciare
totalmente senza controllo da parte della controllante la società,
vuol dire lasciare anche la società avere le giuste possibilità per
definire una strategia che possa essere appunto in linea con il
mercato, quindi garantire una resa come negli ultimi anni sta
garantendo.
L'altro dubbio è più di natura commerciale, ma non sta a noi,
questo sta ovviamente al
management
della società Aosta
Factor e anche della Capogruppo, pensare di crescere, a livello non
dico locale, almeno nazionale, senza tutta una serie di
atout
che hanno altri gruppi; banalmente, una rete
commerciale diffusa sul territorio, perché, è vero, siamo nell'era
del digitale, ma sappiamo che il fatturato si fa ancora con i
metodi vecchi, spesso e volentieri. Vediamo altre realtà prossime a
noi che aprono anche sedi al di fuori dei confini nazionali: è
ovvio che è un mercato estremamente complesso e complicato e che
sappiamo benissimo ha dei poli di interesse che non sono così
distanti da Aosta ma che devono essere presidiati, quindi questo è
un altro dubbio che ci poniamo.
Mi si consenta una battuta, una considerazione finale che ho già
fatto: sul tema della cessione di Aosta Factor sembra il ripetersi
di una situazione vecchia, con altra pelle e con altra natura, che
è quella che fu della vicenda della scelta di quotare il gruppo
CVA, di cui ho appena parlato. Operazioni straordinarie di questo
tipo, o si fanno "in fretta", seppur fatte bene, oppure, se si
trascinano, sappiamo come vanno a finire, anche perché è inutile
dirlo, soprattutto nel mondo del factor, sappiamo che tutto quello
che si può considerare risiko bancario, come dicevo prima, con
tutta una serie di operazioni di acquisti, fusioni e scissioni, è
avvenuto ormai vari anni fa, quindi in questo momento, ovviamente,
ci sarebbe una difficoltà maggiore e anche, forse, per questo c'è
stata una difficoltà maggiore nella gestione della procedura.
Questi erano i due temi su cui intendevo focalizzare di più
l'attenzione e che su questo piano di razionalizzazione delle
partecipazioni, a nostro modo di vedere erano quelli su cui andare
a fare approfondimenti, ed effettivamente nelle audizioni in
seconda Commissione sono i due temi che hanno avuto un maggior
grado di approfondimento e possibilità di approfondire con i
referenti.
Detto questo, noi abbiamo già espresso la nostra posizione in
Commissione che non cambierà.
Presidente -
Consigliere Marguerettaz, ne ha facoltà.
Marguerettaz (UV) -
Noi oggi stiamo analizzando un
oggetto che riguarda la razionalizzazione delle società
partecipate. Ora, devo confessarvi che sto vivendo con un po' di
imbarazzo questa situazione.
Io non ho capito bene l'intervento del collega Aggravi, poi se
ce lo spiega meglio, ma ho sentito parlare di avvisaglie dopo che
nel precedente Consiglio regionale abbiamo affrontato un suo
emendamento dove sostanzialmente proponeva un sistema di
monitoraggio nei confronti della CVA.
"Avvisaglie", normalmente, non ha un'accezione positiva: non ha
usato minacce ma avvisaglie, ed è una cosa che mi preoccupa; però
il collega Perron l'altro giorno ci ha detto che bisogna unire i
puntini, e partiamo dalla sua conferenza stampa dove ha, in qualche
modo, evidenziato una situazione particolare, dice: "Dobbiamo
aprire questo vaso di Pandora" e ha riportato delle situazioni a
suo dire, o a dire di qualcun altro, particolari, dove ci sono
state delle gravi pressioni improprie.
Gravi pressioni improprie, avvisaglie, poi mi dicono: "Ma qua
non ho nessun tipo di prova, ma lo chiederò". C'è stata una
convention
di CVA qualche giorno fa dove il Presidente
Cantamessa pare abbia detto: "La CVA è sotto attacco, perché è
iniziata la campagna elettorale e qualcuno vuole fare campagna
elettorale attaccando la CVA".
Approfitto di questa situazione per dire che CVA non è
assolutamente sotto attacco,
CVA è un gioiello di famiglia che va preservato a tutti i
costi.
CVA per noi vale quasi il bilancio regionale, quindi CVA non è
sotto attacco da nessuno; dopodiché ogni Consigliere, che in teoria
rappresenta l'azionista, credo possa chiedere, possa fare delle
domande.
Il presidente Bertin ha dovuto addirittura rispondere in modo
abbastanza netto dicendo: "Guardate che ai 116 CVA non ci si può
sottrarre".
Tornando al ragionamento della razionalizzazione, abbiamo avuto
modo di sentire i vertici di CVA e ovviamente è emerso quello che
mi pare sia chiaro a tutti: il piano industriale è un piano
industriale di CVA che porta a sviluppare 1.000 megawatt, 1
gigawatt, e questo è il piano industriale globale.
Quando abbiamo chiesto all'ingegner De Girolamo: "Ma questo
piano industriale e queste attività sono state in qualche modo
concordate?", da parole testuali ha detto: "Noi le abbiamo
raccontate ai nostri riferimenti politici", e ha fatto i nomi:
prima all'assessore Caveri e adesso al presidente Testolin.
Alla domanda ha detto: "Ma cosa vuol dire raccontate? Avete dato
della documentazione? Avete trasmesso delle comunicazioni?", dice:
"No, abbiamo avuto degli incontri e abbiamo rappresentato delle
slide
".
Questo per dire comunque che questo piano industriale non è
stato sottoposto formalmente all'approvazione dell'azionista, è un
piano industriale al di là dell'autorizzazione che abbiamo fatto
all'emissione di un prestito obbligazionario che, però, fino ad
allora aveva nella documentazione un piano industriale
inferiore.
Quello quindi che diceva il collega Aggravi, sperando che non vi
siano avvisaglie, è un piano industriale che viene sviluppato con
delle partecipate di primo livello, secondo livello, insomma nella
razionalizzazione ci sono 150 società e ci è stato spiegato che
pian piano saranno incorporate.
Ci sarà però un aspetto che io metto in evidenza: queste
partecipate avranno ovviamente delle durate diverse, dei Consigli
di amministrazione diversi rispetto alla Capogruppo, quindi da un
certo punto di vista ci saranno scadenze diverse, compensi diversi,
premi diversi, ci sarà una situazione che è molto variegata.
Perché ho parlato dei compensi? Perché nell'allegato B che noi
andiamo ad approvare si parla di compensi e si dice che i compensi
delle partecipate di secondo o terzo livello, qualora vengano
ricoperte da dipendenti della CVA piuttosto che da amministratori,
hanno un trattamento diverso. Se ci sono dei dipendenti della CVA,
è la CVA che fattura, quindi il dirigente non ha un beneficio
diretto, ma questa è la prassi che veniva utilizzata anche da
Finaosta quando aveva dei dirigenti che facevano gli
amministratori.
Qualora invece nelle partecipate, nel Consiglio di
amministrazione, vi sia un amministratore, il compenso se lo tiene
l'amministratore. Questo semplicemente perché c'è scritto, abbiamo
avuto modo di chiedere e questa è la situazione.
Richiamando la discussione che abbiamo fatto in occasione del
bilancio, pur sapendo che oggi, quando parliamo di
razionalizzazione, non essendo la CVA sottoposta alle regole della
Madia, e quindi è un'informativa, sia quanto mai opportuna una
riflessione così in tempi brevi su come immaginare, senza ricadere
nella fattispecie della direzione e del coordinamento, che abbiamo
escluso dal punto di vista normativo, avere un flusso di
informazioni perché, vedete, noi rischiamo di fare un provvedimento
che è previsto dalla Madia, di razionalizzazione delle partecipate,
ma sostanzialmente del tema più importante che abbiamo, cioè quello
della CVA, non abbiamo nessun tipo di riferimento.
Presidente -
Consigliera Minelli, ne ha facoltà.
Minelli (PCP) -
Non sapevo di questa battuta fatta dal
presidente Cantamessa durante un evento di CVA, immagino che,
quando ha parlato di CVA sotto attacco e l'ha associata all'inizio
di una campagna elettorale, non si riferisse alla nostra azione,
perché, come ben sapete, sono oltre due anni che affrontiamo questi
temi, sono più di due anni...!
Vengo alla questione che stiamo discutendo: l'atto su cui ci
dobbiamo esprimere, come è già stato detto dal Presidente e poi dai
colleghi, riguarda la periodica annuale ricognizione delle società
partecipate della Regione, ai fini anche dell'eventuale
razionalizzazione del loro numero, che poi era l'intento che aveva
mosso il legislatore nel 2016, quando si voleva intervenire su una
proliferazione di partecipate a livello molto ampio (sono state
ricordate anche le partecipate comunali) e l'atto che stiamo
esaminando, come è già stato detto, riguarda la situazione alla
fine del 2023.
Nel 2023 - lo abbiamo visto dai dati - c'è stata una sorta di
esplosione nella situazione delle società partecipate della
Regione. Cito alcuni dati: l'atto amministrativo che abbiamo
approvato l'anno scorso, e relativo alla situazione del 2022, si
componeva di 17 pagine e l'allegato A, che analizza ogni società
partecipata, si componeva di 169 pagine. Sono andata a confrontarli
con quello attuale: l'atto che esaminiamo oggi, relativo alla
situazione di fine 2023, si compone di 20 pagine, ma l'allegato A è
ora di 813 pagine. Quindi, nel giro di un anno siamo passati da 169
a 813 pagine.
Le società a partecipazione diretta sono rimaste sostanzialmente
le stesse, ma le cose sono cambiate nel campo delle società a
partecipazione indiretta, dove si è passati da 27 società a 171,
cioè sono aumentate +144: è come dire che le partecipazioni si sono
moltiplicate per sei e anche qualche cosina in più. Non è mai
successa una cosa del genere da quando viene fatta l'annuale
ricognizione.
Questo è un atto che dovrebbe parlare di razionalizzazione,
quindi anche di riduzione, invece ci troviamo di fronte a un
documento che fa una constatazione e non un percorso di
razionalizzazione, prende atto di una moltiplicazione delle
società; credo che sia un po' il contrario di quello che dovrebbe
avvenire secondo l'impostazione di questo tipo di
provvedimento.
Come mai succede questo? Quest'esplosione, quest'onda anomala,
l'abbiamo detto e l'abbiamo verificato un po' tutti, è stata
provocata nel corso di un anno, nel 2023, dall'operato della CVA
che, con le sue attività di acquisizione, partecipa oggi a ben 154
società.
Come è precisato a pagina 2 dell'atto che andremo appunto a
mettere in votazione, il TUSP prevede una precisa casistica per
procedere agli interventi di razionalizzazione. Si devono fare, in
particolare, se sussistono i presupposti di cui al punto B, società
che risultino prive di dipendenti o abbiano un numero di
amministratori superiore a quello dei dipendenti; punto C,
partecipazioni in società che svolgono attività analoghe o similari
a quelle svolte da altre società partecipate o da altri enti
pubblici strumentali; punto D, partecipazioni in società che nel
triennio precedente abbiano conseguito un fatturato medio non
superiore a un milione di euro.
Se leggiamo a pagina 34 dell'allegato A, di queste 154 società
di CVA, ben 137 hanno più amministratori che dipendenti, 133
svolgono una funzione analoga o similare ad altre società di CVA,
133 hanno un basso fatturato tale da essere oggetto di
razionalizzazione, ma è vero che non è compiuto per tante di esse
il triennio.
Questa situazione, che è abnorme, viene riconosciuta ed
evidenziata nell'atto amministrativo, è stata citata anche dal
Presidente nella sua audizione in seconda Commissione, ma la
constatazione di questa situazione così particolare poi non porta,
lo vediamo, a delle decisioni conseguenti e l'atto che viene
proposto non prevede misure di razionalizzazione per questa miriade
di società di CVA.
La strada scelta, ci è stato detto e poi è stato rappresentato
anche oggi, è quella di non disporre azioni di razionalizzazione
sul gruppo, ma contestualmente di invitare CVA a favorire processi
di razionalizzazione delle proprie partecipazioni.
Questo è stato detto in audizione e poi il dispositivo
deliberativo del documento che è messo in votazione afferma
appunto: "Il Consiglio delibera di approvare, per le motivazioni
esposte in premessa e per quanto contenuto nell'allegato A alla
presente deliberazione, che ne costituisce parte integrante e
sostanziale, la ricognizione e l'analisi dell'assetto complessivo
di tutte le partecipazioni dirette o indirette possedute dalla
Regione alla data del 31 dicembre 2023, ai sensi dell'articolo 20
TUSP, accertandole così come di seguito e disponendo il loro
mantenimento senza interventi di razionalizzazione".
Noi, dal nostro punto di vista, non condividiamo questa scelta,
che vediamo anche un po' come l'ennesima conferma di quello che
abbiamo detto più volte, e cioè della rinuncia della Regione a
svolgere quel ruolo di direzione e coordinamento che, a nostro
avviso, e lo abbiamo supportato con un parere, le spetta nei
confronti di una società che è interamente di proprietà della
Regione, è strumento operativo della Regione stessa per attuare la
sua politica energetica ed è un gioiello di famiglia.
Non condividiamo questa scelta, ma lo abbiamo detto più volte,
come non condividiamo tutta la narrazione secondo cui CVA sarebbe
come sostanzialmente una società privata che opera sul mercato e
non invece come una società pubblica regionale con una precisa
mission
.
È ovviamente un discorso non nuovo e che riprenderemo, credo,
anche prossimamente, quando si dovrà parlare dello schema di norma
di attuazione e della legge sulle concessioni che hanno delle
ricadute ovviamente su CVA; in questo senso, ci dovrà essere
un'ulteriore riflessione.
Ho poi appreso che probabilmente si costituirà anche un gruppo
di lavoro legato alla questione che era stata sollevata già in
discussione di bilancio, cioè sulla questione della trasparenza;
una cosa che non sapevamo.
Intanto, su questo provvedimento, noi esprimiamo un voto
contrario, proprio perché l'atto non opera delle razionalizzazioni,
si limita a una ricognizione e non costituisce, a nostro avviso, un
esempio di azione di governo.
Presidente -
Consigliere Marquis, a lei la parola.
Marquis (FI) -
Anche noi come gruppo esprimiamo alcune
considerazioni in merito a questo documento che è stato portato
all'attenzione del Consiglio regionale.
È una ricognizione che viene fatta puntualmente ciascun anno per
adempiere a quelle che sono le previsioni di legge; condividiamo le
preoccupazioni che sono state pronunciate da alcuni colleghi
rispetto a questo documento, in quanto c'è stato un grande
proliferare di nuove società di partecipazione indiretta
nell'ultimo anno, di cui si conosce relativamente poco all'interno
di quest'Aula.
Tutte queste società sostanzialmente appartengono alla sfera di
CVA.
Da parte nostra - abbiamo già avuto modo di ribadirlo e dirlo in
altre occasioni -, riteniamo che la strada maestra sia quella che
la società possa operare nel mercato per continuare un processo di
valorizzazione e di crescita, ma nel contempo riteniamo che,
siccome la società è al 100% di partecipazione e controllo
pubblico, debba sicuramente mettere in atto un sistema di
informative che sia molto diverso rispetto a quello che viene messo
a disposizione oggi.
Non è possibile che la controllante, in definitiva, risalendo,
che è il Consiglio regionale che rappresenta la comunità
valdostana, non abbia alcun elemento per fare delle valutazioni, al
di là di quelli che sono quattro dati di sintesi che vengono
prodotti nel bilancio generale. Di tutte queste società credo che
sarebbe opportuno conoscere qual è il numero degli amministratori,
qual è il numero dei dipendenti, cosa fanno, qual è il fatturato
annuo di ciascuna, dove operano. Cioè, non è possibile che la
pubblica Amministrazione non sappia assolutamente nulla di tutto
questo. Non è possibile accontentarsi di un dato di sintesi, di
bilancio che non si sa neanche da cosa deriva, sostanzialmente,
l'utile. Io sfido chiunque, qui dentro quest'Aula, a sapere
raccontare, a saper narrare da cosa è determinato l'utile della
società.
Quello che mi chiedo, e questo lo dico e lo diciamo a futura
memoria, che rimanga a verbale: ma com'è possibile che il Governo
regionale non si ponga questo problema, che l'Aula, il Consiglio,
la Giunta debba essere informata di queste situazioni gestionali?
Lo troviamo aberrante a livello politico. Poi, sarà tutto ben
fatto, su questo non abbiamo dei dubbi, ma quello che noi
solleviamo è che si deve essere informati. Non è possibile che la
proprietà rinunci a ottenere delle informazioni che sono
dovute.
Non ci sono la direzione e il coordinamento, e su questo noi
siamo d'accordissimo, però è altrettanto evidente che la società
deve essere sottoposta alle azioni di controllo che vengono
sottoposte alle società quotate perché, diversamente, manca un
anello. Chi fa controllo? Nessuno, non c'è un controllo politico;
politico significa della politica aziendale, non politico inteso
come fare dei ragionamenti di natura politica in senso stretto,
parliamo di politica aziendale. Non c'è nessuno che la determina a
livello di azionariato, è una scelta che viene fatta praticamente
dal Consiglio di amministrazione.
Pertanto, riteniamo che questa sia l'occasione per
sensibilizzare su quest'argomento e ci fa piacere che, anche
all'interno della maggioranza regionale, inizino a sollevarsi delle
preoccupazioni riguardo a questi comportamenti e che quindi ci sia
un'attenzione verso un argomento che è estremamente importante per
la Valle d'Aosta, tenuto conto dei bilanci. Stiamo parlando di
bilanci di livello quale quello del bilancio regionale, non stiamo
parlando di frattaglie, stiamo parlando di un bilancio che noi non
conosciamo, bilancio di pari intensità di quello che è il bilancio
regionale. Ci sembra alquanto strano.
Cogliamo anche quest'occasione per sensibilizzare il Governo
regionale a fare una riflessione, così come è stato detto nella
discussione di bilancio, bisogna in qualche modo approfondire il
tema, non so se nelle Commissioni, in quale contesto, per
individuare una strategia che metta nelle condizioni il Consiglio
regionale quantomeno di essere informato di quello che sta
avvenendo e di quali sono le finalità della politica, della
società, le azioni che vengono messe in campo, come si valutano le
singole iniziative messe in campo. Ogni società dovrà essere
valutata, non è che valutiamo solo la capogruppo. Ogni acquisto che
è stato fatto sarà un acquisto che è stato efficiente, super
efficiente, non efficiente? Non lo sappiamo, quindi in definitiva
non sappiamo come sono stati spesi i soldi di natura pubblica,
anche se la società opera nel mercato privato. Questi sono soldi
che risalgono alla nostra comunità, pertanto chiediamo che il
Governo regionale metta in atto qualche iniziativa, qualche
proposta, qualche soluzione a questo tema per permettere al
Consiglio regionale di avere tutte le informazioni necessarie.
Presidente -
Consigliere Perron, ne ha facoltà.
Perron (LEGA VDA) -
Ringrazio anche i colleghi che mi
permettono di fare alcune puntualizzazioni su questo tema delicato,
che per primi noi abbiamo portato all'attenzione del grande
pubblico, e ci fa piacere vedere che a ciò sono seguite azioni e
interventi come quelli che stiamo vedendo oggi. Questo è a riprova
del fatto di quanto noi abbiamo in qualche modo portato, ripeto,
fuori aveva e ha un suo fondamento, ci sono alcune visioni
politiche riguardo alla gestione della società che emergono,
emergeranno, verranno esplicitate meglio. Ripeto, questioni che noi
teniamo espressamente sul piano politico in questo momento, ed è lì
che noi ci fermiamo.
Riguardo a quella che è stata la nostra conferenza stampa e
riguardo a ciò che abbiamo detto, cioè la questione delle adombrate
pressioni, siamo stati molto attenti a rispettare la segretezza
della Commissione. Certi puntini noi non li abbiamo assolutamente
uniti, è stato poi, ad esempio, il collega Marguerettaz a
esplicitare meglio queste questioni direttamente in Aula; noi non
l'abbiamo fatto, siamo rimasti, e ripeto, siamo stati molto attenti
a muoverci nel solco di ciò che era legittimo fare.
Ripeto, noi evidenziamo un tema politico, direzione e
coordinamento: questo è un tema fondamentale, un punto cardine per
capire qualcosa di questa vicenda che è complicata ma risale anche
a parecchi anni fa, non è un qualcosa che nasce ora, ha origini
chiaramente più vecchie.
Direzione e coordinamento che è espressamente prevista non
esserci, ma che ad esempio una parte politica, sappiamo che le
colleghe continuano a sostenere che ci dovrebbe essere o che ci
sia, con tanto di pareri legali, questo è tutto sul tavolo.
Ora, quello che noi ci siamo chiesti è: ma qualcuno, qualcun
altro, all'interno della maggioranza in questo caso, vorrebbe
questa direzione e controllo? É un "vorrei ma non posso"? Sono i
puntini che noi abbiamo unito, ripeto, politici.
C'è qualcuno che vorrebbe maggior controllo della società da
parte della politica? Questa è la domanda che ci siamo posti.
Qualcuno pensa, ad esempio, perché c'è il tema della società in
forma
in house
, ad esempio, che è legato all'altro tema
molto complesso che è quello delle concessioni, allora qualcuno
vedrebbe la società CVA diventare una in house in futuro. Mi pare
che qualcuno l'abbia esplicitato, altri magari ce l'hanno come
potenziale idea, ma non lo esplicitano: lo facciano.
Questi sono i nostri punti. Noi, come Lega, rivendichiamo, e lo
diciamo molto chiaramente, una gestione della società, di società
che hanno questa rilevanza assolutamente imprenditoriale e che
produca utili per la Valle, i quali poi rientrano sottoforma di
gettito fiscale, come ricchezza dei valdostani.
Questa è la nostra posizione politica. Noi riteniamo che la
parte della politica vera e propria debba essere ridotta al minimo,
proprio per non ritornare a delle storture tipiche, che abbiamo già
visto in passato.
Questa è la nostra posizione, molto netta e molto chiara.
Chiaramente, con questo tipo di visione, poi ognuno deve fare il
suo mestiere e chi fa il suo mestiere deve rispondere al 100% del
suo operato, ma ci mancherebbe, ma le due cose per noi sono
disgiunte e, ripeto, per noi la società deve essere gestita ai
massimi livelli per fare utili. Questa è la nostra visione.
Qualcuno la pensa diametralmente in maniera opposta, noi abbiamo
definito "vorrebbe la società magari una carretta sovietica", ci si
perdoni un po' la metafora o la battuta un po' spinta, qualcuno la
vorrebbe così, qualcun altro magari ha altre idee.
Bene, che vengano fuori. Questo è, che vengano fuori.
La questione direzione e controllo, tra parentesi, l'abbiamo
risentita nelle seconde audizioni, perché era già stata in qualche
modo adombrata qualche anno fa riguardo la CVA. Quando ci furono
delle modifiche sulla legge di cui parliamo, che esplicitamente
dicono no, direzione e controllo per Aosta Factor e CVA, anche lì
ci sono stati dei meccanismi, ci sono state delle bozze, ci sono
stati degli interventi. Qual è stato il rapporto della politica
qualche anno fa su questo tema? Si voleva riportare sotto
quell'ombrello, oppure no?
Questi sono degli approfondimenti che noi facciamo e delle
domande, ma che rimangono nel tema politico.
Noi quindi abbiamo unito molti puntini, certamente sì, qualcuno
dice che siamo complottisti: possibile. Noi riteniamo di averli
uniti con il tratto molto più fine rispetto a quello che qualcuno
può pensare, molto più fine, però il tempo è galantuomo e lo
dimostrerà, oppure no.
Per intanto, ciò che noi facciamo, come forza politica, ora, in
questo momento del dibattito, è guardare con estrema attenzione i
vari posizionamenti, le varie questioni. Per quel che attiene parti
più tecniche, ovviamente prenderemo i nostri approfondimenti e ci
faremo le nostre idee, per ora stiamo alla finestra e siamo ben
contenti che questo dibattito veda la luce, perché dimostra che
quanto noi avevamo in qualche modo approcciato e portato
all'esterno aveva una sua realtà.
Qual è questa realtà? Lo vedremo, però intanto noi ci asteniamo
e stiamo a guardare ciò che succede.
Presidente -
Consigliere Aggravi per secondo
intervento.
Aggravi (RV) -
Visto che si è parlato di attacchi o di
presunti tali o di dichiarazioni, effettivamente il termine
avvisaglie potrebbe essere interpretato in maniera diversa.
Sappiamo che in certi ambienti l'avvisaglia è una scaramuccia,
un breve scontro armato, in altri, e così lo voglio pensare. Quando
passavo appunto l'estate con i nonni in Val Ferret, se volevo
capire o se volevamo capire se sarebbe arrivato un temporale, se si
sarebbe girato il tempo in pioggia, si guardava verso la Val Veny e
là dove c'erano le Pyramides Calcaires si vedevano delle
avvisaglie.
Diciamo quindi che il termine più propriamente rappresentato da
delle avvisaglie di un temporale, che poi si possono manifestare in
messaggini, in telefonate, in incontri e quant'altro, e tengo a
specificarlo, non di primari esponenti, non di primari soggetti
interessati, non di primari
stakeholders
, così li metto
tutti insieme e mi ricollego.
Tendo a fare un'altra precisazione, e ringrazio sia il collega
Marguerettaz che il collega Marquis.
Il collega Marguerettaz, in sintesi, ha definito la nostra
proposta come un sistema di monitoraggio. Il collega Marquis, in un
passaggio (non mi dia del professore, davvero, questa volta voglio
essere gentile), sul tema del controllo e ci tornerò.
Quello che noi abbiamo proposto, non è tanto un sistema di
monitoraggio o di feticistica curiosità dei dati. Quello che noi
abbiamo proposto è una considerazione che deriva da quelle che sono
le normative di riferimento delle società quotate, e l'ho già
detto. In Italia abbiamo delle realtà ibride, come ha giustamente
definito il Presidente la volta scorsa, quindi non abbiamo un mondo
diviso in due, queste realtà ibride, se devono assomigliare, se
devono essere parificate alle società quotate, è giusto che in
autodisciplina possano far leva, appoggiarsi su degli istituti
previsti dai regolamenti, e in particolare il regolamento
emittenti.
Faccio due esempi: nell'ambito dei dieci articoli del codice di
autodisciplina delle società quotate promosso da Borsa italiana, ci
sono due ambiti che sono la nomina degli amministratori e la
remunerazione degli amministratori.
Se è vero che al di sotto del livello partecipativo (quindi
dovrebbe essere il secondo, se non erro) di CVA, il resto viene
gestito in capo alla società che, come ha detto il collega Perron,
o meglio, la capogruppo, su cui non c'è direzione e coordinamento e
non ci deve essere direzione e coordinamento, perché una società
parificata, una quotata o similare alla quotata, non si dota di
strumenti di autodisciplina che hanno tutte le società quotate o
similari?
Ma lo dico nell'interesse primario di quella società, sennò
nascono delle situazioni di incomprensioni, che possono anche
simpaticamente essere chiamate complottismo, accuse o quant'altro,
dei comitati. Poi è vero che c'è il tema dell'amministratore
indipendente, nulla vieta che si definisca un modo particolare per
indicare in capogruppo un amministratore indipendente, questa è
un'idea che si può sviluppare, però perché non ci si dota di questi
istituti che creano un maggior grado di trasparenza e soprattutto
fugano eventuali incomprensioni, eventuali mancanze di informazioni
e di dettaglio. E vado sul tema del controllo.
Il tema del controllo, e soprattutto il termine "controllo", è
molto particolare nel mondo aziendale, in particolare delle società
quotate.
Il controllo, se usato o se definito così, rischia di generare
delle incomprensioni.
Noi potremmo dire che su queste società c'è un controllo di
fatto, ovvero Finaosta controlla il gruppo, Finaosta è controllata
dalla Regione, quello è un controllo partecipativo che non può
essere messo in discussione, perché sono quote, è una questione di
proprietà delle quote, ma c'è un controllo in atto che è un'altra
cosa, l'interna all'
audit
fa controllo interno, la società
di revisione fa controllo contabile, cioè ci sono degli organi che
devono fare i controlli, il
risk management
fa dei controlli
di rischio nella società.
Il controllo politico non mi piace: come termine ho capito cosa
intende il collega Marquis, ma non mi piace, perché rischia di
essere portatore appunto di incomprensioni, chiamiamole così, o
magari anche di avvisaglie, così allunghiamo un po' il brodo.
Quello che manca è il fatto di avere dei flussi informativi di
comprensione di quella che è la gestione aziendale, e magari anche
nell'ambito di quelle che possono essere, appunto, delle asimmetrie
informative che si generano e che l'azionista per primo non deve
avere, perché deve essere tranquillo che la sua società faccia
quello che deve fare, cioè produrre utili, produrre, nel nostro
caso, anche quello che poi è il riparto fiscale, come fanno tutte
le società, non soltanto le società partecipate, questo è bene
ricordarlo, ed è proprio per questo che noi abbiamo proposto un
istituto, o comunque una forma di istituto. Poi quell'emendamento
era volutamente scritto un po' forte e sono contento che abbia
aiutato la comprensione da un certo punto di vista.
Questo soprattutto per rispettare il giusto posizionamento
dell'azionista di riferimento. L'azionista deve fare l'azionista,
ma la società controllata deve permettere all'azionista di stare
tranquillo, di conoscere tutta una serie di situazioni che, laddove
appunto non sono conosciute, possono generare dubbi, incomprensioni
e quindi tradursi in pessime conseguenze.
Per noi questa è la parte più importante. Poi io capisco chi
voglia dire "Siamo stati i primi": in realtà va detto che il grande
tema è partito dalle colleghe - e di questo bisogna darne atto - di
PCP e da altri. Ripeto, ci sono anche vari modi di affrontare le
questioni, c'è chi lo fa in certi modi più evidenti, c'è chi lo fa,
come abbiamo fatto noi, nel silenzio, nell'analisi e nella
comprensione per produrre delle soluzioni, c'è chi lancia il
dubbio. Ognuno usa il metodo che intende utilizzare, ma
sicuramente, se questo problema si crea, poi io sono il primo che
ho una visione totalmente diversa dalla collega Minelli, e lei lo
sa, nel senso che il fatto che CVA contribuisca alla
decarbonizzazione (lo semplifico così, abbia pazienza), non vuol
dire che lo deve fare solo lei, sennò è inutile che ci diamo dei
piani come il PEAR e come il PNIEC e quant'altro, nel mondo
occidentale facciamo dei piani dove sostanzialmente non obblighiamo
gli operatori a fare determinate cose con la forza coercitiva, come
si fa in Cina o in altri posti. Li invitiamo a fare determinate
cose, gli proponiamo degli incentivi per permettergli di operare,
quindi bisogna stare attenti a confondere quello che l'azionista
RAVA fa e dice nei confronti della sua partecipata, come qualsiasi
fondo che controlla un grande operatore elettrico dice allo stesso
di fare. Quindi il tema è un po' più complesso, come diceva un
famoso politico della prima Repubblica.
Quello che a noi preme è che ci sia un giusto grado di
trasparenza, di informazione e soprattutto che questo sia in una
forma standardizzata, perché quello che ho cercato di sottolineare,
e che è stato, mi sembra, recepito dai colleghi, è questo: un conto
è il detto, un conto è ci siamo incontrati, un conto è definire un
flusso standardizzato che abbia un
set
informativo giusto,
come previsto dalla normativa, senza entrare nel perimetro della
direzione e coordinamento, per carità di Dio, però sicuramente è un
meccanismo funzionale di trasparenza a una duplice direzione, dalla
società verso l'azionista e dall'azionista verso la società. Tutti
e due ci devono essere, perché altrimenti abbiamo un grosso
problema e il dubbio è la peggiore arma nelle mani non sappiamo di
chi, ma è la peggior arma che può essere utilizzata.
Da parte nostra, prima non l'ho detto, ci sarà un voto di
astensione, ma queste considerazioni che abbiamo fatto riteniamo
che possano essere state utili e ci auguriamo che quest'argomento
nei prossimi mesi possa avere un passo in più.
Invito anche, in senso lato, la stessa società di cui stiamo
parlando a farsi promotrice della definizione di codici di
autodisciplina o di comportamento, proprio perché nel mondo delle
società quotate o simili così si fa.
Presidente -
Ci sono altri interventi? Chiudo la
discussione generale se non ci sono altri interventi. Non vedo
richieste, chiudo la discussione generale. Il Presidente della
Regione interviene in fase di replica.
Testolin (UV) -
Intanto ringrazio gli intervenuti per il
dibattito che è stato sicuramente interessante e mi dà modo di fare
due considerazioni finali che cercheranno di riassumere gli
interventi che sono stati fatti dai colleghi, alcuni dei quali
trovano l'assoluta convergenza nella visione del Governo, altri
evidentemente hanno delle angolazioni un po' diverse sulle quali
porre le basi.
Tre, direi, le considerazioni che escono da questo dibattito:
una è che all'interno di CVA ci sono dei percorsi evolutivi che
sono dettati dal piano strategico e che inevitabilmente comportano
un lievitare delle società partecipate che fanno parte di
quest'articolato documento di inquadramento e che sono un momento
di evoluzione di questo percorso di crescita, di valorizzazione dei
percorsi stabiliti e che inevitabilmente si ripercuotono da un
punto di vista numerico.
È chiaro che, così come presentato, sembra che ci sia
un'esplosione incontrollata su tutto il panorama delle partecipate:
invece è circoscritto, evidentemente, all'aspetto societario di
CVA, che è stato ben analizzato e che fornisce una serie di schede
all'interno delle quali si trovano una serie di dati, se si
leggono; se non si leggono, invece, poi si dice che non si ha una
visione complessiva. Non mi rivolgo alla collega Minelli, ma al
collega Marquis, al quale poi farò una considerazione finale
rispetto al suo intervento.
Da questo discende una considerazione che è quella che abbiamo
già sposato in sede di approvazione del bilancio, in funzione dello
stimolo da cui è scaturito l'emendamento presentato dal gruppo di
Rassemblement, e che - è stato sottolineato anche dai colleghi di
maggioranza - porta alla valutazione che abbiamo raccolto e sulla
quale stiamo lavorando, assieme agli uffici preposti, anche con la
società, per creare quei presupposti dove, a fronte di
quest'evoluzione dettata dal piano strategico e dal piano di
investimenti, è opportuno che ci sia un flusso informativo
trasparente e principalmente, io direi - e sposo questa visione -
di autodisciplina, così come un po' era stato inteso anche nel
confronto appunto in sede di bilancio, che possa portare a un
flusso comunicativo principalmente con il socio di riferimento che
rimane Finaosta, che è anche un socio tecnico, che ha le capacità
di poter valutare una disamina puntuale dello stato di avanzamento
e delle scelte apportate. Penso che in questa direzione si possa
lavorare proprio per fugare quei dubbi che sono quelli che magari
qualche volta impediscono di percepire tutto il beneficio e il
lavoro che sta alla base di un percorso di crescita aziendale che
deve portare la società nel suo complesso a essere performante,
definiamo con quest'aggettivo.
Queste due situazioni sono l'una una conseguenza dell'altra,
evidentemente in una situazione di profonda trasformazione e di
profonda crescita, è indispensabile tracciare anche questi percorsi
che diano tranquillità all'azionista.
Cosa diversa invece è perorare la causa dell'invasione della
politica nella gestione delle società: la politica aziendale è una
politica che, a nostro avviso, compete a chi si assume la carica,
l'onere e l'onore di guidare una società, compete al CdA; cosa
diversa è un'informativa, un flusso informativo, che permette
invece di dare contezza di quelli che sono i piani strategici che
vengono approvati.
C'è sempre questa confusione che, molte volte, si associa anche
a un'approssimazione molto elevata dei concetti e dei percorsi
anche di responsabilità che ognuno, nella sua funzione, deve
avere.
Una cosa sono le giuste attenzioni da porre ai flussi
informativi, alla trasparenza, a un aggiornamento periodico di
quello che è già stabilito e di quello che è nelle conoscenze di
tutti; altra cosa è invece pensare che la politica aziendale la
debba fare la politica.
Questi sono concetti che sinceramente io non sposo.
Presidente -
Consigliere Marquis, per dichiarazione di
voto.
Marquis (FI) -
Due parole per dichiarazione di voto e
giusto a chiarimento, anche a seguito dell'intervento del
Presidente.
Credevo di essere stato chiaro nell'esposizione, per cui dove si
parla di controllo si intende politico, si intende di monitoraggio
di quelli che sono i risultati rispetto a quelle che sono le
previsioni che sono espresse nei piani industriali.
Questa è la nostra finalità, non è di indirizzo sull'attuazione
del piano industriale nei punti specifici. Questo giusto per
chiarire qual era il senso dell'intervento che era stato fatto
poc'anzi.
Non avevamo dichiarato il voto, quindi in quest'occasione
dichiariamo l'astensione sul provvedimento.
Presidente -
Consigliera Minelli, per dichiarazione di
voto, a lei la parola.
Minelli (PCP) -
Per confermare quanto detto in
precedenza, avevo già annunciato il nostro voto contrario, volevo
soltanto fare una piccola precisazione. Ovviamente il presidente
Testolin mette in luce una volta di più che le posizioni sono
diverse, lo sappiamo, sono molto distanti, rassicuro però il
Presidente sul fatto che gli atti li leggiamo nella loro interezza
e quindi anche quanto è affermato nell'allegato A, laddove è
specificato da parte di CVA, perché poi c'è proprio scritto quello
che CVA dice riguardo alla proliferazione di queste società, al
fatto anche legato alla SPV, alla questione delle società che sono
state costituite dopo il primo gennaio 2022 e quindi non hanno
compiuto il triennio; sono tutte spiegazioni che abbiamo letto,
quello che resta di fondo - e che non è una cosa che diciamo da
oggi - è questo: noi riteniamo che ci sia da parte della società un
modo di comportarsi che è quello di una società che opera sul
mercato, ma il problema non è tanto quello, il problema è la parte
che, a nostro avviso, deve e dovrebbe svolgere la Regione, e su
questo confermo che le posizioni rimangono assolutamente
distanti.
Rilevo però che c'è stato un po' un cambio direi di approccio in
questi ultimi mesi, forse. E quello che da tempo noi abbiamo
chiesto, cioè quest'interlocuzione continua, perché abbiamo parlato
tante volte anche solo di interlocuzione e sembrava una parola
tabù, adesso invece sento che forse con espressioni diverse, ma che
la sostanza poi mi dice essere più o meno la stessa cosa, si parla
di flussi informativi, si parla di rapporti, quindi credo che, in
qualche maniera, forse una riflessione, che credo dovesse arrivare
già molto tempo fa, è avviata. Certo, non è uguale a quella che
facciamo noi, me ne rendo conto, ma è opportuna, anche in questi
termini.
Presidente -
Possiamo mettere in votazione l'atto? Non
vedo altre richieste.
Mettiamo in votazione l'atto con tutti gli allegati. La
votazione è aperta. La votazione è chiusa.
Presenti: 35
Votanti: 33
Favorevoli: 19
Contrari: 2
Astenuti: 14 (Aggravi, Baccega, Brunod, Distort, Foudraz, Ganis,
Lavy, Lucianaz, Manfrin, Marquis, Perron, Planaz, Restano,
Sammaritani).
L'atto è approvato.
