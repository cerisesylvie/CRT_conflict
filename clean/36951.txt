Classificazione
ASSISTENZA SANITARIA E OSPEDALIERA
Personale medico e paramedico
ASSISTENZA SOCIALE
Assistenza socio-sanitaria



Oggetto del Consiglio n. 836 del 5 novembre 2014 - Resoconto
OGGETTO N. 836/XIV - Interpellanza: "Interventi per
l'accertamento di eventuali comportamenti scorretti di alcuni
lavoratori della Casa di riposo J.B. Festaz".
Presidente
- La parola al collega Ferrero.
Ferrero (M5S)
- Grazie Presidente.
Quest'interpellanza, che ha suscitato così tanto clamore già
prima di essere discussa, la potremmo intitolare: le mele marce, ma
perché le mele marce? Le mele marce perché, prima ancora di sentire
quello che il collega Cognetta e io avevamo da dire, qualcuno si è
scagliato contro di noi. Noi capiamo evidentemente la difficoltà
dei sindacati in questo momento: una crisi di tessere, non
rappresentano quasi più nessuno, se non ci fossero i 730 dei
pensionati, potrebbero chiudere; capiamo la difficoltà con il
"Governo Renzi" che li sta piano piano cancellando e togliendo da
tutti i tavoli di contrattazione; capiamo anche la difficoltà del
fatto che siano stati resi pubblici gli stipendi dei loro
dirigenti: 336 mila euro l'anno, i difensori dei
lavoratori...capiamo tutte queste cose; allora il sindacato
ovviamente ha bisogno di visibilità e dove la cerca? In Consiglio
regionale contro il Movimento Cinque Stelle...bah? Tutti hanno
diritto di fare quello che vogliono, io ho diritto di dire quello
che penso di certa parte del sindacato, che ha rappresentato per
quarant'anni semplicemente una metastasi del sistema canceroso dei
partiti, è stata questa protuberanza e, di conseguenza, è ovvio che
poi in certe occasioni venga alla luce in maniera così virulenta
quando si parla proprio di mele marce. Spero veramente che non ci
sia qui all'interno qualche partito che approfitti poi della
situazione per strumentalizzare ulteriormente la questione, perché
sappiamo che alle volte i sindacati e il mondo dei partiti si
mescolano, ma quello che interessava a noi è dire quello che è
successo effettivamente nella Casa di riposo Festaz, che sappiamo -
ce l'hanno denunciato anche i parenti dei degenti - ha dei problemi
grossi, le rette sono aumentate, la qualità del servizio è
diminuita. Allora ad un certo punto bisogna fare un discorso che è
un discorso di sistema. Il sistema negli ultimi 25-30 anni in Valle
d'Aosta qual è stato? Nel cesto delle mele con le mele marce,
invece di togliere le mele marce, si sono aggiunte delle mele sane,
quindi dove c'era qualcuno "fancazzista", fannullone o
incompetente, gli si è garantito il posto di lavoro e sono state
prese altre persone. Questo sistema non può più funzionare adesso,
adesso bisogna prendere la mela marcia se c'è, bisogna asportarla e
metterla da parte per non far marcire il resto delle mele appunto
nel cesto: ecco, quello che noi vogliamo dire è questo,
semplicemente.
Allora, si abbia il coraggio di intervenire e di accertare
eventuali responsabilità nei confronti di certe persone, perché noi
abbiamo semplicemente fatto una richiesta alla Casa di riposo sulle
assenze dei dipendenti, correttamente ci è stato dato un tabulato
con le assenze dei dipendenti, noi non abbiamo né preteso, né ci è
stato dato nessun dato riguardo alla situazione di salute dei
dipendenti, perché questo non è il nostro mestiere, non siamo
medici e quindi qualcuno ha strumentalizzato la questione. Noi non
l'abbiamo fatto assolutamente, quindi è stata detta una cosa
scorretta nei nostri confronti, quindi qui lo precisiamo: questo
non è il nostro compito, il nostro compito però è di verificare se
persone che fanno delle assenze sistematiche a volte in alcuni
giorni della settimana, a volte che coincidono con i ponti, se
queste persone che poi da alcuni parenti...io non so se sia vero o
meno, ma chiedo che sia fatta chiarezza su questa cosa. Se le
persone assenti sul posto di lavoro poi effettivamente sono le
stesse che sono state viste in quei giorni passeggiare
tranquillamente per le vie di Aosta con la borsa sotto...diciamo
con la borsa in mano...ecco, questo noi vogliamo sapere. Noi ci
chiediamo se queste cose sono vere e se gli accertamenti sono stati
fatti in maniera adeguata, perché? Perché in un modo o nell'altro
bisognerà intervenire e noi non possiamo pretendere che
intervengano i Dirigenti del J.B. Festaz, perché lo sappiamo bene
che la Dirigenza non ha gli strumenti in mano per poter intervenire
nei confronti dei lavoratori. Sappiamo che il sistema deviato che è
stato generato e di cui buona parte del sindacato ha
responsabilità...perché il sindacato a volte ha protetto i
fannulloni, non sempre, ma a volte li ha protetti, e questo bisogna
dirlo ed ecco perché ci sono certe reazioni virulente come quella
che c'è stata...bisogna vedere se vogliamo continuare così facendo
finta di niente tenendo le mele marce...e poi si viene a dire che
noi critichiamo i lavoratori? Ma andatelo a chiedere a quei
lavoratori seri che si sono dovuti accollare anche il lavoro dei
colleghi che magari, forse, chissà - bisogna accertarlo - non
stavano poi così male, che si sono dovuti prendere i turni sulle
spalle dei colleghi, che sono dovuti venire a fare i festivi,
perché il festivo è un periodo in cui certe persone tendono ad
ammalarsi più facilmente: ecco, noi vogliamo tirare su il velo su
queste situazioni, basta, bisogna fare chiarezza, bisogna fare
pulizia! Se qualcuno ha dei protetti, io sinceramente me ne
"impippo"! Basta con le protezioni, basta con il clientelismo! È un
periodo storico che è finito e dobbiamo mettere la parola "fine"
esattamente in questo momento, non possiamo aspettare
ulteriormente.
Noi quindi chiediamo che vengano accertate eventuali
responsabilità, poi vedremo le modalità con cui intervenire, vedrò
la replica, sentirò cosa mi dirà l'Assessore, però basta!
Sinceramente non possiamo più chiudere gli occhi, lo sa bene
l'Assessore Fosson cosa vuol dire per un malato di Alzheimer -
l'avevamo già visto - vedere in continuazione cambiare la persona
di riferimento. Alle volte il malato di Alzheimer - c'è un'unità di
Alzheimer all'interno della Casa di riposo Festaz (io non la
chiamerò correttamente, io la chiamo "unità"...un gruppo comunque)
-, lo dico per esperienza diretta, ha difficoltà a riconoscere il
parente. Sapete che cosa comporta per il malato di Alzheimer
vedersi l'infermiere o l'ausiliario che cambia in continuazione?
Vuol dire veramente disorientarlo in maniera completa, vuol dire
che facciamo una cattiva assistenza. Chiediamo l'aumento delle
rette e poi cosa diamo? Un'assistenza che è peggiore, perché? Forse
- dico forse -, noi abbiamo posto una domanda, ma ho capito che in
questo Consiglio porsi le domande diventa un reato, perché non si
può più fare le richieste di fatture e documenti che non te li
danno; se fai il nome di una persona che è condannata e dici che è
condannata, ti querelano; se chiedi informazioni su fatti che
sono...non si sa...che devono essere accertati...non puoi
chiederlo, ma allora il sindacato di controllo dei Consiglieri
regionali dove si ferma, fin dove arriva? Io sinceramente non
riesco più a capirlo. Attendo la replica dell'Assessore per fare
ancora qualche considerazione. Grazie.
Presidente -
Grazie. La parola all'Assessore Fosson.
Fosson (UV)
- Grazie.
Lei mi tira dentro una discussione di una complessità enorme in
cui non è facile muoversi. Vogliamo individuare le mele marce, ma
noi vogliamo anche difendere le mele buone quando si ammalano,
perché purtroppo la malattia è una realtà terribile, che prende
tutti, quindi sarà una risposta molto pragmatica su un argomento da
lei rilevato. Siamo al corrente che la Casa di riposo Festaz sta
vivendo un periodo di riorganizzazione e quindi di difficoltà per
trascorsi recenti non positivi, stiamo cercando di agire, ma siamo
anche consci dell'importanza di questa Casa di riposo, come diceva
lei, che ha una struttura RSA sanitaria, che è adatta ad ospitare
anziani classificati N3 e che ha anche un nucleo Alzheimer. È
quindi una struttura di grande importanza sanitaria, che sta
vivendo una grande riorganizzazione e, come tutte le grandi
riorganizzazioni, a volte hanno delle difficoltà ed è difficile
creare un equilibrio. In questo momento il consiglio di
amministrazione prevede sette membri: due eletti dalla Regione, due
eletti dal Comune di Aosta e due eletti dalla Curia e sono dei
volontari, cioè non percepiscono alcuna indennità, anzi hanno un
rischio di fronte a ricorsi, e non hanno neppure una protezione e
quindi sono in una situazione particolare. Anche la V Commissione,
si è parlato prima, conosce questi problemi, come ha detto lei,
perché i parenti spesso sono ascoltati e questo è un dato di
fatto.
L'altro dato di fatto è che sicuramente il problema da lei
sollevato si ripete anche nelle altre case per anziani in cui
qualche volta le assenze sono numerose; però la durezza del lavoro
è un dato effettivo, nel senso che magari uno viene assunto quando
ha 25-30 anni e poi dopo 20 o 30 anni che alza malati, emerge che è
un lavoro usurante: ecco perché anche con i sindacati, sembrandomi
una cosa giusta e con il Presidente della Casa di riposo abbiamo
cercato di trovare delle forme di spostamento di questi lavoratori,
che nel tempo hanno accumulato delle patologie anche legate al
lavoro. La cosa che dovevo dire è però un dato di fatto e cioè che
l'assenza per malattia è un diritto del lavoratore, è un diritto
del dipendente, e qui la dignità, l'onestà di una persona entrano
in gioco. Lei parlava di colleghi e tutti abbiamo lavorato; ad
esempio quando uno sta per partire per le vacanze e l'altro collega
si mette in malattia. Dipende dalla persona e dalle motivazioni che
ha, però l'assenza della malattia è un diritto del lavoratore, un
diritto che comunque è certificato da un medico di famiglia. Il
medico di famiglia scrive e descrive la patologia e su questo anche
il nostro dipartimento legale ci conferma la questione sulle
patologie di non particolare gravità. Lei ha detto che non era
partito da lei e lo accetto, ma teniamo conto che a tutela della
riservatezza assoluta dei dati sullo stato di salute, la patologia
è nota soltanto all'interessato, quindi la Direzione non può sapere
ciò. La stessa ha un certificato di malattia che dichiara la
prognosi, eccetera, e quindi io direi che la malattia, comunque, è
un diritto del lavoratore.
La Direzione del Festaz - ecco il dato in più che le do - è che,
a sua discrezione, come tutti i datori di lavoro, può mettere in
atto delle modalità di accertamento della malattia attraverso un
medico fiduciario dell'ASL: volevo ancora darle questo dato per
completezza. La Direzione del Festaz in queste visite, ha visto che
il 100 percento delle diagnosi è stato confermato, cioè il medico
fiduciario ha sempre confermato la diagnosi del medico curante,
quindi penso che la malattia esistesse sicuramente. Noi, di fronte
a questo problema - e parlo più in generale -, perseguiamo
sicuramente la politica di motivare il lavoratore, di ascoltarlo e
intendiamo potenziare quella forma di trasferimento che le ho detto
quando uno oggettivamente dopo vent'anni non può più fare questo
stesso lavoro. Per quanto riguarda il Festaz, l'abbiamo detto anche
in commissione, lo ripetiamo qui, venerdì passerà in Giunta una
proposta, una legge di modifica dello statuto del Festaz, che va
verso una maggiore professionalizzazione. Rispetto ai sette membri
del Consiglio di Amministrazione, stiamo lavorando anche sulla
parte sanitaria e con un Direttore sanitario. Su questo, sulla
malattia però confermo la mia idea, la mia posizione, che è
sicuramente un diritto del lavoratore e, quando il medico di
famiglia lo conferma, è un dato che noi vogliamo accettare, tanto
più, come le dico, se il 100 percento dei controlli ha confermato
la diagnosi del medico curante. Grazie.
Presidente -
La parola al collega Ferrero.
Ferrero (M5S)
- Non sono particolarmente soddisfatto
della risposta dell'Assessore, va ovviamente nel senso di dire cosa
possiamo fare noi...i medici, diciamo, fiscali, confermano la
diagnosi e quindi va bene così. Io penso che negli ultimi vent'anni
nessun medico fiscale abbia non confermato una diagnosi di un
collega, questo per un sistema tutto italiano che difficilmente
vede un medico che si mette contro l'altro. Non è vero peraltro che
non ci sono strumenti, perché io leggo un articolo che è recente,
del settembre 2014, che dice:
"i giudici...si può licenziare per
assenteismo tattico"
, quindi, indipendentemente dai
certificati, non certificati, se le assenze hanno una certa
ripetizione e sono messe in concomitanza di alcuni momenti, viene
configurato lo scarso rendimento. Qui cioè bisogna iniziare a
parlare veramente in maniera aperta di sanzioni disciplinari nei
confronti delle famose "mele marce", perché sennò, se rimaniamo
sempre al fatto che ci basiamo sul certificato medico: "il
certificato medico mi ha detto così"...beh, scusate, mi sembra un
po' un paravento per la politica, perché il medico mi ha detto che
è così e va tutto bene, eh no, attenzione, perché poi c'è tutta una
serie di patologie che non possono essere ben diagnosticate: "ho
mal di testa", "ho mal di pancia", "ho mal di stomaco", "e mi viene
tutte le settimane", "e mi prende sempre il venerdì, accidenti", e
devo tutelare il lavoratore perché ha mal di pancia sempre il
venerdì. Secondo me, dovremmo dare un segnale che va in un'altra
direzione. Un altro segnale importante sarebbe quello di una
penalizzazione a livello di retribuzione per quei casi in cui venga
accertato che effettivamente la persona aveva abusato.
Ovviamente manca un sistema di controlli, ma manca anche una
questione di serietà, di voler intervenire, perché? Per un motivo
molto semplice: sappiamo che nelle "infornate" dei vari J.B. Festaz
e delle altre partecipate sono entrate persone che, dal punto di
vista spesso personale o della competenza, avevano poche
competenze, sono entrate per via di conoscenze, conoscenze
dell'uno, conoscenze dell'altro, quindi c'era una logica
clientelare e di solito quelli che sono più fannulloni, quelli che
sono più protetti dal sindacato e da certa politica sono quelli che
fanno più danni ed è quelli che noi vorremmo colpire, non certo i
poveracci colleghi che si devono accollare il lavoro degli altri,
non certo i poveracci colleghi che magari hanno veramente delle
patologie gravi e che, quando lavorano, si devono beccare in più
anche il lavoro degli altri, che invece stanno più o meno bene o
hanno il mal di pancia da week-end: questo noi volevamo
sottolineare e, secondo noi, purtroppo, non c'è ancora il coraggio
di andare in questa direzione. Troveremo, studieremo gli strumenti,
ve li proporremo, a quel punto vedremo se anche qui all'interno del
Consiglio prevarrà una logica di protezione e clientelare, oppure
una logica della serie: "premiamo chi se lo merita e mettiamo fuori
o comunque sanzioniamo invece chi non fa il proprio lavoro con
serietà e responsabilità".
Presidente
- Grazie collega. Punto 10 all'ordine del
giorno.
