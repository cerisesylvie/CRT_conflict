Classificazione
OPERE PUBBLICHE



Oggetto del Consiglio n. 1240 del 23 marzo 2005 - Resoconto
OGGETTO N. 1240/XII - Disegno di legge: "Disposizioni
concernenti la programmazione e la realizzazione di opere pubbliche
per il triennio 2005/2007".
Articolo 1
(Oggetto)
1. La presente legge autorizza, per il triennio 2005/2007, la
predisposizione di un programma regionale di previsione dei lavori
pubblici, da approvare con le modalità di cui all'articolo 7 della
legge regionale 20 giugno 1996, n. 12 (Legge regionale in materia
di lavori pubblici), come sostituito dall'articolo 6 della legge
regionale 9 settembre 1999, n. 29, che consenta un più compiuto
soddisfacimento delle esigenze prioritarie di sicurezza del
territorio, di funzionalità e di efficienza delle infrastrutture e
dei servizi, nel quale ricomprendere anche gli interventi
finanziati dalla Regione su beni di proprietà comunale che
rispondono alle medesime esigenze.
Articolo 2
(Allegati al programma regionale di previsione dei lavori
pubblici)
1. Al fine di disporre di un quadro complessivo degli
interventi da avviare nel settore dei lavori pubblici rispondente
alle esigenze di cui all'articolo 1, al programma regionale di
previsione per il triennio 2005/2007 sono allegati i documenti di
seguito indicati:
a) l'elenco delle opere per le quali si intendono avviare gli
studi di fattibilità o la progettazione preliminare;
b) l'elenco delle opere, per le quali è già stata affidata la
progettazione, che non possono essere ricomprese nel programma sin
da subito;
c) l'elenco degli interventi di interesse regionale,
finanziati dalla Regione, alla cui realizzazione provvedono altri
soggetti attuatori.
Articolo 3
(Accensione di prestiti)
1. Per l'anno 2005, per il finanziamento delle opere e degli
interventi di cui all'articolo 1, l'autorizzazione di cui
all'articolo 7, comma 1, della legge regionale 9 dicembre 2004, n.
31 (Bilancio di previsione della Regione autonoma Valle d'Aosta per
l'anno finanziario 2005 e per il triennio 2005/2007), è aumentata,
per l'anno 2005, di un ammontare massimo di euro 16.120.000
(cap.11150).
2. Per gli anni 2006 e 2007, per il finanziamento delle opere
e degli interventi di cui all'articolo 1, la Giunta regionale è
autorizzata a contrarre uno o più prestiti, a medio o a lungo
termine, per un ammontare massimo rispettivamente di euro
37.420.000 per l'anno 2006 e di euro 44.710.000 per l'anno 2007, ad
un tasso non superiore al tasso IRS a dieci anni, aumentato di un
punto percentuale, per un periodo di ammortamento non superiore a
quindici anni.
Articolo 4
(Disposizioni finanziarie)
1. L'onere derivante dall'applicazione dell'articolo 1 è
determinato, per il triennio 2005/2007, in complessivi euro
98.250.000, di cui euro 16.120.000 per l'anno 2005, euro 37.420.000
per l'anno 2006 ed euro 44.710.000 per l'anno 2007.
2. L'onere derivante dall'applicazione dell'articolo 3 è
determinato, per l'anno 2005, in euro 803.000, per l'anno 2006, in
euro 3.470.000 e, a decorrere dall'anno 2007, in euro
7.561.000.
3. Il finanziamento dell'onere di cui al comma 1 è assicurato
dal ricorso ai prestiti autorizzati ai sensi dall'articolo
3.
4. Il finanziamento dell'onere di cui al comma 2 è assicurato
dalle risorse già iscritte nella parte spesa del bilancio di
previsione per l'anno finanziario 2005 e, per il triennio
2005/2007, nell'obiettivo programmatico 3.2 (Altri oneri non
ripartibili), al capitolo 69300 per euro 443.300 nell'anno 2005,
per euro 1.915.600 nell'anno 2006 e per euro 4.174.100 nell'anno
2007 ed al capitolo 69320 per euro 359.700 nell'anno 2005, per euro
1.554.400 nell'anno 2006 e per euro 3.386.900 nell'anno
2007.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 5
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président - La parole au rapporteur, le Conseiller
Isabellon.
Isabellon (UV) - Il disegno di legge in oggetto ha l'obiettivo
di autorizzare, per il triennio 2005/2007, la predisposizione di un
programma regionale di previsione dei lavori pubblici, che
consentirà il soddisfacimento delle esigenze prioritarie e più
urgenti di messa in sicurezza del territorio, di funzionalità e di
efficienza delle infrastrutture e dei servizi, compresi gli
interventi finanziati dall'Amministrazione regionale su beni di
proprietà comunale che rispondono alle medesime esigenze. Questi
sono i tre settori su cui si va a intervenire.
Durante i lavori della III Commissione consiliare cui appartengo
si è proceduto all'esame del disegno di legge già approvato dalla
Giunta regionale avvalendosi di un'audizione cui hanno partecipato
l'Assessore competente, Dott. Alberto Cerise, con i Responsabili
degli uffici interessati Ing. Rocco e Ing. Freppaz. Nel corso
dell'audizione sia l'Assessore, sia i dirigenti presenti hanno
fornito, anche su richiesta dei commissari, una serie di
spiegazioni e di delucidazioni in merito alle esigenze che hanno
portato alla predisposizione del disegno di legge in oggetto che
ora cercherò brevemente di sintetizzare.
Il disegno di legge proposto all'esame del Consiglio regionale
vuole autorizzare, per il triennio 2005-2007, la predisposizione di
un programma regionale di previsione dei lavori pubblici, da
approvare con le modalità di cui all'articolo 7 della legge
regionale n. 12/1996 -legge regionale in materia di lavori pubblici
-, come sostituito dall'articolo 6 della legge regionale n.
29/1999. L'esigenza di approvare il disegno di legge in oggetto è
finalizzato a colmare le discrepanze fra le disponibilità di
risorse e la necessità di programmare gli interventi che saranno
discussi e individuati in una fase successiva. Da qui si evince che
questo disegno di legge è propedeutico al successivo programma
triennale, che sarà oggetto di dibattito e di approfondimento in
una fase successiva e credo che quello sarà il momento sostanziale
in cui si andranno a discutere gli obiettivi reali, per cui adesso
si predispone questo provvedimento propedeutico.
Quando è iniziato il lavoro di predisposizione del piano
triennale da parte degli uffici è stato ritenuto opportuno di
prevederne preventivamente un'adeguata copertura finanziaria. È
importante tenere conto del fatto che, a seguito degli eventi
alluvionali di ottobre 2000, era stato necessario concentrare il
massimo sforzo finanziario ed operativo sugli interventi urgenti
sospendendo in parte la normale programmazione dei lavori pubblici.
Questa è una premessa che in seguito verrà ripresa nel momento in
cui si andrà in dettaglio ad individuare le opere e si vedrà che
questa necessaria dotazione finanziaria è legata al fatto che si è
creato negli anni scorsi, soprattutto a seguito dell'alluvione del
2000, un rallentamento amministrativo, per cui alcuni progetti, che
normalmente sarebbero stati portati avanti, hanno subito dei
rallentamenti perché vi sono state delle priorità legate a questo
evento alluvionale.
Altra premessa importante è inoltre data dal fatto che nel corso
del 2004 è stato definito un notevole numero di progettazioni di
interventi nei diversi settori di competenza dell'Assessorato
regionale del territorio, ambiente e opere pubbliche. Sono state
quindi individuate le principali linee di azione così come indicate
nel primo Piano regionale economico-finanziario (PREFIN), in
particolare si andrà ad operare su: sicurezza del territorio dai
rischi idrogeologici, recupero delle iniziative progettuali
relative a situazioni di dissesto del territorio che esprimono una
certa urgenza di esecuzione; miglioramento dell'efficienza della
rete stradale di interesse regionale, qui devo dire che questi tipi
di intervento sono in concomitanza e in parallelo a degli accordi
di programma con "ANAS" per la risoluzione dei problemi di pericolo
e anche di difficoltà di viabilità legati alle intersezioni con
viabilità regionale e comunale con la realizzazione di rotonde - e,
per quanto riguarda le rotonde, dopo anni di rodaggio, si è visto
che hanno in tante situazioni in parte risolto anche brillantemente
delle situazioni che erano difficilmente risolvibili, quindi hanno
portato a delle grosse migliorie nella viabilità della nostra
regione - e ancora: messa in sicurezza e/o allargamento di strade
esistenti; infine, terza linea di intervento, interventi su edifici
pubblici, con priorità alla messa a norma, ad adeguamenti alla
sicurezza e alla riqualificazione degli stessi, ed è chiaro che
anche qui sono degli interventi dovuti, in quanto l'evolversi delle
normative in materia di adeguamento degli edifici pubblici richiede
degli interventi che sono di carattere prioritario... e che hanno
delle necessità di intervenire in tempi brevi.
Quanto sopra si troverà nel piano triennale di prossima
presentazione, ma l'approvazione della presente legge è importante
per avere le necessarie coperture finanziarie. All'articolo 2 del
disegno di legge sottoposto all'attenzione del Consiglio si va a
stabilire inoltre che il piano triennale 2005-2007 dovrà
comprendere anche un elenco di interventi per cui si dovranno
predisporre lo studio di fattibilità o la progettazione
preliminare. Esso dovrà altresì contenere l'elenco delle
progettazioni affidate e l'elenco degli interventi finanziati dalla
Regione, perché di interesse generale, ma la cui realizzazione sarà
compito di altri soggetti attuatori. L'articolo 3 prevede
l'autorizzazione per l'accensione di prestiti per il finanziamento
del programma.
La III Commissione, dopo ampia discussione e con delle
espressioni differenziate, si è espressa a maggioranza
favorevolmente. Per concludere, il parere espresso dal Comitato
permanente enti locali della Valle d'Aosta è risultato anch'esso
favorevole senza particolari osservazioni.
Président - Je déclare ouvert le débat.
La parole au Conseiller Tibaldi.
Tibaldi (CdL) - Non abbiamo problemi di impostazione concettuale
o di principio sulla necessità che in Valle d'Aosta si realizzino
opere infrastrutturali atte a migliorare i vari settori della
viabilità, della sicurezza, della tutela dell'ambiente però,
guardando tale disegno di legge, sorge spontanea una domanda: qual
è il senso di questa norma da un punto di vista procedurale.
Come ben sa l'Assessore, vi è tutto un capo della legge
regionale n. 12/1996 che prevede un sistema di pianificazione e di
programmazione pluriennale e annuale delle opere pubbliche, un
sistema di programmazione che è disciplinato negli articoli 6-7-8 e
seguenti, dove l'attività di realizzazione dei lavori pubblici si
svolge sulla base di un programma regionale di previsione e di un
piano regionale operativo annuale. Oggi qui vediamo che l'oggetto
di questa legge sostanzialmente riproduce quello che prevede già
l'articolo 7, allora vorremmo capire come mai oggi si decide di
procedere in via legislativa ricopiando una norma già esistente:
quella dell'articolo 7 della legge n. 12/1996; come mai si agisce
in sede legislativa e non in sede amministrativa come è stato fatto
gli anni precedenti con una deliberazione consiliare, che portava
all'approvazione un piano corredato di schede, dove erano elencati
tutti i lavori che l'Esecutivo intendeva porre in essere. Nelle
singole schede quindi erano elencati non solo i lavori, ma
l'ubicazione dei medesimi, lo stato dell'arte ovvero se si trattava
di progettazione preliminare, schede di fattibilità, progettazione
esecutiva, oppure fase di completamento attraverso l'esecuzione
dell'opera in senso concreto... oggi si decide di intervenire con
un disegno di legge, allora prima domanda: qual è il senso di
questa norma? Non solo l'articolato non ha dissipato il nostro
dubbio, ma neppure l'intervento del relatore ha dissipato questa
perplessità: vorremmo capire perché questa norma oggi serve per
individuare una programmazione di lavori pubblici. Ci siamo posti
il dubbio: sarà per individuare delle priorità? No, perché la
normativa n. 12/1996 dice che bisogna già lì individuare delle
priorità, quindi non è questo l'elemento di novità. Ci siamo posti
la domanda: sarà perché dobbiamo intervenire su beni di proprietà
comunale? Eppure vi è già una programmazione dei lavori pubblici
degli enti locali: l'articolo 9.
Si fa riferimento nell'articolo 2 ad alcuni allegati, ma gli
allegati sono indicati come elenco di opere per le quali si
intendono avviare gli studi di fattibilità o la progettazione
preliminare, l'elenco di altre opere per le quali è già stata
affidata la progettazione, che non possono essere ricomprese nel
programma fin da subito, oppure l'elenco di interventi di interesse
regionale finanziati dalla Regione, alla cui realizzazione
provvedono altri soggetti attuatori, ma quali sono queste opere?
Prima il Consigliere Isabellon faceva cenno al piano delle rotonde,
ad allargamenti di sedi viabili e così via; forse lui, a differenza
nostra - ma mi consultavo prima anche con il collega Lattanzi -, ha
già avuto una visione complessiva delle opere che si intendono
finanziare, fra l'altro con un piano di intervento che è di quasi
100 milioni di euro in 3 anni. È un piano importante, perché 98,25
milioni di euro che dovranno essere finanziati con la contrazione
di uno o più prestiti vuol dire che vi è un intervento sostanzioso
da porre in essere.
In questo disegno di legge, che si compone di 5 articoli, si
dice che si autorizza la predisposizione si un programma, ma non
era necessario autorizzarlo, vi era già. Ci sfugge allora la
"ratio" di tale norma, è una "ratio" che deve essere spiegata
meglio, ma né il disegno di legge, né la relazione della Giunta lo
spiegano, neppure il relatore ha colmato queste nostre lacune: o
non abbiamo letto bene, o non avete spiegato bene. Ci dia qualche
motivazione più solida sul perché oggi si procede con legge e non
con atto amministrativo e su quali sono le opere che si intendono
realizzare con la modifica cifra di quasi 100 milioni di euro.
Dissipati questi dubbi, non abbiamo alcun problema ad entrare nel
dettaglio delle singole opere e ad esprimere in maniera più
concreta il nostro punto di vista.
Président - La parole au Conseiller Riccarand.
Riccarand (Arc-VA) - Mi verrebbe da dire che questo è uno degli
esempi più significativi di quello che abbiamo chiamato il
"bricolage legislativo" di tale Giunta. In realtà sarebbe del tutto
sbagliato, perché qui è un "bricolage" di 98 milioni, quindi questo
è un macigno! Questo è veramente un provvedimento stupefacente.
Alle domande che poneva il Consigliere Tibaldi credo vi sia una
risposta molto semplice: questo disegno di legge ha un solo scopo
molto nitido, che è quello di aumentare, perché qui parliamo di
incrementare di 98 milioni di euro le disponibilità per fare il
piano lavori 2005-2007, oltre quelle che già vi erano con il
bilancio di previsione. Questa legge quindi poteva, per pudore e
per correttezza, limitarsi ad un articolo che diceva: "agli
stanziamenti in bilancio aggiungiamo 98 milioni", punto e basta,
perché l'unico significato di tale provvedimento è quello. Non è
"roba da poco" però, perché vi è da chiedersi come mai la Giunta
regionale porta in approvazione in Consiglio a dicembre un bilancio
di previsione che prevede determinati stanziamenti per il piano
lavori sia nel bilancio di previsione annuale, sia nel bilancio di
previsione pluriennale; poi passano 2 mesi e arriva con un disegno
di legge che dice: "no, quello che abbiamo deciso non basta,
dobbiamo raddoppiare quei finanziamenti", perché è questo quello
che si fa, cioè sono quelli che vi erano più 98 milioni per il
piano lavori 2005-2007. Si fa quindi una scelta che è stravolgente
rispetto al bilancio di previsione, perché si è detto: "il bilancio
di previsione lo abbiamo discusso, abbiamo fatto certe scelte,
compatibilità, "strettezze", risorse finanziarie che mancano",
adesso un mese dopo si scopre che vi sono 98 milioni in più che si
possono reperire e che questi vanno tutti a finire in un
determinato settore: i lavori pubblici, non solo, ma vanno a finire
gran parte, all'80%, nella viabilità e, per coprire questi 98
milioni in più che non vi erano a dicembre, si aumenta il mutuo;
quindi il mutuo che si era detto che era già elevato e tutto
quanto... cosa si fa: si aumenta di 98 milioni il mutuo. È una
manovra, dal punto di vista politico, sorprendente, è la negazione
di qualsiasi discorso di programmazione. Cosa serve fare un
bilancio di previsione, se dopo 2 mesi, quando non è successo
nessun fatto nuovo, si decide di stravolgere il bilancio di
previsione? Veramente questo provvedimento è di una pesantezza
inaudita: si tratta di una manovra finanziaria pesantissima che non
ha nessuna giustificazione.
Bisognerebbe che qualcuno ci dicesse perché improvvisamente,
dopo il bilancio di previsione, si è scoperto che bisognava
incrementare di 200 miliardi di vecchie lire la disponibilità per
il piano lavori. Sulla base di quello che abbiamo sentito in
commissione e nella relazione del Consigliere Isabellon, si portano
due argomentazioni: una è che ci sarebbero stati a suo tempo degli
eventi alluvionali in ottobre 2000 per cui il piano lavori sarebbe
stato ridotto e adesso bisognerebbe riequilibrare. Io sono andato a
cercarmi l'ammontare dei piani lavori dal 1999 in poi e questa cosa
non è vera, vi è stato solo un anno in cui il piano lavori è stato
fortemente decurtato, perché vi era l'"effetto alluvione" ed è il
piano lavori del 2001 e triennio successivo in cui non si è fatto
il piano lavori ma, se andiamo a vedere le cifre prima del 1999 e
poi a partire dal 2002, vediamo che non sono diminuite le
disponibilità del piano lavori. Nel 1999 il totale delle
disponibilità era di 113 milioni, nel 2000 128 milioni, nel
2002-2004 134 milioni, nel 2003-2005 198 milioni, nel 2004-2006 175
milioni, quindi non vi è stata nessuna riduzione, vi è stato un
"trend" del tutto normale. All'interno di queste disponibilità del
piano lavori, se andiamo a vedere le risorse per la viabilità e la
sosta, quindi un settore molto particolare, anche lì vediamo che
non vi sono stravolgimenti. Nel 2000 vi erano 33 milioni, nel 2001
niente perché vi era l'alluvione, nel 2002 44 milioni, nel 2003 64
milioni, nel 2004 57 milioni già previsti. Non si capisce allora
perché improvvisamente a queste disponibilità già esistenti bisogna
aggiungere 98, di cui 70 vanno alla viabilità: è una scelta che non
ha nessuna giustificazione. No, in realtà ce l'ha la
giustificazione ed è nell'altro passaggio che leggiamo nella
relazione al disegno di legge e anche nella relazione del relatore,
si dice: "nel corso del 2004 è stato definito un notevole numero di
progettazioni di interventi nei diversi settori di competenza
dell'Assessorato regionale del territorio e ambiente"; allora, si
sono fatti tanti progetti, adesso bisogna finanziarli, questa è la
logica, abbiamo progettato di tutto e non abbiamo i soldi, non li
avevamo, allora cosa facciamo? Mettiamo altri soldi. Facciamo un
bilancio di previsione 2005-2007 che è doppio rispetto a quello che
abbiamo fatto negli anni passati; mettiamo in moto un meccanismo di
spesa che produrrà effetti nei suoi 3 anni, in modo da arrivare
puntuali, pronti ad aver speso delle cifre enormi in un settore
tradizionale di spesa del clientelismo, per essere pronti per le
elezioni regionali. Il significato è chiarissimo, la manovra è di
tutta evidenza, non ci vuole niente per capirla questa cosa; mi
sorprende la facilità con cui all'interno della Giunta si sia dato
corso a un provvedimento di questo genere, ma dove andiamo a
spendere tali soldi in più? Venti milioni di euro in rotonde alla
francese!
Vi è poi una frase che mi lascia stupefatto: si dice che bisogna
intervenire per uniformare le strade regionali ad uno "standard"
adeguato, ma come, abbiamo già delle strade che sono più che
larghe, vogliamo spendere di nuovo decine di milioni di euro per
allargarle ulteriormente? Qui la mentalità che vi è dietro questo
provvedimento è la vecchia mentalità che asfaltare è governare,
soldi per fare strade, soldi per fare asfalto, soldi per
cementificare il territorio, questa è la mentalità che vi è dietro
tale provvedimento! Ora, questo non può essere passato sotto
silenzio, perché con 98 milioni di euro si possono fare tante cose
e noi abbiamo fatto degli esempi: si può fare tutta la
trasformazione della linea Aosta/Pré-Saint-Didier fino a Courmayeur
in un servizio di metropolitana leggera, si può ammodernare
l'Ivrea-Aosta, si possono finanziare i due terzi di un ospedale
completamente nuovo! A noi sembra veramente censurabile che si
vogliano sperperare risorse così imponenti in una miriade di
interventi che non hanno nessuna valenza strategica, oltretutto qui
si è molto parlato di investimenti strategici, di grandi opere; se
andate a vedere la normativa e la legge sulle grandi opere, non ha
finanziamento: ha dei finanziamenti irrisori con cui al massimo si
fa un'opera un po' significativa e qui si vanno a mettere 98
milioni di euro per l'ordinario intervento di allargamento delle
strade per fare le rotonde alla francese. Sicuramente questo non ha
niente a che vedere con la finalizzazione degli interventi, con la
scelta di priorità, con una visione strategica nell'uso delle
risorse regionali.
Questo è un disegno di legge che è del tutto inaccettabile: è la
negazione della programmazione, perché stravolge completamente una
parte importante del bilancio di previsione annuale e pluriennale,
è un provvedimento che non sta in piedi neanche dal punto di vista
della tecnica legislativa. Giustamente diceva prima il collega
Tibaldi: "ma che senso ha questo articolo 1, che senso ha dire: "la
presente legge autorizza per il triennio 2005-2007 la
predisposizione di un programma regionale di previsione dei lavori
pubblici?", ma se vi è già una legge, la n. 12/1996 che autorizza
questa previsione, non vi è bisogno di una legge per dire che
autorizza un bilancio di previsione, quindi non ha nessun senso
questa affermazione, si tratta del "fumo" messo lì. Con l'articolo
2 poi si fa un'operazione anche qui apparentemente insignificante,
ma che in realtà ha un preciso significato. Si decide che gli
allegati del piano lavori, del programma regionale di previsione
non sono più quelli previsti dalla legge n. 12/1996, ma sono
cambiati e sono cambiati solo per il piano 2005-2007, perché non si
fa una modifica alla legge madre. Perché sono cambiati? Perché si
vuole inserire come elementi essenziali del piano anche l'elenco
delle opere per le quali si intendono avviare gli studi di
fattibilità o la progettazione preliminare. Mentre prima il piano
diceva e la legge dice: "nel piano ci stanno solo gli interventi
per i quali esiste almeno la progettazione preliminare", adesso si
dice: "nel piano mettiamo anche gli elenchi delle opere per cui non
c'è niente, ma noi intendiamo fare gli studi di fattibilità", ma vi
rendete conto di cosa significa questo? Significa mettere in moto
un meccanismo di spesa che è infinito, perché, se si fa lo studio
di fattibilità, poi quest'opera bisogna realizzarla; allora si
mette in moto un meccanismo di spesa che non ha nessuna copertura
finanziaria e naturalmente lo si fa mirato al 2005-2007.
Infine, vorrei dire che anche dal punto di vista della
comunicazione: come è stato comunicato all'esterno questo disegno
di legge, è stata fatta un'operazione scorretta, perché è stato
detto che questo è un provvedimento per finanziare il piano lavori.
Infatti non so se avete letto l'articolo molto dettagliato che è
uscito su "Il Sole 24ore", ma anche in altri comunicati, il taglio
è questo: si finanziano 98 milioni, si faranno le rotonde alla
francese, si farà questo, si farà quest'altro, ma in realtà non è
così, perché non sono 98 milioni, ma sono 98 milioni in più
rispetto a quelli che vi erano, quindi il significato cambia
radicalmente. Si tratta di un'aggiunta rispetto a un investimento
estremamente pesante, non giustificata, in contrasto con la
programmazione regionale. Noi quindi esprimiamo un giudizio
totalmente negativo su questo disegno di legge, ne contestiamo la
filosofia e la tecnica legislativa, ci auguriamo che tale
provvedimento venga ritirato e venga fatto oggetto di una
meditazione all'interno della Giunta, altrimenti non potremo che
esprimere giudizi pesanti, come abbiamo già espresso in sede di
commissione.
Président - S'il n'y a pas d'autres collègues qui veulent
intervenir, je ferme la discussion générale.
La parole à l'Assesseur au territoire, à l'environnement et aux
ouvrages publics, Cerise.
Cerise (UV) - Prendo atto della severa censura fatta dal gruppo
"Arcobaleno", è terrorizzante, ma darò poi delle risposte. Volevo
ridimensionare le cifre perché, di fronte a tutte queste cifre, mi
sento un Assessore ai lavori pubblici molto povero e vi dirò
perché. I casi sono due: o lei si è completamente dimenticato di
aver fatto parte di una Giunta e quindi di sapere cosa è un piano
triennale e un piano annuale, o più drammaticamente non ha capito,
perché in un caso o nell'altro non sono quelle le cifre a cui si fa
riferimento negli anni passati, gliele dico io quali sono le cifre
giuste.
Nel 1998 il piano operativo, cioè quello che viene deliberato
dalla Giunta, prevedeva investimenti per 172 milioni di euro, il
piano operativo attuale senza questo rimpinguamento ammonta a 43
milioni di euro sui 3 anni, quindi un quarto rispetto a quello che
era previsto nel 1998. Se prendiamo il piano triennale,
effettivamente un ridimensionamento c'è, forse perché si era a fine
legislatura, comunque erano 72 milioni di euro. Il totale di questi
due portava nel 1998 a 245 milioni di euro. Se andiamo a prendere i
dati attuali, le risorse aggiuntive, i 98 milioni di euro più
quello che c'era prima, porta a 250 milioni di euro, ai quali, se
aggiungo i 40 milioni di euro, arrivo a 290 milioni di euro. Vi è
un piccolo particolare: che mentre nel 1998 quei fondi erano
destinati alle opere pubbliche di competenza regionale, in questo
bilancio dal 2004 in poi ci troviamo con l'iniziale di bilancio di
circa 30 milioni di euro che sono affidati al mio Assessorato, ma
in realtà sono finanza locale, tant'è vero che compaiono subito e
poi spariscono, perché vengono trasferiti ai comuni. Questo
significa che complessivamente con tutte tali risorse aggiuntive il
piano triennale più quello annuale, che però fa i conti sui 3 anni,
ho 200 milioni di euro, cioè molto meno di quanto c'era nel
1998.
Se poi le faccio il conto del 1999 e del 2001, erano 231 milioni
di euro, nel 2000 è stato portato a 202 milioni di euro... ma vi è
un altro particolare e questo sì che ha un riflesso su un'altra
strategia... dal 2001 ad arrivare al 2006 vi è stato un
investimento di quasi 490 milioni di euro per l'alluvione: 240 dei
quali sono andati all'agricoltura, 200 circa sono stati trasferiti
agli enti locali, qualche "trippetta culinaria" è andata a finire
per qualche indennizzo e 250 milioni di euro sono stati spesi
dall'Assessorato. L'Assessorato in questi anni quindi ha avuto una
disponibilità mediamente di 200 milioni e passa di euro, più 50
milioni di euro per l'alluvione e questi evidentemente nel 2006 non
vi sono più. Il ragionamento allora si deve fare non su quei 202
milioni di euro, che alla fine servono per completare quelle cose,
ma bisogna farlo sui 300 milioni di euro che era la vera
disponibilità. Qual è questo "delta"? Vado a riprendere la logica
delle grandi opere: vede, la logica delle grandi opere è una logica
estremamente curata anche dal punto di vista della legge che
abbiamo fatto ed è una legge che ha un percorso estremamente
chiaro. Cosa abbiamo previsto quest'anno? Abbiamo previsto circa
1,5 milione di euro per fare gli studi di fattibilità, studi che
sono fatti secondo una procedura che è prevista dalla 109 e da una
deliberazione di Giunta. Sono estremamente rigorosi e hanno la
finalità di recuperare il tempo che si spende per fare lo studio di
fattibilità nella fase di studi di VIA e quant'altro, per evitare
di trovarsi di fronte a degli investimenti notevoli senza un
approfondimento, che sono poi quelle cose scandalose che qui dentro
sono state censurate e che non tocca a me ricordare.
In questo momento abbiamo fatto una ricognizione su tutto il
territorio, sulle strutture regionali, su tutti i comuni, abbiamo
dato la possibilità a tutti coloro che hanno voce in capitolo di
presentarci le loro proposte in fatto di grandi opere; sono
arrivate qualcosa come 53 proposte che sono esaminate non dalla
Giunta, ma da un organismo terzo, come peraltro prevede la legge n.
109, organismo che è il nucleo degli investimenti. In questo
momento vi posso dire che ha esaminato 26 proposte su 53; certo di
queste molte saranno considerate non di interesse regionale,
verranno scartate, ma dopo tale primo "setaccio" la Giunta si
fermerà a fare una riflessione politica ed è qui il discorso: quei
100 miliardi che mancano negli investimenti di questi anni sono
quelli che dovrebbero servire per andare a finanziare le grandi
opere e che saranno surrogatori di quegli investimenti che non vi
sono più, perché non vi è più da ricomporre il territorio per
quanto riguarda l'alluvione. Ora, 98 milioni sono tanti, ma se si
riconducono alla pianificazione ordinaria, sono molto meno di
quello che si spendeva quando lei era Assessore.
Questa storia poi delle strade regionali... vi è un assunto:
quando voi vedete uno con una gerla piena di letame, state sicuro
che "si tira su"... per un sentiero e che spera in una strada,
quando invece vedete quello che arriva con la strada nel garage,
quello delle strade non sa cosa farsene. I peggiori nemici delle
strade sono coloro che ne hanno una a destra, una a sinistra, una
sopra, una sotto... allora venire qui a dire: "ma è un orrore
spendere 40 miliardi per le rotonde!"... sì, ma non è un orrore che
un bambino sia finito sotto un auto? Perché le rotonde sono
finalizzate per mettere in sicurezza la strada statale n. 26! A Nus
sono previste 2 rotonde che consentiranno finalmente...
(interruzione della Consigliera Squarzino Secondina, fuori
microfono)
... ma perché non si va a fare una passeggiata sulla strada di
Nus... quando voi intervenite... non mi permetto di intervenire
continuamente con questo brusio, è come un pistone che fa
cilecca... ma tutto tale scandalo, guardate che questo è un
programma che abbiamo faticosamente concluso con l'"ANAS", che per
una volta si è dimostrata disponibile. La rotonda di Saint-Pierre,
che finalmente dovrebbe consentire di svincolare Saint-Pierre da
tutto il traffico interno e consentire di immettersi da
Saint-Nicolas e Saint-Pierre senza dover fare tutti questi giri
della morte che si fanno adesso, costa 8 miliardi, quella sola,
perché si tratta di raccordare dei piani stradali. A Nus la rotonda
prevista prevede di spostare addirittura il ponte, così come il
raccordo che si farà per collegare l'autostrada con la strada
statale n. 26 deve raccordare la strada che va al centro di Nus, la
strada statale n. 26, la strada che va al villaggio nuovo, dove
sono state fatte le case nuove delocalizzate, con Fénis: non è un
lavoro da poco! Potrei parlare delle 2 rotonde di Sarre, della
rotonda di Morgex, Pré-Saint-Didier, finalmente andiamo a mettere
in sicurezza l'entrata di questo paese che è davvero micidiale!
Questi sono interventi che non mi sono inventato io, questi sono
progetti che erano fermi dall'"ANAS" e che sono stati rallentati a
seguito dell'evento alluvionale. Ora, se mettiamo 40 miliardi, non
pensate che l'"ANAS" ne metta di meno alla fine. Abbiamo il Forte
di Bard con una previsione di mettere una rotonda, che poi non è
una rotonda, ma è consentire di utilizzare un parcheggio in
sicurezza altrimenti non possiamo farlo.
Veniamo al discorso delle strade regionali. Consigliere
Riccarand, lei mi deve spiegare perché non si è "suicidato" di
fronte ai 70 miliardi che spendiamo per fare la strada del Mont
Avic? Si va al Mont Avic e allora va bene, ma cosa succede? Che il
pullman che porta i bambini, quando arriva alla frazione La
Fabrique si deve fermare perché dalla fabbrica al capoluogo vi è
una strada non a norma, allora da lì deve venir giù una navetta
prendere i bambini e portarli su. Le sembra una cosa normale,
quando sopra abbiamo una strada: quella che va a Mont Avic, dove vi
è un tunnel che costa 16 miliardi, una sola galleria... ma, siccome
va al parco del Mont Avic, allora va bene, però per i bambini no.
Nel Comune di Allein è terrorizzante andare su in bicicletta, vi
sono delle curve allucinanti; perché il Comune di Allein non ha il
diritto di avere anche lui la strada regionale? Sono questi gli
interventi, mettere a norma significa fare questo e ricollegare
invece strade secondo certe logiche, cioè sono tutti questi i
progetti: non si fa un chilometro di strada in più, si mettono
finalmente in sicurezza.
Per quanto riguarda le opere di edilizia, ne cito solo qualcuna
fra le più importanti: il parcheggio interrato in località Golf
Château al servizio dell'abitato di Breuil Valtournenche, che è
un'opera che costa 8 milioni di euro, è un accordo di programma
fatto con il comune e il comune ha fatto un appalto per dare la
progettazione; questo è un accordo di programma che data gli anni
'90 e che è rimasto fermo lì. A cosa serve tale parcheggio? Serve a
decongestionare Cervinia, il Breuil dalle auto, quindi è un
progetto che va nell'ottica di riqualificare la stazione. Per
quanto riguarda l'"IPRA" di Châtillon, abbiamo risposto a molte
interpellanze qui, perché abbiamo questa splendida struttura che
ospita tale scuola secondaria, dove abbiamo 160 ragazzi che sono
ripartiti attualmente in 3 strutture, finalmente vi è tale istanza,
anche questo è uno "scherzetto" da 8,5 milioni di euro. La
ristrutturazione del "Palazzo Europa" non è la sede dei campionati
del ping-pong, è un istituto scolastico; anche qui un accordo di
programma, anche qui mettere a norma e riqualificare: 6 milioni di
euro, questi non sono interventi strategici? Evidentemente no,
l'unico intervento strategico è quello di comprarsi un bel trenino
e andare con il trenino. Qui ho citato 8 più 8 fa 16... arriviamo
anche qui a 30 milioni di euro, poi ve ne sono altri che sono
interventi nemmeno più facoltativi, sono degli interventi che siamo
obbligati a fare, altrimenti non siamo nelle condizioni di
rispettare la legge in fatto di norme e di sicurezza e sono edifici
come l'adeguamento in materia prevenzione incendi, abbattimento
barriere architettoniche per 1,7 milione di euro, la
riqualificazione dell'area ex Splendor, accordo di programma con il
Comune di Aosta, anche questo 1,5 milione di euro, il parcheggio
pluripiano di Bard che dovrebbe essere al servizio di coloro che...
non è un'opera che interessa il comune, anche qui vi è una
progettazione già fatta, sono 2,1 milioni di euro. Tutto questo
quindi è propedeutico a... e, visto che vi è stata
un'interpellanza, tale parcheggio a servizio della ex Maternità
sono 2,8 milioni di euro, peraltro si dovrebbero risolvere
situazioni di degrado che adesso vi sono, giustamente.
Non è giusto allora tutto questo ridicolizzare o disprezzare: si
mettono in sicurezza delle strade! Potrei poi citare alcuni
interventi in fatto di sicurezza del territorio, non so se leggete
ogni tanto "La Stampa", ma lo scorso anno abbiamo evitato per ben 4
volte dei morti! Una famiglia di turisti che andava per Cogne si è
trovato un "biscottino" da una ventina di tonnellate sul cofano
dietro della macchina; a Valgrisenche 2 turisti sono scesi a fare
due fotografie, quando si sono girati, la macchina era una
scatoletta della "Simmenthal" per via di una frana! A Gaby vi era
un buco sulla strada regionale che faceva più di un metro cubo...
poi si è infilato dentro il salotto di una casa che è lì da vedere.
Queste sono situazioni reali che bisogna mettere in sicurezza.
Quest'anno peraltro la risorsa finanziaria aggiuntiva, rispetto
a quello che era previsto a bilancio, è modestissima: sono 16
milioni di euro. Io ci rimango male quando lei mi dice che questa,
anche da un punto di vista della pianificazione finanziaria, è
un'operazione disonesta e malvagia in senso lato, perché è
esattamente il contrario. Questi soldi l'anno scorso ci sono stati
dati... anzi molto di più, con grande arrabbiatura del collega
Marguerettaz, in sede di revisione di bilancio, allora è questa la
logica? Cioè fare dei piani lavori, di cui non ho il finanziamento
e poi farsi dare i soldi in sede di assestamento di bilancio, così
si sa già che questi interventi si fanno l'anno dopo? Con tale
operazione così scandalosa abbiamo allineato finalmente le
disponibilità finanziarie reali ad alcune urgenze, proprio in
considerazione di un'osservazione che fece lei lo scorso anno in
sede di discussione del piano lavori, quando disse: "ma scusi,
venite qui a proporci un piano lavori triennale da 340 milioni di
euro, in realtà avete una disponibilità finanziaria della metà,
quindi vendete del "fumo"". Bravo, giusto, allora quest'anno
vogliamo darvi "l'arrosto": quest'anno chiediamo di avere nella
disponibilità finanziaria 250 milioni di euro più 43 milioni di
euro del piano finanziario, meno 90 milioni che vanno alla finanza
locale: sono la modica spesa di 202 milioni di euro.
Adesso andiamo a vedere cosa dice l'articolo 1... è vero, si può
dire che questa è una manfrina di tipo letterario ma, quando
diciamo che consente un più compiuto soddisfacimento, vuol dire che
noi un piano lo avevamo previsto in sede di bilancio, ma non era
rispondente a quelle esigenze che adesso vi ho messo in evidenza,
fra cui quello di fare gli accordi di programma con l'"ANAS", di
fare la rotonda... anche qui, quando si andava a Pollein, vi
ricordate con cosa si andava a Pollein? Si andava a piedi, con il
monopattino e via dicendo, mentre adesso si passa sotto uno
svincolo sotto l'autostrada e quella piccola stradina di raccordo
che passa vicino a dove vi è l'area verde era una strada
interpoderale; adesso quella sta diventando una via molto
importante, perché non so se avete presente il tasso di
utilizzazione che vi è nell'area di Pollein, la strada dell'Envers.
Il centro industriale di Pollein che è sulla destra di questa
strada... succede che lì si formano dei problemi che hanno delle
ripercussioni sulla rotonda di sotto, allora quell'incrocio lì è
inadeguato, ma perché vi è un'evoluzione dei sistemi viari. Siamo
obbligati a fare un intervento, altrimenti ci troviamo di fronte a
una situazione dove hai della gente che va troppo veloce rispetto
al ragazzino che esce fuori con la bici; allora dobbiamo trovare un
sistema per decelerare il traffico e consentirgli innesti su questa
strada, le auto adesso viaggiano a 70-80 chilometri all'ora,
mettiamo in sicurezza anche quella strada. La strada statale n. 26
10 anni fa non era quella di oggi, perché al di sotto della strada
statale n. 26 oggi sono venuti fuori dei centri urbani, i piani
regolatori hanno avuto un'evoluzione, sotto non vi era niente, vi
erano i prati, adesso se andate a vedere la strada statale n. 26,
attraversa dei veri e propri centri urbani.
Questi sono alcuni spunti, ecco perché ho detto: "il senso più
compiuto", perché non ci mettiamo a farle tutte noi queste opere,
ma proprio in molti casi vi sono i comuni che hanno già fatto i
progetti, sono dei progetti che sono già lì dalla fine degli anni
'90, si tratta di "dargli gambe". Ecco perché siamo andati a
mettere quella norma con la quale si dice che sono opere pubbliche
di interesse regionale, ma non necessariamente le dobbiamo fare
noi, trasferiremo i soldi. Prendiamo il caso dello svincolo
Arpuilles-Excenex per prendere il raccordo "RAV", quello non è un
intervento che andremo a fare noi, perché vi è già un progetto, ma
noi abbiamo un progetto sopra di riqualificazione dell'innesto per
Arpuilles e finalmente andiamo a mettere in sicurezza una zona che
evita alla gente che deve scendere in giù per prendere l'autostrada
a Quart di dover entrare in Aosta, arrivare all'Ospedale e poi
girare, con questo innesto può entrare prendere l'autostrada e
andare via. È un progetto che non mi sono inventato io, è un
progetto che è lì, anche questa è stata una decisione che si deve
prendere adesso perché la "RAV" ha in disponibilità tali terreni
fino al mese di ottobre, altrimenti deve restituire i terreni.
Abbiamo in questo momento in corso la revisione della legge n.
12, perché non abbiamo voluto modificare tale legge qui? Perché
abbiamo detto: "la teniamo così", nel momento in cui vi è la legge
n. 12, queste cose le ritroviamo tutte nella stessa, perché è
un'anomalia adesso: la legge n. 12 adesso prevede che tu puoi
iscrivere nel Piano triennale dei lavori pubblici quelle opere per
le quali hai dato la progettazione preliminare, ma voi capite che
questo, da un punto di vista programmatorio, non sta in piedi,
proprio perché vi sono tutta una serie di opere che hanno bisogno
di identificarsi e di trovare una loro identità nel momento stesso
in cui tu fai lo studio di fattibilità che precede il progetto
preliminare. Lo studio di fattibilità non è più solo un "prurito",
è un'esigenza!
Noi abbiamo delle opere che fra una cosa e l'altra sappiamo che
nell'arco dei 3 anni non si fanno, ma si vedono comunque avviare,
perché hanno bisogno di fare modifiche ai piani regolatori, hanno
esigenze di tipo espropriativo molto complesse, ecco perché abbiamo
visto le opere per le quali ci è stata affidata la progettazione
che non possono essere ricomprese nel programma fin da subito, ma
bisogna che il processo di formazione dell'opera pubblica vada
avviato. Vi sono poi quegli interventi di interesse regionale che
non vengono realizzati dalla Regione, ma saranno realizzati da enti
strumentali, oppure da accordi di programma con "l'ANAS" o con i
comuni, o con la "RAV", e che sono opere partecipate. Credo che
questa sia un'operazione di grande trasparenza, perché finalmente
arriverò in questo Consiglio e prima ancora nelle commissioni
competenti... porteremo un piano triennale dei lavori pubblici che
è coerente con le disponibilità finanziarie, sulle quali il
Consiglio si potrà esprimere, i Consiglieri potranno prendere atto
che vi è una pianificazione in essere, che è una pianificazione
credibile, fattibile, che risponde a quegli stessi criteri di
urgenza che abbiamo indicato anche nel PREFIN. Ognuno poi può
interpretare l'operazione come vuole, ma non ci vedo assolutamente
niente di scandalistico, anzi ritengo che questa sia una scelta
legislativa opportuna della quale si sentiva il bisogno. Questo
determinerà che, per quanto riguarda il Piano triennale delle opere
pubbliche, non saranno richieste delle variazioni di bilancio alla
fine dell'anno, cosa che oggettivamente fra l'altro non ha senso,
perché i soldi ha senso averli all'inizio non alla fine.
Fra l'altro, Consigliere Riccarand, questi dati che ho citato
prima, tali disponibilità, tipo quelle del 1998 di 245 milioni di
euro, in realtà sono quelle che si trovano all'inizio
dell'esercizio finanziario perché, se si guarda a consuntivo, si
vede che oltre a questi vi erano ancora quelli della revisione di
bilancio, quindi arriviamo a 300 milioni di euro, altro che 202,
che sono poi quelli residuali che ci troviamo adesso! Caso mai
quindi siamo andati decrescendo e non in aumento per quanto
riguarda l'investimento complessivo delle opere pubbliche.
Président - Nous passons à l'examen de la loi.
Sur l'article 1er la parole au Conseiller Lattanzi.
Lattanzi (CdL) - Prendo la parola perché il dibattito generale è
stato "tarpato" dalla necessità di avere ulteriori risposte
dall'Assessore, risposte che in parte abbiamo avuto e in parte no.
Se dobbiamo stare a discutere ancora nel 2005 che investire 250
milioni di euro in 3 anni non è cosa buona e giusta, colleghi del
gruppo "Arcobaleno", diventa difficile capire che non si possa
spendere il 7% del bilancio di una regione per investimenti in
opere pubbliche, questo pur comprendendo la vostra ideologia
ambientalista, anche se poi naturalmente, se vi fossero 500
miliardi per un treno, sareste disponibili a tirare binari
dappertutto perché con il treno si recupererebbe l'ambiente, cosa
che non è dimostrata ormai da nessun studio scientifico, perché con
gli "Euro 4" e gli "Euro 5", che inquinano un quinto di quello che
consumavano gli automezzi 10 anni fa, le cose stanno cambiando, ma
il mondo cambia intorno a voi così velocemente che forse non ve ne
siete neanche accorti. Non sbeffeggio però il vostro punto di
vista, mi amareggia sentire un atteggiamento che non comprendo
anche da parte dell'Assessore, perché credo abbia argomenti più
importanti per rispondervi sulla necessità che ha la Valle d'Aosta
di opere pubbliche di ristrutturazione della viabilità, perché il
tempo passa, le popolazioni cambiano le proprie esigenze, le
comunità hanno bisogno di sicurezza stradale, così come credo abbia
bisogno di sicurezza il territorio, che viviamo con grande
difficoltà. Abbiamo un territorio di montagna con strade che hanno
40 anni, poi uno può dire che sono stati fatti molti muri, e molti
anche inutili, però se dobbiamo stare qui ancora a discutere se è
necessario o meno spendere 250 milioni di euro in 3 anni per fare
opere pubbliche, mettere in sicurezza il territorio... mi sembra
veramente pleonastico nel 2005, non si dovrebbe più perdere tempo
su questo.
Semmai si dovrebbe perdere tempo, e qui invece vi do una parte
di ragione... ma è il motivo per cui abbiamo chiesto lumi
all'Assessore... nello spiegarci il contenuto dei provvedimenti.
Assessore, noi le abbiamo posto un'unica domanda: tale
provvedimento è pleonastico rispetto all'articolo 7 della legge già
esistente, che prevedeva già l'opportunità di pianificare tutta una
serie di opere, a questa lei obietta che questo è un provvedimento
che ci permette di coprire finanziariamente un divario fra le opere
progettate per 350 milioni di euro e le risorse che invece avevamo
a bilancio, le quali erano di soli 200 milioni di euro. Comprendo
quindi che questo è un provvedimento prettamente finanziario e, se
è prettamente finanziario, che senso ha mettere nell'articolo 1 che
si vuole autorizzare per il triennio 2005-2007 la predisposizione
di un programma regionale di previsione dei lavori pubblici? Qui
non stiamo prevedendo dei lavori pubblici, qui stiamo riempiendo un
capitolo di spesa che è scarso. Se è così, ma perché non fa un
provvedimento finanziario, perché se lei mi dice all'articolo 1 che
si vuole autorizzare la previsione di un piano triennale di
previsione dei lavori pubblici, come Consiglieri - mi rivolgo anche
a quelli di maggioranza - non possiamo stare zitti, dobbiamo pur
chiedere quali sono tali opere! Questa è una delega in bianco, non
necessaria, a un Assessorato che ha tutta una serie di opere da
fare in concordanza con i comuni, condivisibili, ma che noi
Consiglieri, che voi Consiglieri di maggioranza non avete visto, di
cui non conoscete nulla se non per sentito dire, che il Consigliere
Isabellon ha onestamente "buttato lì" nella sua relazione, ma di
cui nessuno di noi ha visto un solo chilometro di strada da
approvare! Insomma, prima diamo 100 miliardi e poi dopo vediamo le
opere? Mi risulta che un piano dovrebbe avere alcuni punti fermi:
in primo luogo avere un'analisi dei bisogni e delle esigenze, lei
parla di 53 progetti arrivati alla valutazione del nucleo
investimenti del piano delle grandi opere, lì vi è un'analisi, un
elenco di fabbisogni, una scelta politica, un finanziamento, una
strategia. Noi su questi 98 milioni dov'è l'analisi dei bisogni?
Lei ce l'ha, ma noi non l'abbiamo vista. Lei, Consigliere
Isabellon, mi sa dire le 18 rotonde dove sono, quali sono le strade
da mettere a posto? Chi ha visto che cosa?
Primo rilievo, noi le abbiamo fatto una domanda: secondo noi
questo disegno di legge è pleonastico, se lei si riferisce alla
progettazione di un piano, ha l'articolo 7 della legge precedente
che l'autorizza a fare un piano. Ci porti un piano allora! No, lei
dice, questo è un colmare un capitolo di spesa insufficiente. Bene,
ci porti una legge finanziaria! Cosa ci porta una legge finanziaria
mascherata da piano triennale, di cui non abbiamo nessun rilievo,
perché nessun consigliere, neanche della maggioranza, sa le 18
rotonde quali sono, quali sono quelle prioritarie, i massi dove
sono caduti in maniera maggiore, a Cogne piuttosto che a Gaby...
tutto bene quello che ha detto, Assessore, ma dov'è "la carta che
canta"? Dov'è che noi Consiglieri possiamo valutare la priorità
delle opere? Lei ha detto: "fra 3 settimane vi porterò il piano",
ma scusi, prima "carta canta"; il mio voto sui soldi glielo do dopo
le opere, invece lei mi porta un provvedimento di urgenza e mi dice
fra 3 settimane il piano. No, mi porti il piano e fra 3 settimane
l'urgenza gliela diamo! Questa è una questione di correttezza
istituzionale nei confronti del Consiglio e anche delle
commissioni, che lei è riuscito a convincere sulla necessità di
riempire il capitolo di spesa, quindi - ripeto - porti un
provvedimento finanziario e non una legge mascherata da piano
triennale che non vi è, che ci porterà fra 3 settimane: ma allora
rinviamo tutto fra 3 settimane e vediamo il piano. Dov'è il
problema? Lei dice: "a ottobre scadono dei terreni dell'"ANAS"...",
sì, ma fra 3 settimane non è ottobre, non siamo neanche a maggio.
Lei ha detto: "bisogna firmarlo adesso" e se n'è accorto adesso, a
dicembre non lo sapeva? No, bisogna correre adesso, 98 milioni di
euro... dobbiamo alzare la manina, votare un provvedimento che
maschera un provvedimento finanziario, che è un finto piano
triennale che ci verrà portato però dopo. La strada non è quella
giusta: lei fa strade, mi consenta, siamo in un vicolo cieco,
perché abbiamo apprezzato la volontà di fare opere, siamo un
movimento politico che crede che la Valle d'Aosta abbia bisogno di
opere pubbliche, ha bisogno anche di una ferrovia, purtroppo non
possiamo farla noi, dovrebbe farla qualcun altro, l'Assessore
Caveri tutte le settimane ci assicura che adesso "Trenitalia" si
"sbatte", perché lui ha battuto i pugni...
(interruzione dell'Assessore Caveri, fuori microfono)
... "il Berlusca ti darà quelli di tasca sua perché di quelli
dello Stato non ce ne sono più, ve li siete mangiati tutti
prima"... tu eri là a Roma, approvavi le finanziarie anche tu,
Assessore Caveri, hai fatto il "buco" e adesso ci tocca tapparlo.
Noi quindi possiamo essere anche d'accordo, se lei fra 3 settimane
è in grado di portarci le opere, sono convinto che il 90% delle
opere le condividiamo. Vi sono poi sicuramente nel suo Assessorato
le competenze professionali per predisporre le priorità rispetto
alle opere in sicurezza per quanto riguarda le strade, la
viabilità; vi è la legge n. 12 che, se non ci mettiamo le mani,
continua ad andare la gente in galera, perché devono mettersi
d'accordo sugli appalti, sennò non li prendono mai e continuiamo a
lasciare la legge n. 12 lì. Questa legge va affrontata, o dobbiamo
continuare a vedere gli impresari valdostani che vanno in galera
perché si mettono d'accordo sugli appalti? Credo che la strada sia
quella giusta, peccato che lei ha preso una strada a fondo cieco
perché il Consiglio è al buio, i Consiglieri devono, alla luce
delle parole dell'Assessore, dire: "tu riprendi la tua leggina, la
modifichi e la fai diventare un provvedimento finanziario, noi lo
valutiamo come provvedimento finanziario che va a colmare un
capitolo di spesa che è insufficiente rispetto al programma delle
opere che avete predisposto, fra 3 settimane abbiamo anche le opere
che ci elencano essere quelle necessarie da finanziare urgentemente
e velocemente, e tutto fila liscio". Magari i "Verdi" non saranno
ancora d'accordo, però almeno avrà la maggioranza del Consiglio che
è con lei, a meno che lei non voglia la "maggioranza bulgara" che
vota senza sapere, noi non siamo così, vogliamo vedere prima di
votare; per cui condividendo la sostanza del provvedimento,
purtroppo, non condividiamo il percorso né legislativo, né
operativo, né programmatico, quindi ci asterremo su questo
provvedimento.
Président - La parole au Conseiller Riccarand.
Riccarand (Arc-VA) - Approfitto dell'intervento sull'articolo 1
per alcune repliche rispetto alle affermazioni fatte
dall'Assessore. Primo: il confronto va fatto fra programmi
omogenei, non si può mettere insieme programma regionale di
previsione e piano operativo, sono cose completamente diverse. Noi
qui il confronto lo dobbiamo fare con i programmi regionali di
previsione, perché l'articolo 1 parla di programma regionale di
previsione dei lavori pubblici e l'articolo 3 dice che il 2005 per
il finanziamento delle opere di interventi di cui all'articolo 1 è
incrementato di 16 milioni e poi via via; quindi il confronto lo
dobbiamo fare fra grandezze omogenee che sono i programmi regionali
di previsione. Mi sono fatto mandare dal suo Assessorato i tabulati
con i programmi regionali di previsione dal 1999 in poi e i dati
sono quelli che le ho detto, nel senso che, a parte il 2001 in cui
il piano non è stato fatto, non vi è stata una carenza drammatica
di risorse, tant'è vero che le ho citato prima l'ultimo piano
triennale che abbiamo discusso l'anno scorso in Consiglio, che
portava una cifra di 175 milioni di euro di disponibilità di
spesa.
È chiaro che, se andiamo a guardare le grandezze omogenee, non
vi è stato un decremento di risorse, viceversa è evidente che, se
andiamo ad aumentare di 98 milioni di euro le disponibilità del
piano triennale che lei andrà a presentarci fra un mese, vi è un
rigonfiamento notevole di questo piano. Lei dice che vi sono delle
esigenze: va tutto bene, però la cosa totalmente incomprensibile è
per quale motivo, se volevate incrementare le disponibilità per il
piano lavori, non le avete messe nel bilancio di previsione? In
quel modo era un'operazione trasparente, discutibile politicamente,
probabilmente ingestibile politicamente per voi, quindi non l'avete
fatto. Avete fatto uno stanziamento normale e poi siete arrivati
con questa Giunta sperando che passasse sotto silenzio. Questa non
è un'operazione di poco conto, da quando abbiamo fatto il bilancio
di previsione ad oggi non è successo nulla di nuovo sul piano
finanziario, né sul piano territoriale che giustifichi questo
provvedimento, quindi, dal punto di vista della programmazione,
siamo completamente fuori. È inutile allora che facciamo il PREFIN,
facciamo un ragionamento sulla suddivisione della "torta" fra i
vari settori, poi improvvisamente 100 milioni di euro si spostano
sulla viabilità! Cosa c'entra questo con la programmazione?
Dopodiché "Forza Italia" dice: "va bene, si mettono più soldi
nelle strade", per loro va bene, ma lì è un problema di priorità.
Noi riteniamo che non vada bene, non perché non si possano spendere
100 milioni di euro in più nelle strade, perché lei ci ha detto che
vi sono certe esigenze, ma penso che ce ne può dire il doppio di
esigenze, può dirci che vi è bisogno non di 100 milioni, ma di 200
o di 300 milioni, perché potremmo citare un'altra serie infinita di
opere che sono da fare sulla viabilità e più se ne fanno più ce ne
saranno da fare. Riteniamo che, stante il fatto che lì si può
spendere finché si vuole, vi sono delle priorità, non vi è solo la
viabilità e un bilancio di previsione serve per dividere le risorse
fra i settori che ne hanno bisogno. Non capiamo perché in una
realtà come la nostra, in cui siamo primi in Italia per
infrastrutture viarie e siamo ultimi in infrastrutture ferroviarie,
si decide di aggiungere 98 milioni di euro per le infrastrutture
viarie!
Abbiamo dei beni culturali su cui non si fanno interventi perché
mancano le risorse; no, si mette sulla viabilità, quindi è un
problema di priorità e dal nostro punto di vista riteniamo che sia
sbagliato investire così grandi risorse tutte a senso unico, senza
tener conto di altre esigenze esistenti. Anche in Consiglio credo
vi sia un po' di confusione rispetto ai pasticci legislativi che
lei ha fatto, Assessore, perché lei ha continuato a mettere mano a
questa legge n. 12: prima ha aggiunto un piano delle grandi opere,
adesso ci dice che vi sono 53 progetti presentati, vi sarà una
cifra enorme di richieste finanziarie, per tali grandi opere non vi
sono le risorse. Lei ha detto che vi sono solo le risorse per gli
studi di fattibilità, ma guardi che qui andiamo ad impegnare 98
milioni non solo sul 2005, ma li andiamo a impegnare sul 2006 e sul
2007; allora o lei pensa che andiamo a cumulare i mutui e negli
anni prossimi avremo i soldi per tutto, oppure, se si spendono qui,
non si spendono da altre parti. Allora come si fa a dire: "abbiamo
enormi richieste per opere di carattere strategico e non abbiamo i
fondi, quindi mettiamo 98 milioni di euro in più nella spesa viaria
di carattere ordinario"? Siamo esterrefatti rispetto a questa
"cosa", è incoerente anche rispetto a quello che dite sulle grandi
opere, perché, se volete fare 2 o 3 grandi opere, delle risorse
bisognerà pur metterle; allora queste risorse non si possono
inventare e non si può ricorrere ai mutui in modo così disinvolto.
Riteniamo quindi che anche sotto questo aspetto la cosa sia
assolutamente contraddittoria.
Infine, non si può continuare a stravolgere la normativa in
questo modo. Con questo articolo 2, sarà una piccola cosa... ma
abbiamo la legge n. 12 che dice: "il programma di previsione è
fatto in un certo modo, ha certe priorità ed è composto di certi
documenti che sono indicati dalla legge", adesso lei ci dice:"
rimane così, la legge la rifaremo, però il programma 2005-2007 è
fatto in modo diverso, questo lo facciamo speciale e li mettiamo
dentro degli allegati che non sono previsti", lei ci dice questo:
fa una norma, un'eccezione "una tantum" per tale programma
triennale. Non siamo d'accordo perché, se vi è un'esigenza di
modificare la legge, la si modifica e si va a regime, altrimenti si
lascia così. Non siamo d'accordo neanche sulla mentalità che vi è
dietro a questo, perché la mentalità è di anteporre gli studi, la
progettazione, gli elenchi alle disponibilità finanziarie; è
mettere in moto "un serpente che si morde la coda", perché si dice:
"abbiamo un programma che comprende tutte queste opere, ma non
abbiamo le risorse", allora metteremo le risorse su tali opere, ma
torniamo al discorso dell'assenza di programmazione di spesa
finanziaria. Ribadiamo quindi tutte le critiche che avevamo fatto
in sede di illustrazione generale del provvedimento.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Riconosco una grande abilità politica e
un'eloquenza di eccellenza da parte del collega Riccarand, in
quanto appaiono sensate e coerenti delle cose che non lo sono. Il
bilancio approvato dal Consiglio ha una particolarità, peraltro
messa in evidenza da parte del collega Riccarand all'atto
dell'approvazione del bilancio, che è un bilancio che non tiene
conto dell'avanzo di amministrazione. Qual è la differenza, cosa è
successo? Non voglio citarle Lucio Dalla "l'anno che verrà", ma
l'anno scorso era un anno e oggi ce n'è un altro e questo vuol dire
che di mezzo vi è un consuntivo, vi sono dei dati che si
consolidano e quest'anno non abbiamo fatto nulla di straordinario
rispetto allo scorso anno. Se lei va a prendere il bilancio dello
scorso anno, troverà circa 21 milioni di mutuo per la viabilità,
per quanto è stato contratto? Zero. Quest'anno abbiamo voluto
anticipare, per i motivi che ha detto l'Assessore Cerise, un
percorso con l'impegno che all'atto dell'approvazione
dell'assestamento tale mutuo venga assorbito dalla destinazione
dell'avanzo. Da questo punto di vista, tranquillizzo il Consiglio:
non vi è nessun aumento all'indebitamento.
Non abbiamo fatto altro che ripercorrere l'indirizzo del PREFIN,
in cui abbiamo detto quali erano le attività strategiche e all'atto
dell'approvazione del bilancio lei, collega Riccarand, ha detto:
"ma perché non applicate l'avanzo?". Abbiamo detto "no", perché in
questo momento non siamo nella condizione di chiudere i conti e
quindi di valutare se esiste e a quale dimensione ammonta l'avanzo.
Oggi siamo in tale condizione, perché i conti sono definiti e
abbiamo la coscienza di sapere che questo tipo di risorse sono
risorse destinabili. Se dal punto di vista procedurale dovessimo
aspettare l'iter di approvazione, avremmo una serie di attività che
rischiano di non essere approvate in tempo. Perché approvare oggi
rispetto al piano? Perché all'atto della proposta bisogna avere la
definizione della quantificazione dei capitoli, non potremmo andare
ad approvare un piano senza avere la disponibilità, dal punto di
vista finanziario ci sarebbe un'incongruenza, perché abbiamo la
necessità di approvare un piano con una capienza già acquisita dei
capitoli di bilancio.
Président - La parole au Conseiller Stacchetti.
Stacchetti (SA) - Ho ascoltato con attenzione i vari interventi
e, al di là della forma, dell'opportunità o meno della
presentazione della legge, sentite le relazioni esaustive del
collega Isabellon e dell'Assessore, siamo d'accordo su questo
disegno di legge in quanto riteniamo sia lo strumento che potrà
dare risposta positiva a nostre precedenti iniziative inerenti al
finanziamento per la messa in sicurezza e ammodernamento di alcune
strade regionali, e non solo, ma per la messa a norma di tantissime
altre opere regionali annunciate dall'Assessore. Finanziamenti che
sicuramente vanno a migliorare anche il sistema occupazionale della
Regione che, come è noto, è in crisi latente; se non vi sono
finanziamenti, non vi è lavoro e non vi è occupazione. Ci associamo
con la "Casa delle Libertà" sulla necessità di rivedere con urgenza
la legge n. 12.
Président - Je rappelle que la IIIe et la IIe Commission ont
donné leur avis favorable à la majorité, ainsi que le CPEL.
Je soumets au vote l'article 1er:
Conseillers présents: 32
Votants: 28
Pour: 25
Contre: 3
Abstentions: 4 (Frassy, Lattanzi, Salzone, Tibaldi)
Le Conseil approuve.
Président - Je soumets au vote l'article 2:
Conseillers présents: 32
Votants: 28
Pour: 25
Contre: 3
Abstentions: 4 (Frassy, Lattanzi, Salzone, Tibaldi)
Le Conseil approuve.
Président - Je soumets au vote l'article 3:
Conseillers présents: 32
Votants: 28
Pour: 25
Contre: 3
Abstentions: 4 (Frassy, Lattanzi, Salzone, Tibaldi)
Le Conseil approuve.
Président - Je soumets au vote l'article 4:
Conseillers présents: 32
Votants: 28
Pour: 25
Contre: 3
Abstentions: 4 (Frassy, Lattanzi, Salzone, Tibaldi)
Le Conseil approuve.
Président - Je soumets au vote l'article 5:
Conseillers présents: 32
Votants: 28
Pour: 25
Contre: 3
Abstentions: 4 (Frassy, Lattanzi, Salzone, Tibaldi)
Le Conseil approuve.
Président - Je soumets au vote la loi dans son ensemble:
Conseillers présents: 32
Votants: 28
Pour: 25
Contre: 3
Abstentions: 4 (Frassy, Lattanzi, Salzone, Tibaldi)
Le Conseil approuve.
Président - Avec ce point nous terminons nos travaux, le Conseil
est convoqué demain matin à 9 heures.
La séance est levée.
---
La séance se termine à 20 heures 7.
