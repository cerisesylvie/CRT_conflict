Classificazione
ISTRUZIONE PUBBLICA



Oggetto del Consiglio n. 121 del 25 settembre 2013 - Resoconto
OGGETTO N. 121/XIV - Interpellanza: "Avvio di uno studio per
l'introduzione di nuove discipline in ambito scolastico".
Président
- Pour l'illustration, la parole au collègue
Donzel.
Donzel (PD-SIN.VDA)
- Grazie Presidente.
Gentile Assessore, cari colleghi, ho letto con attenzione il
messaggio che lei, Assessore, ha avuto la cortesia di inviare alle
famiglie, agli studenti e agli insegnanti per l'inizio dell'anno
scolastico. Seguo con attenzione questi messaggi di esordio degli
Assessori come mi è capitato di fare con i Ministri, perché, vede,
veniamo da una situazione nel mondo scolastico che sia nel campo
del centro-sinistra, sia nel campo del centro-destra a livello
nazionale ha registrato dei clamorosi fallimenti degli spiriti
riformatori e naturalmente a pagare il prezzo di questa cosa sono
stati soprattutto gli studenti che hanno vissuto questi percorsi
difficili di riforme che si bloccavano a metà, di vere e proprie
controriforme come nel caso della Moratti e della Gelmini.
Naturalmente a pagare poi un prezzo professionale sono stati gli
insegnanti che hanno visto decrescere il riconoscimento sociale da
parte di un'istituzione fondamentale come la scuola e hanno
sostanzialmente poi visto permanere la loro condizione di
precarietà.
Ho guardato quindi con attenzione a questo messaggio e, devo
dire, ho apprezzato il fatto che sostanzialmente tale messaggio va
nella direzione di prestare in un momento così difficile attenzione
ai giovani, a questo bisogno di essere orientati e al fatto di
avere anche bisogno di referenze morali. Come non sottoscrivere
tutto questo, per di più, quando si collega anche ad una tenuta
sostanziale del modello scolastico regionale, in particolare nella
scuola elementare, come quello rappresentato dai...in cui noi siamo
stati i primi in Italia a vederne l'introduzione.
Fatta questa premessa, ho poi riscontrato in questo messaggio un
passaggio che mi ha fatto riflettere, che ho cercato in qualche
modo di interpretare, ma appunto la ragione dell'interpellanza è di
rivolgersi a chi questo messaggio ha elaborato e scritto per averne
maggiore contezza e capire in che direzione stiamo andando.
"Si
potrebbe pensare già dalla scuola media
- si dice -
a dei
corsi di lavoro ed invitare gli alunni a "ragionare con le mani"
per fare entrare in classe il mondo dei mestieri e delle
professioni"
. Detto così sembra pure una cosa di un qualche
interesse, perché il tema della manualità è il tema più dibattuto
nella scuola contemporanea, penso che si siano spesi enormi volumi
per sostenere l'importanza di attivare la manualità, ma introdurre
questo passaggio sin dalla scuola media, cioè parlare del mondo dei
mestieri e delle professioni è sicuramente una cosa che
personalmente io non avevo ancora riscontrato, perché una cosa è
parlare di creatività, di utilizzo delle abilità manuali, dello
sviluppo, diciamo, delle proprie attitudini, ma quest'avvicinamento
ai mestieri e alle professioni, così poi recitato in modo generico,
nella scuola media, sapendo che poi, tra l'altro, l'obbligo
scolastico è stato portato anche nella scuola superiore e che siamo
ben lontani dall'aver collegato in quel settore i mestieri e le
professioni e il lavoro...
Era una cosa che mi incuriosiva molto, così come molto mi
incuriosisce il fatto di riferirsi con attenzione alla parola
"famiglia", che è una parola evocativa, piace a tutti dire: "noi
siamo vicini alle famiglie", non c'è un programma elettorale che
non abbia almeno 20-30 volte citata la parola "famiglia", ma come
poi questo si traduca in attenzione alla famiglia questo rimane un
mistero, se non...come dire? un "vogliamoci tutti bene", ma non si
traduce in particolare attenzione, cioè attenzione agli orari
scolastici, attenzione agli orari per le famiglie numerose che
hanno i figli in diverse istituzioni scolastiche, che hanno giorni
di vacanza completamente diversi nella stessa istituzione
scolastica, per cui le famiglie hanno i figli a casa in tempi
diversi, cose di questo tipo di cui parliamo da anni e che non
hanno mai alcuna attenzione pratica. Allora, dico, magari questa
volta c'è un percorso, c'è qualcosa che prende un indirizzo chiaro
verso queste cose, quindi siamo in attesa di un ragionamento in
questa direzione, tenendo conto naturalmente di quanto evolve nel
dibattito anche a livello nazionale ed internazionale su questi
temi, perché ci sono i periodi in cui si rivalutano istruzioni -
tra virgolette - "tecniche" e momenti in cui si torna a rivalutare,
diciamo, le formazioni di tipo umanistico, come se poi queste due
cose fossero poi così distinte come si vuole far credere. Certo
solo due, tre anni fa, quando fu inaugurato l'anno scolastico dal
nuovo rettore - vado a memoria, non mi ricordo la data, ma mi
ricordo perfettamente quello che disse il rettore, ma
sicuramente...-, tutti, e c'erano molti Consiglieri regionali, si
sbucciarono le mani ad applaudire la
lectio magistralis
del
rettore, che apriva ad una nuova forma di umanesimo ed esaltava la
formazione umanistica rispetto a quella tecnica, no? Voglio quindi
capire se ci muoviamo in un contesto in cui tutti gli attori che
operano nella società valdostana...visto che quella valdostana è
una piccola scuola, 120 mila abitanti, se ci muoviamo in un
contesto in cui tutti marciamo sulla stessa strada, oppure se sono
così delle parole che lasciano anche qualche ambiguità, perché le
ricordo - lei sicuramente, usando queste parole, avrà ben ponderato
quello che stava dicendo - che quella che fu la più fascista di
tutte le riforme, cioè la "riforma Gentile", diede poi l'avvio a
quello che era l'avviamento professionale, cioè alcuni ragazzi che
facevano la scuola media, altri che, insomma, si mettevano già un
po' a lavorare...ecco, tanto per fare chiarezza rispetto a questo
tipo di messaggio. Grazie.
Presidente
- Grazie. Per la risposta, la parola
all'Assessore Farcoz.
Farcoz (UV)
- Oui, merci Madame la Présidente.
È necessaria una premessa. Gli alunni valdostani ottengono degli
esiti positivi ai test nazionali INVALSI ed internazionali VISA,
tuttavia, forme di disagio giovanile, segnali di dispersione
scolastica sono presenti nella scuola valdostana ed impongono una
seria riflessione. Due ambiti di intervento devono essere
rafforzati: da una parte, una seria politica di orientamento
scolastico e, dall'altra, un forte coinvolgimento con le famiglie.
Anche a livello normativo esistono precise indicazioni,
l'orientamento viene definito come compito istitutivo della scuola
secondaria di primo grado e, scorrendo le indicazioni per il
curriculum del primo ciclo di istruzione, il regolamento
ministeriale del 16 novembre 2012, leggiamo:
"la scuola svolge
un fondamentale ruolo educativo e di orientamento"
. Tutta la
scuola in genere ha una funzione orientativa; per consentire quindi
che ogni studente possa elaborare consapevolmente, realisticamente
il proprio progetto di vita e, per dare attuazione alle finalità,
la scuola deve aumentare nei suoi studenti la consapevolezza del
mondo del lavoro, della dimensione di concretezza che accompagna la
vita di ognuno di noi. Solo una visione educativa di corto respiro
e fortemente orientata a privilegiare un approccio astratto al
sapere può vedere con sospetto il rafforzarsi del contatto tra
scuola e mondo del lavoro, più specificatamente pensare che tale
approccio richiede la messa in atto di uno o più progetti, o
necessiti di una riduzione oraria significa dimenticare i compiti
istituzionali del sistema scuola e non riconoscere quanto già si fa
nelle singole istituzioni per accompagnare gli studenti e le loro
famiglie nel momento della scelta dei percorsi scolastici e
lavorativi.
Per sottolineare la coerenza di tali considerazioni con il
contesto attuale e le priorità individuate dal MIUR, segnalo
inoltre che il recente decreto-legge 104 pubblicato sulla Gazzetta
ufficiale del 12 settembre 2013, recante: "Urgenti misure in
materia di istruzione, università e ricerca", all'articolo 8
potenzia le attività svolte per l'orientamento degli studenti per
favorire una migliore conoscenza degli sbocchi occupazionali, a tal
fine definisce che le attività di orientamento sono in capo a tutti
i docenti e rientrano tra le attività funzionali all'insegnamento
che non sarebbero aggiuntive. Mi sembra poi di capire anche dalla
relazione scuola-famiglia trovi necessità di chiarimenti
relativamente al suo fondamento e alla sua realizzazione in un
progetto applicativo. Mi rifaccio nuovamente alla norma, leggo
sempre nelle indicazioni, un documento di estrema attualità ed
importanza:
"l'intesa tra adulti non è più scontata e implica la
faticosa costruzione di un'interazione tra le famiglie e la scuola,
cui tocca, ciascuno con il proprio ruolo, esplicitare e condividere
i comuni intenti educativi"
. Inoltre
"la scuola perseguirà
costantemente l'obiettivo di costruire un'alleanza educativa con i
genitori. Non si tratta di rapporti da stringere solo in momenti
critici, ma di relazioni costanti che riconoscano i reciproci ruoli
e che si supportino vicendevolmente nelle comuni finalità
educative. Infine, di fronte alla complessa realtà sociale, la
scuola ha bisogno di stabilire con i genitori rapporti non
episodici o dettati dall'emergenza, ma costruiti dentro un progetto
educativo condiviso e continuo"
.
Per completare l'informazione ed ancorarla maggiormente alla
realtà valdostana, rendo noto che, in applicazione a quanto letto
di altre norme precedenti, le famiglie dei nostri studenti
stipulano con le scuole precisi patti di corresponsabilità
educativa, che sono preziosi documenti per avviare confronti
educativi specifici. Più in generale è attivo un forum dei genitori
ideato come punto di incontro e di formazione, di scambio di
esperienze per facilitare la triangolazione scuola, genitori e
studenti. In ultimo segnalerei poi il lavoro quotidiano di contatto
e di passaggio di informazioni, di riflessione comune che
all'interno delle nostre istituzioni scolastiche dirigenti ed
insegnanti conducono per collaborare con le famiglie al successo
formativo dei propri studenti. Merci.
Président
- Pour la réplique, la parole au collègue
Donzel.
Donzel (PD-SIN.VDA)
- Grazie Presidente.
Grazie Assessore, sono naturalmente deluso dalla sua risposta,
ma anche un po' meno preoccupato. Cercherò di chiarire questa cosa,
cioè sono deluso perché, come il protagonista de "Il Deserto dei
Tartari"...si aspetta la riforma della scuola che non arriva mai,
mi vedo di fronte di nuovo ad una situazione in cui siamo a
semplici enunciazioni, un piccolo petardo che fa quello scoppietto
lì il giorno che inizia la scuola e non c'è niente dietro...fumo e
niente arrosto; dall'altra, sono preoccupato perché naturalmente,
invece, ci vuole qualche idea nuova nella scuola e noi che abbiamo
l'autonomia scolastica, visto che a livello nazionale si è
bloccati, si è fermi, si fatica, qualche fantasia locale...visto
che abbiamo delle intelligenze locali, abbiamo un'università che
forma degli insegnanti e quant'altro, qualcosa di più ci saremmo
aspettati.
Le segnalo soltanto che recenti studi hanno mostrato il
fallimento di un sistema: del sistema di insegnamento USA che
trascura la formazione umanistica.
"Alla fine
- dice la
filosofa Martha Nussbaum -
una scuola che invita a sviluppare
una razionalità strumentale senza stimolare l'aspetto emozionale,
artistico, creativo fallisce anche nel suo obiettivo di formare
bravi tecnici"
e rincara la dose l'attuale Ministro, col quale
lei dovrebbe essere in contatto e confrontarsi, nel senso che
l'attuale Ministro dice esplicitamente che crede molto nella
lezione dell'anti-disciplinarietà e nella volontà, in un momento di
crisi come quello che attraversiamo, di ripensare di rimescolare le
nostre conoscenze, le nostre scuole per costruire qualcosa di nuovo
che abbia un tratto unificante. Insomma, quindi non è proprio
questa cosa qui, però, stando anche alla buona fede delle sue
parole...lei ha fatto tutto un discorsone sull'orientamento
scolastico, allora io le dico: lei ha visto i dati quest'anno
dell'iscrizione alle scuole? Proprio perché in virtù del fatto che
si continua a dire che ci sono dei ragazzi che non hanno attitudine
per lo studio e devono avvicinarsi alla formazione professionale,
noi andiamo a scoprire che ci mancano dei laboratori, abbiamo dei
problemi di aule per farli lavorare sulla manualità, per fare la
fisica in laboratorio, eccetera. Spariscono le classi di
falegnameria, tanto per capirci e, laddove invece ci sono delle
scuole in cui i ragazzi vorrebbero andare, lo IAR e l'IPRA, noi li
mandiamo via...ha sentito Assessore? Noi li mandiamo via! Allora,
se vuole fare qualcosa, vuole lasciare un segno, regionalizzi
quelle scuole che sono un ibrido privato in cui entra sempre
l'amico dell'amico, e qualcuno invece viene eliminato, viene messo
fuori, non ha accesso, anche se paghiamo noi, perché paghiamo noi
l'IPRA e lo IAR! È inutile allora dire: "noi facciamo
l'orientamento, invitiamo i ragazzi ad andare a farsi una
formazione sui mestieri e quant'altro", poi, quando i ragazzi
dicono: "vado nella scuola che mi forma, perché io voglio diventare
un cuoco, un cameriere", gli diciamo: "no, ragazzo, per te scegliti
il linguistico, vai a farti un giro alle scienze sociali...non ce
n'è, non c'è posto qui per te". Allora, posto che già non condivido
la mancanza di pensiero dietro semplicemente quella cosa:
facciamogli conoscere il mestiere del fabbro, così un po' casuale,
non costruito dietro ad un progetto, vero, didattico
forte...perché, prima di parlare, bisogna avere le idee chiare! Lei
ha irriso il fatto che io ho detto: "ah, ma bisogna capire quali
materie fanno, non fanno", l'orientamento va..."se proprio lei mi
dice che fallisce l'orientamento in Valle d'Aosta...", vada a
vedere quante ore di orientamento si fanno nella scuola media, ma
evidentemente non c'è un progetto dietro, mancano di efficacia non
per la non bravura dell'insegnante, ma perché non si sa dove
andare! Non attribuisco tutte le colpe alla Regione Valle d'Aosta,
ho appena detto che dai tempi della "riforma Berlinguer" è un
fallimento totale di riforme nel sistema nazionale, però qui, che
abbiamo anche delle carte da giocarci, il risultato qual è? Il
sistema della doppia iscrizione e di quei ragazzi che magari
avevano una chance se vedevano accolta la domanda allo IAR,
all'Institut agricole, o all'IPRA e se la vedono...tric-trac, "vai
nella seconda opzione"...cosa rispondiamo a questi ragazzi? Ecco,
io mi aspettavo una risposta e spero che verrà, ha cinque anni di
tempo per dare questa risposta e io sarò lì ad aspettarla.
Président
- Point 33 à l'ordre du jour.
