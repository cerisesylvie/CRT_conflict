Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 799 del 21 ottobre 2009 - Resoconto
OGGETTO N. 799/XIII - Interrogazione: "Lavori di
ristrutturazione dell'ospedale regionale Umberto Parini".
Interrogazione
Ricordati i continui lavori di ristrutturazione che oramai da
molti anni caratterizzano il nosocomio di viale Ginevra ad
Aosta;
i sottoscritti Consiglieri regionali
Interrogano
gli Assessori competenti per sapere:
1) a quanto ammonta la spesa sostenuta nel corso degli ultimi
5 anni per le opere di ristrutturazione dell'ospedale regionale U.
Parini;
2) quanti lavori, per quali importi e a quali ditte sono
stati assegnati i lavori a cottimo fiduciario nel corso di questi
ultimi 5 anni e con quale altra modalità sono state assegnate le
restanti opere di ristrutturazione.
F.to: Bertin - Giuseppe Cerise - Chatrian - Louvin - Patrizia
Morelli
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie, Presidente. Per quanto riguarda i
lavori, suddividerei le opere che sono in fase di esecuzione da
parte dell'Assessorato ai lavori pubblici da quelle che sono state
appaltate da parte dell'Azienda USL.
I lavori svolti negli ultimi cinque anni riguardano la sola
ristrutturazione e ampliamento dell'ospedale Parini, relativamente
ai servizi di radioterapia, sterilizzazione, i quali ammontano come
spese nel quinquennio a 9,985 milioni di euro oltre a 998.551 per
applicazione dell'IVA, per un importo totale di 10,984 milioni di
euro. La spesa globale della radioterapia ammonta a circa 11,047
milioni di euro.
Per quanto riguarda i lavori:
"per quali importi e a quali
ditte sono stati assegnati i lavori a cottimo fiduciario nel corso
di questi ultimi 5 anni e con quale altra modalità sono state
assegnate le restanti opere di ristrutturazione"
, la risposta
acquisita dai lavori pubblici, è che nessun lavoro è stato affidato
con un contratto di cottimo fiduciario. I lavori di cui sopra sono
stati affidati a seguito di procedura aperta alla ditta Gozzo
Impianti, con sede in Pianezza, con contratto n. 13703 del 30
maggio 2002 ed inoltre alla stessa ditta sono stati affidati
interventi minori non ricompresi nell'appalto principale pari a
20.000 Euro, da eseguirsi in economia diretta.
Per quanto riguarda invece i lavori che sono stati sostenuti da
parte dell'Azienda USL e relative spese, in base alla normativa
vigente i lavori di importo inferiore a 300.000 Euro vengono
affidati con procedura negoziata, mentre quelli di importo
superiore con procedura aperta. I lavori sono i seguenti:
- riorganizzazione del dipartimento di chirurgia per 250.000
Euro, ultimato nel 2005;
- adeguamenti antincendio e installazione porte REI per 180.000
Euro, ultimati nel 2005;
- realizzazione della struttura complessa di oncologia
(praticamente ristrutturazione del reparto) per 200.000 Euro,
terminata nel 2005;
- ristrutturazione della centrale operativa 118 per 110.000
Euro, terminata nel 2006;
- ristrutturazione del blocco operatorio di viale Ginevra per
1,9 milioni di Euro, terminata nel 2006;
- realizzazione di nuovi locali da destinare alla struttura
complessa di fisica sanitaria e realizzazione di un nuovo magazzino
farmacia per 200.000 Euro, terminata nel 2007;
- realizzazione di un nuovo reparto di geriatria acuti, 550.000
Euro, terminata nel 2007;
- realizzazione di area da destinare a sala di endoscopia e
urologia per 1,15 milioni di Euro, terminata nel 2008;
- riqualificazione dell'impiantistica ala est del primo piano,
corpo B, dell'ospedale Parini, per 320.000 Euro, terminata nel
2008;
- realizzazione di nuovo reparto di otorinolaringoiatria per
550.000 Euro, terminata nel 2008;
- adeguamento normativo scale del corpo B, per 170.000 Euro,
ultimazione entro il 2009, per un totale, per quanto riguarda i
lavori eseguiti dall'Azienda USL, di 5,58 milioni di Euro.
Presidente
- La parola al Consigliere Bertin.
Bertin (VdAV-R)
- Grazie. L'obiettivo di questa
interrogazione era quello di avere un quadro complessivo dei lavori
di ristrutturazione dell'ospedale, anche per capire quanti di
questi lavori sono veramente una ristrutturazione e quanti invece
lavori di sistemazione nella fase attuale e poi di ricostruzione in
un secondo momento: ad esempio, per quanto riguarda il Pronto
Soccorso, si ristruttura oggi, ma poi si rifarà in un secondo
momento in un altro posto. Pertanto è qualcosa di diverso da quanto
si sarebbe fatto in caso di un nuovo ospedale e a questo
aggiungiamo - come diceva la collega Morelli - i lavori continui
all'interno dell'ospedale.
Il nostro obiettivo era avere un quadro più generale sui lavori
svolti negli ultimi cinque anni.
