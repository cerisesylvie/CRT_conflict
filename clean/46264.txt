Classificazione
TRASPORTI E VIABILITÀ
Impianti a fune



Oggetto del Consiglio n. 2724 del 28 luglio 2023 - Resoconto
OGGETTO N. 2724/XVI - Interrogazione: "Notizie in merito
all'approvazione da parte di Finaosta degli interventi di
ammodernamento degli impianti funiviari Breuil/Cervinia - Plateau
Rosà".
Bertin (Presidente) -
Punto n. 18. Risponde il Presidente
della Regione, ne ha facoltà.
Testolin (UV) -
La Consigliera Minelli chiede notizie in
merito all'approvazione da parte di Finaosta degli interventi di
ammodernamento degli impianti funiviari Breuil/Cervinia - Plateau
Rosa: Finaosta ha comunicato di non essersi espressa puntualmente
sull'intervento citato; pertanto, non sono presenti provvedimenti
in merito.
La società stessa ha peraltro precisato che l'investimento
relativo alla linea di arroccamento Breuil/Cervinia - Plateau Rosa
rientra tra gli interventi che la società ha inserito all'interno
dei piani strategici redatti ai sensi della legge regionale 20/2016
per quanto riguarda le fasi di progettazione e la previsione delle
prime fasi di realizzazione.
Riguardo al secondo quesito, se ero a conoscenza delle
comunicazioni del Presidente della Cervino SpA, società partecipata
della Regione, agli organi di informazione: pur non essendo a
conoscenza delle comunicazioni del Presidente, sono certo che lo
stesso abbia saputo rappresentare in modo adeguato e proficuo le
linee programmatiche degli interventi previsti dalla società nel
proprio percorso strategico, nel pieno rispetto del suo ruolo e
delle sue funzioni, e soprattutto nell'interesse della società,
rappresentando in modo puntuale le motivazioni e gli obiettivi in
una logica di crescita e di valorizzazione del comprensorio
sciistico che amministra.
In merito alla domanda "Quali decisioni sono state prese dal
Governo rispetto all'intervento di ammodernamento della linea
Breuil/Cervinia - Plateau Rosa?", al momento, anche in funzione di
quanto sarà esplicitato nel successivo punto, non esistono atti
specifici del Governo relativamente all'impianto in questione,
fatto salvo il fatto che tale intervento ricade a pieno titolo
nelle linee programmatiche del DEFR (Documento di Economia e
Finanza Regionale).
La quarta questione, "quale ordine di precedenza è stato dato ai
vari interventi sugli impianti a fune in territorio valdostano":
gli interventi sugli impianti a fune non hanno un ordine di
precedenza, ma rispondono alle priorità definite dal DEFR, che,
almeno dal 2021, ha previsto nei maggiori comprensori,
principalmente d'alta quota, il rinnovamento o la realizzazione di
linee funiviarie in grado di modificare i flussi, rendere più
efficiente e sostenibile la gestione e aumentare l'attrattività
internazionale; parametri in cui l'ammodernamento dell'arroccamento
Cervinia - Plan Maison - Plateau Rosa rientra in pieno.
Gli interventi, poi, sono inseriti nei piani strategici della
società e, a loro volta, costituiscono la base delle determinazioni
sull'ammissibilità e contribuzione degli stessi da parte della
Regione nell'ambito delle leggi regionali 8/2004, "Interventi
regionali per lo sviluppo di impianti funiviari e di connesse
strutture di servizio", e n. 6/2018, "Interventi regionali a
sostegno delle infrastrutture sportive nei complessi funiviari di
interesse sovra locale e rifinanziamento della legge regionale
8/2004".
Le disposizioni applicative delle leggi citate definiscono poi
tempistiche e criteri per il sostegno alle iniziative, e quindi
l'ordine di avanzamento delle stesse.
Presidente -
Per la replica, la consigliera Minelli ha
facoltà di parola.
Minelli (PCP) -
Questa interrogazione è stata presentata
tenuto conto di vari elementi: innanzitutto, del fatto - per noi
assolutamente sconcertante - che negli studi di realizzabilità del
collegamento ipotizzato di Cime Bianche non c'è nessun accenno alla
necessità di ammodernare gli impianti esistenti nei due comprensori
della Monte Rosa e della Cervino e, al loro ritorno in termini di
attrattività. Anziché parlare di queste questioni, forse
bisognerebbe prima capire bene che cosa sono.
Avevamo chiesto dei dati aggiuntivi in occasione dell'audizione
del 16 maggio scorso, la richiesta era poi stata formalizzata dal
Presidente di Commissione, domandando in particolare quale stima si
era fatta degli interventi prioritari per i prossimi dieci anni
nella zona.
Il 24 maggio il Presidente della Cervino rispondeva di non poter
trasmettere le informazioni perché il Piano strategico approvato in
data 28 aprile 2023 era in fase di valutazione di Finaosta. Però,
circa tre settimane dopo la società pubblicava il bando della
progettazione ed esecuzione della nuova linea funiviaria
Breuil/Plateau Rosa con il quadro delle esigenze datato 31 maggio
2023, con copertura finanziaria indefinita.
Quindi, quella risposta che ci era stata data a maggio era una
risposta quantomeno strana, visto poi l'
iter
che c'è
stato.
Dal quotidiano "La Stampa" dell'8 luglio abbiamo inoltre appreso
che quest'investimento sarebbe già stato inserito nel Piano
strategico del 2019 e abbiamo letto anche le sue dichiarazioni,
Presidente, che, in occasione della funivia Plateau Rosa - Piccolo
Cervino, ha assicurato il sostegno della Regione per
l'ammodernamento della linea, stimato in 120 milioni di euro
(quello che lei poi adesso mi dice essere uno degli interventi del
DEFR).
Noi da tempo in Commissione siamo in attesa di conoscere le
stime e gli elenchi circa gli interventi sugli impianti a fune
suddivisi per tipologie, nonostante sollecitazioni e ordini del
giorno votati all'unanimità lo scorso anno. Nulla di concreto fino
adesso ci è arrivato, è ancora tutto allo studio, ma a nostro
avviso è del tutto inaccettabile che il Presidente della società
Cervino, in qualche modo, nasconda le intenzioni della società ai
Consiglieri regionali che ne fanno richiesta, perché ci era stato
detto
"Non possiamo dirvi niente perché ancora la Finaosta non
ci ha detto nulla".
Poi però, invece, con risorse proprie o
quello che è, si è andati avanti.
L'altra cosa che è inaccettabile è la mancanza di programmazione
chiara e condivisa delle scelte che intendete fare sugli impianti a
fune, perché un quadro preciso della situazione qui non è mai
arrivato, però la Regione continua ad investire imponenti risorse
finanziarie,
par ci
,
par là
, senza un disegno
programmatorio che sia reso noto al Consiglio regionale; magari voi
ce lo avete preciso, lo conoscete, ma il Consiglio regionale non ne
è stato messo a parte.
Nella fattispecie delle domande, lei ci ha detto che Finaosta
non si è espressa e la società fa presente che questi interventi
sono inseriti nei piani strategici (sarà quello del 2019). Sulle
esternazioni del Presidente della Cervino lei dice "Non ne sono a
conoscenza ma in sostanza condivido":
curioso, uno non è a
conoscenza di quello che è stato detto ma condivide, quindi qui si
prende a scatola chiusa e va bene così.
Sulla questione relativa alla terza domanda, non ci sono degli
atti specifici del Governo, sta nel DEFR, però lei pubblicamente ha
assicurato e ha detto che ci sarà tutto il sostegno: quindi questi
120 milioni da parte della Regione sono in qualche maniera
assicurati.
Sulla questione dell'ordine di precedenza, lei ha detto
correttamente, Presidente: "Non si parla di precedenza", io ho
usato un termine che forse non è corretto, è priorità
.
Rilevo che dalle priorità poi discendono le precedenze, perché
se c'è una priorità significa poi che, di conseguenza, qualche
intervento andrà prima di altri, va da sé.
Continuiamo ad aspettare, a cercare di capire se, prima o poi,
di questa scelta - di quali interventi sono giudicati prioritari e
verranno fatti - il Consiglio sarà messo a conoscenza; o lo
apprenderemo, come abbiamo appreso tante altre cose, dai giornali,
perché ormai questa è la prassi.
