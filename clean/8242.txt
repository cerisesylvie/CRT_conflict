Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2723 del 19 marzo 1987 - Resoconto
OGGETTO N. 2723/VIII - RAPPORTI CON L'ENTE FERROVIE DELLO
STATO PER IL POTENZIAMENTO ED IL MIGLIORAMENTO DEL SISTEMA
FERROVIARIO REGIONALE. Approvazione di mozione.
PRESIDENTE:
Do lettura della mozione presentata dai
Consiglieri Tonino, Millet, Bajocco e Dolchi:
MOZIONE
RICORDATO che dal 1° gennaio 1986 l'Azienda Ferrovie dello
Stato è stata trasformata in Ente, con maggiore autonomia
programmatica ed operativa;
SOTTOLINEATA l'opportunità di stabilire rapporti efficaci e
permanenti tra Regione e Consiglio di Amministrazione dell'Ente
F.S., al fine di migliorare il servizio ferroviario in Valle
d'Aosta;
il Consiglio regionale della Valle d'Aosta
DELIBERA
di impegnare la Giunta regionale:
1)
ad avviare incontri con il Consiglio di
Amministrazione dell'Ente F.S., al fine di giungere, come già
avvenuto per altre regioni, ad una convenzione fra la Regione Valle
d'Aosta e l'Ente F.S. che preveda interventi per il potenziamento
del servizio sul tratto Chivasso-Aosta e per la trasformazione ed
il prolungamento del servizio sul tratto
Aosta-Pré-Saint-Didier;
2)
a riferire sollecitamente al Consiglio regionale in
merito all'esito dei primi incontri.
PRESIDENTE
: Ha chiesto di parlare il Consigliere Millet;
ne ha facoltà.
MILLET - (P.C.I.):
Questa mozione il nostro Gruppo l'ha
presentata dopo una serie di iniziative, fra cui la conferenza
stampa, che ha avuto luogo sabato 7 febbraio 1987, con un membro
del Consiglio di Amministrazione, il quale ci ha illustrato, per
quanto di sua competenza, la situazione delle ferrovie in Italia.
Da quella conferenza stampa è emersa la possibilità per la Regione
di trovare accordi con l'Ente delle Ferrovie dello Stato, una nuova
figura istituita in data 1° gennaio 1986, in quanto può verificarsi
che la Valle d'Aosta sia interessata ai famosi tagli dei "rami
secchi", cioè per la Aosta-Pré-Saint-Didier. Questa politica viene
fatta, da parte del Governo, nella direzione di cercare di
risparmiare nell'ambito della gestione, di illudersi forse che,
togliendo alcuni chilometri di ferrovia, si risolva il problema
deficitario delle ferrovie.
Riteniamo sia importante che la Regione Valle d'Aosta possa
avere degli incontri con questo Ente; pertanto, lo scopo della
mozione è quello di sollecitare la Giunta regionale a promuovere un
incontro con questo Ente delle Ferrovie, al fine di trovare accordi
attraverso delle convenzioni, per gli interventi che più la
interessano. Ad esempio, la tratta Aosta-Pré-Saint-Didier, che è
soggetta a questi possibili tagli per una serie di motivi, potrebbe
risultare il taglio più facile da fare, il meno indolore: la
dimostrazione, da parte delle Ferrovie, che si è intervenuti in
qualche modo, mentre la Valle d'Aosta potrebbe fare da cavia.
Tutto sommato, sarebbe opportuno che la Regione facesse una
convenzione con l'Ente, perchè si possa dare attuazione a tutta una
serie di iniziative per rilanciare questo tratto della ferrovia, se
alla Valle d'Aosta interessa effettivamente questo rilancio.
Un altro percorso importante è quello che da Aosta va verso
Chivasso, per quanto compete al nostro territorio; per cui è
importante verificare che tipo di convenzione si possa stipulare
con l'Ente e stabilire quale sia il ruolo dell'Ente e quale quello
della Regione in questa direzione.
In quella conferenza stampa il Consigliere Sandri aveva posto un
problema, che era quello della carrozza-letto che parte da Aosta,
si attacca a Torino e prosegue per Roma; dalle risposte date dal
membro del Consiglio di Amministrazione, ci è parso di intravedere
qualche possibilità di intesa con l'Ente. Chiediamo di verificare
meglio quali margini ci siano in merito a questa intesa, in modo da
poter attuare quelle iniziative necessarie che cerchino di
potenziare la ferrovia; altrimenti, corriamo il rischio di
ritrovarci un pezzo di ferrovia tagliata senza aver risolto alcuni
problemi.
Potrebbero essere fatti alcuni interventi, che però non portano
ad un più rapido collegamento con Torino, perchè magari si arriverà
a coprire il percorso, anzichè in due ore in un'ora e quaranta -
anche se con un taglio del numero degli addetti - senza che,
sostanzialmente, il cittadino valdostano tragga qualche beneficio
dalla maggiore rapidità di collegamento con Torino e Milano.
Con questa mozione chiediamo di promuovere degli incontri con
questo Ente; non crediamo ci siano problemi da parte dell'Ente ad
incontrare la Regione Valle d'Aosta. Fra le varie decisioni che
sono state prese c'è anche quella secondo cui questo Ente dovrebbe
strutturarsi anche in delegazioni regionali. Da quello che abbiamo
capito, se da parte della Regione c'è un sollecito in questa
direzione, si potrebbero rimuovere eventuali ostacoli che ancora
all'interno dell'Ente ci sono in favore di questo decentramento.
Soprattutto, questa delegazione regionale, se costituita, potrebbe
risolvere tutti quei piccoli problemi, ad esempio degli orari, che
Roma non si interessa di seguire.
PRESIDENTE:
È aperta la discussione generale. Ha chiesto
di parlare il Consigliere Sandri; ne ha facoltà.
SANDRI - (N.S.):
Ringrazio il Gruppo Comunista per avere
preso l'iniziativa di fare quella conferenza del 7 febbraio, di
invitare un rappresentante della loro area nel Consiglio di
Amministrazione dell'Ente Ferrovie dello Stato e di avere
presentato questa mozione, che secondo me è molto importante in
quanto dobbiamo scegliere oggi se iniziare un lavoro di confronto a
livello tecnico e politico con l'Ente Ferrovie dello Stato oppure
se dobbiamo riconoscere tranquillamente che la ferrovia in Valle
d'Aosta è un "discorso morto".
Che si stiano evidenziando segni pericolosi di un peggioramento
rapido della situazione, nell'assenza della Regione da questo punto
di vista - non abbiamo visto infatti iniziative dell'esecutivo
negli ultimi tempi - lo dimostra la previsione occupazionale e di
gestione della linea Aosta-Pré-Saint-Didier per la prossima
primavera. Intanto, significa che entro il 31 maggio 1987 ci
saranno 27 posti di lavoro in meno su questa linea; non è molto, ma
27 posti di lavoro significano una piccola industria, significano
più del 20% dell'occupazione sulla Aosta - Pré-Saint-Didier. In
particolare, vengono tolte: nove persone dal personale di stazione,
due nei posti di guardia, dodici dal personale di lavoro, uno dal
personale esterno, ecc. Non solo, ma, sempre a partire dal 31
maggio, non avremo più la Aosta - Pré-Saint-Didier, ma avremo solo
la Aosta - Morgex, nel senso che la stazione di Pré-Saint-Didier
sarà trasformata in fermata presenziata, ma non esisterà più come
stazione dal punto di vista funzionale. Tutte le attività di
stazione legate al traffico verranno svolte dal Capotreno, creando
così una serie di problemi non indifferenti per quanto riguarda il
movimento, nel senso che il treno, dovendo aspettare il Capotreno,
che deve fare tutto il lavoro di stazione, perderà del tempo, dovrà
fermarsi più a lungo a Pré-Saint-Didier e, di conseguenza, gli
orari potranno subire dei rallentamenti.
Vorrei che la Giunta regionale, approvando questa mozione, si
desse da fare proprio per evitare da subito, con un atteggiamento
positivo nei confronti dell'Ente Ferrovie dello Stato, che queste
cose succedano. Non c'è in questo momento il pericolo che la Aosta
- Pré-Saint-Didier sia chiusa, però stanno continuando a succedere
dei fatti per cui la morte di questa linea è ormai segnata e noi
dobbiamo contrastare con concretezza punto per punto.
Da questo punto di vista, in quella conferenza l'Ente Ferrovie
dello Stato si è dimostrato molto disponibile a delle forme di
convenzione, sia per quanto riguarda eventuali servizi letto nei
confronti di Roma, sia per quanto riguarda la Aosta -
Pré-Saint-Didier, sia per quanto riguarda un eventuale utilizzo
della Ferrovia per una linea suburbana di Aosta tra Nus e
Villeneuve, sia per quanto riguarda il potenziamento della Aosta -
Chivasso.
A mio parere, dovremo trovare i metodi e le forme perchè questo
dialogo incominci e vada avanti. Non è possibile mantenere e
spacciare per attività e per interesse da parte dell'esecutivo in
questo settore quegli incontri semestrali, che vengono fatti a
Torino in sede compartimentale, perchè in quella sede il massimo
che si riesce ad ottenere è spostare un treno dalle 17,08 alle
17,22, in modo che ci sia un coordinamento con Torino. Di
coordinamento fra la ferrovia, le nostre esigenze e tutta la rete
delle autolinee nessuno ha mai parlato; non sono mai stati chiesti
degli interventi delle FF.SS. per armonizzare gli orari, le
funzioni. A mio parere, fermarsi solo a quel tipo di riunioni
significa aver deciso che la ferrovia deve morire.
Questa mozione può essere l'occasione perchè su questi fatti
concreti e urgenti e sulle prospettive ci possa essere un avvio
diverso del comportamento della maggioranza.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI - (A.D.P.):
Vorrei contraddire almeno alcune
posizioni, espresse soprattutto dal Consigliere Sandri, in base
alle quali parrebbe che l'Amministrazione regionale sia inerte o
immobile di fronte a questo problema.
Il rapporto con le Ferrovie dello Stato e la disponibilità della
Regione ad affrontare il problema in modo coordinato con l'Ente,
attualmente, ma già prima con l'Azienda Ferrovie dello Stato, è
stato mantenuto, con le difficoltà che possono derivare dal fatto
che, in materia di trasporto ferroviario, le competenze della
Regione sono nulle o quasi.
Il rapporto istituzionale, anche se il Consigliere Sandri cerca
di ridurlo allo zero, esiste tramite questo Comitato di
Coordinamento Regione-Ente Ferrovie dello Stato; in detto Comitato,
di volta in volta, vengono portati i problemi, anche se,
certamente, non è il massimo livello: è il livello istituzionale
che ci è stato assegnato. Quindi, gli incontri che periodicamente
abbiamo con il compartimento di Torino assicurano un rapporto, che
ci consente, di volta in volta, di esaminare alcuni problemi.
L'ultimo incontro è avvenuto il 20 febbraio 1987; si è discusso di
problemi di orari, della stazione di Pré-Saint-Didier, per la quale
ci è stato garantito che non esistono problemi di declassamento (e
in quella sede abbiamo manifestato la disponibilità della Regione
ad affrontare con l'Ente i problemi della ferrovia in Valle
d'Aosta).
L'Ente ha dichiarato la disponibilità ad affrontare questi
problemi e la disponibilità a venire ad Aosta nel corso dei
prossimi giorni; cioè, ci è stato garantito che nel corso del mese
di marzo avremmo avuto la risposta alle richieste che in quella
sede abbiamo sottoposto all'Ente stesso.
Ci sono delle novità, che dovrebbero dimostrarsi positive. Vi è
una disposizione - questo bisogna pur ricordarlo - dell'Ente,
quindi a livello centrale, che ha stabilito che i rapporti con le
regioni devono essere tenuti in sede decentrata: questa è una
disposizione che l'Ente ha dato in sede centrale. Vi è il problema
che il rapporto Regione-Ente avvenga tramite questo Comitato di
Coordinamento e quindi con il compartimento di Torino. Il dato
positivo è che dovrebbe essere istituita, al più presto, una
delegazione delle Ferrovie dello Stato con sede ad Aosta; questo,
secondo noi, potrebbe consentire un migliore rapporto Regione-Ente
Ferrovie dello Stato.
Abbiamo richiesto recentemente un incontro con il Presidente
dell'Ente; in questi giorni siamo stati in collegamento con la
Segreteria dell'On. Ligato: il Presidente dell'Ente ci ha garantito
che nel giro di pochi giorni, nel limite di questa settimana, ci
avrebbe detto se in tempi molto brevi ci sarebbe stata la sua
disponibilità a venire in Valle d'Aosta per compiere un primo esame
della situazione locale delle Ferrovie dello Stato. Questa
richiesta è stata avanzata e ci auguriamo che al più presto questo
incontro possa avvenire; ma, questo lo voglio ricordare, possa
avvenire su una azione che, non solo a livello di Torino, bensì a
livello centrale, l'Amministrazione regionale ha sempre portato
avanti e sostenuto con difficoltà anche obiettive.
Sono invece molto prudente sul discorso delle convenzioni: un
conto è definire con l'Ente, a chiarimento delle intenzioni dello
stesso e a fronte delle esigenze manifestate dalla Regione, e
ricercare forme di collaborazione, un altro è usare il termine
convenzioni così come è utilizzato nella mozione.
Finora, è vero che ci sono state delle convenzioni di altre
regioni con l'Ente Ferrovie dello Stato, ma queste convenzioni
riguardavano quelle linee inserite nell'elenco di linee destinate
allo smantellamento.
In definitiva, e dobbiamo anche qui essere molto chiari, l'Ente
persegue discorsi di razionalità, di economicità e di
ammodernamento; questo comporta, e vi sono già accordi anche a
livello nazionale fra Ente e Organizzazioni Sindacali, riduzione di
personale. Le prospettive dell'Ente nel suo complesso, concernenti
l'occupazione sulla rete ferroviaria, sono quelle di andare ad una
riduzione del personale, frutto di un ammodernamento tecnologico
della gestione delle reti stesse. Le convenzioni, finora, hanno
riguardato linee inserite nell'elenco delle linee da chiudere, per
cui l'Ente ha deciso di mantenere queste linee, scaricandone gli
oneri sulla regione; prevediamo, nel fondo nazionale trasporti,
alcuni interventi, perchè le regioni possano far fronte a queste
linee.
Pertanto, secondo me sarebbe pericoloso parlare di convenzione e
riferirsi alla linea Chivasso-Aosta, sinora ritenuta di interesse
generale e, quindi, al di fuori della logica delle convenzioni, che
dovrebbero riguardare rapporti Regione-Ente per linee di
smantellamento; come pure sarebbe pericoloso riferirsi alla linea
Aosta - Pré-Saint-Didier, che non è inserita nell'elenco delle
linee da eliminare, bensì in un secondo elenco al capo del quale
c'è un punto interrogativo e il cui destino è da definire.
Allo stato attuale, non esistono dichiarazioni nè decisioni di
smantellamento della linea Aosta - Pré-Saint-Didier. Teniamo conto
- e questo va anche ricordato - che sulla tratta
Chivasso-Aosta-Pré-Saint-Didier sono in corso investimenti non
indifferenti; risulterebbe decisamente contraddittorio il
comportamento di una azienda che da un lato fa questi investimenti,
che potranno anche essere insufficienti, ma che sono nel complesso
misurabili intorno ai 40 miliardi di lire, e dall'altro incoraggia
operazioni di smantellamento.
Per ora, segnalazioni ufficiali di smantellamento non ce ne
sono; nessuna delle nostre due linee è inserita nell'elenco delle
linee di smantellamento, per cui ritengo che la richiesta e i
suggerimenti che sono venuti, di richiedere un incontro al vertice
con la Presidenza dell'Ente, per esaminare il problema e il destino
della Ferrovia in Valle d'Aosta, sia valido. Questo abbiamo fatto e
dovremmo avere in questi giorni la conferma dell'incontro, che
dovrebbe avvenire ad Aosta con il Presidente dell'Ente Ferrovie
dello Stato.
Accettando la filosofia o la posizione politica espressa da
questa mozione, nel senso di operare un intervento con il vertice
delle Ferrovie dello Stato per tendere a coordinare l'azione
Regione - Ente, per quanto concerne le linee ferroviarie presenti
nella nostra Regione, per il resto con le motivazioni ora addotte,
su questa mozione la nostra posizione sarà di astensione.
PRESIDENTE
: Ha chiesto di parlare il Consigliere Mafrica;
ne ha facoltà.
MAFRICA - (P.C.I.):
L'Assessore Lanivi ha mantenuto una
posizione un po' ambigua, nel senso che riconosce il senso positivo
della mozione, ma interpreta negativamente una parola. Ora,
"convenzione" è semplicemente un termine tecnico, che può essere
sostituito da altri termini, come ad esempio "coordinamento", ed
esprime un accordo che in qualche modo viene poi trascritto: questo
è il senso che noi abbiamo dato.
Evidentemente, fra la Regione e l'Ente si possono fare accordi o
convenzioni o protocolli di diversa natura; con questa mozione
abbiamo ritenuto di sollecitare ufficialmente in Consiglio la
Giunta regionale a prendere iniziative di un contatto ai vertici e
ci sembra che in questa direzione, effettivamente, la Giunta abbia
già preso delle iniziative. Diamo quindi atto di questo.
Riteniamo però di dover mantenere la mozione, perchè il senso
complessivo ci sembra tuttora valido, come è stato riconosciuto
dallo stesso Assessore all'Industria; siamo d'accordo,
eventualmente, per sostituire la parola "convenzione", con la
parola "accordo", se crea problemi.
Si dà atto che alle ore 10,34 assume la Presidenza il
Presidente BONDAZ.
PRESIDENTE
: È chiusa la discussione generale. Ha chiesto
di parlare il Consigliere Sandri per dichiarazione di voto; ne ha
facoltà.
SANDRI - (N.S.):
Annuncio il voto positivo di Nuova
Sinistra su questa mozione, soprattutto per la parola
"convenzione", che è stata messa nella parte terminale, perchè - lo
aveva chiarito molto bene il Consigliere di Amministrazione
dell'Ente Ferrovie dello Stato - la parola "convenzione" è intesa
dall'Ente Ferrovie non per inserire queste linee all'interno di
quelle liste elaborate dal Ministero dei Trasporti, e, quindi, per
riclassificarle come ferrovie preoccupanti dal punto di vista
gestionale, ma è vista dall'Ente Ferrovie dello Stato come un
momento per fare nuove cose.
In quella riunione si era parlato di convenzionamento, ad
esempio per il tratto Pré-Saint-Didier - Courmayeur; si era chiesto
come fare per ottenere il piano Pré-Saint-Didier - Courmayeur; ci
era stato detto che quello era un tipico esempio di intervento su
cui si può fare una convenzione, cioè la Regione Valle d'Aosta si
convenziona con l'Ente Ferrovie dello Stato per fare questo nuovo
tratto.
Altro esempio: sempre in quella sede avevo posto il problema di
utilizzare la tratta da Nus a Villeneuve come ferrovia suburbana di
Aosta; il raddoppio di questo tratto era un tipico esempio di
lavoro che si poteva fare in convenzione con la Regione, con cui si
portavano dei potenziamenti rispetto alla situazione attuale e non
era un modo di vedere la gestione dei "rami secchi". Quindi, la
convenzione, per l'Ente Ferrovie dello Stato, è vista come un
accordo per fare degli interventi.
Un altro esempio, che si era portato in quella riunione, era il
seguente: volendo fare il miglioramento della linea da Châtillon a
Verrès, che è un tratto molto tortuoso, fare un nuovo tracciato di
quella zona significava utilizzare il meccanismo della convenzione.
Quindi, non è come dice l'Assessore, che la convenzione
significherebbe ridare il senso di "rami secchi" al tratto Aosta -
Chivasso e Aosta - Pré-Saint-Didier, anzi, porterebbe a dei
potenziamenti.
Pertanto, il termine che è stato messo nella mozione dal
rappresentante del Partito Comunista è quello più corretto per le
prospettive della nostra ferrovia regionale.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI - (A.D.P.):
Farei una proposta di emendamento, se
i presentatori della mozione sono d'accordo, in base alla quale
potremmo votare la mozione in oggetto.
Al primo punto del dispositivo della delibera proporrei di
togliere le parole:
"come già avvenuto per altre Regioni, ad una convenzione"
e di sostituirle con le parole:
"ad accordi".
Se questo emendamento verrà accettato, siamo disponibili a
votare la mozione.
PRESIDENTE
: Ha chiesto di parlare il Consigliere Mafrica;
ne ha facoltà.
MAFRICA - (P.C.I.):
Accettiamo l'emendamento, proprio
perchè il senso della mozione era quello di prendere iniziative che
portassero ad accordi, da tradurre in convenzioni, per migliorare e
potenziare il servizio sui tratti che ci interessano.
PRESIDENTE
: Pongo in votazione la mozione in oggetto, con
l'emendamento proposto dall'Assessore Lanivi ed accettato dai
Consiglieri proponenti, il cui testo modificato è il seguente:
MOZIONE
RICORDATO che dal 1° gennaio 1986 l'Azienda Ferrovie dello Stato
è stata trasformata in Ente, con maggiore autonomia programmatica
ed operativa;
SOTTOLINEATA l'opportunità di stabilire rapporti efficaci e
permanenti tra Regione e Consiglio di Amministrazione dell'Ente
F.S., al fine di migliorare il servizio ferroviario in Valle
d'Aosta;
il Consiglio regionale della Valle d'Aosta
DELIBERA
di impegnare la Giunta regionale:
1)
ad avviare incontri con il Consiglio di
Amministrazione dell'Ente F.S., al fine di giungere ad un accordo
tra la Regione Valle d'Aosta e l'Ente F.S. che preveda interventi
per il potenziamento del servizio sul tratto Chivasso-Aosta e per
la trasformazione ed il prolungamento del servizio sul tratto Aosta
- Pré-Saint-Didier;
2)
a riferire sollecitamente al Consiglio regionale in
merito all'esito dei primi incontri.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
