Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 2424 del 16 maggio 2012 - Resoconto
OGGETTO N. 2424/XIII - Relazione sulle attività di rilievo
europeo e internazionale svolte dalla Regione nell'anno 2011, ai
sensi della legge regionale 16 marzo 2006, n. 8.
Presidente
- Riprendiamo i lavori; siamo sempre in
discussione generale sul punto n. 25 dell'ordine del giorno.
La parola al Consigliere Comé.
Comé (SA-UdC-VdA)
- Grazie Presidente.
Europa unita e forte, sia economicamente che politicamente:
questo era l'intento dei milioni di abitanti del vecchio Continente
europeo nel momento dell'entrata in vigore dell'euro. Certamente
l'idea di Europa era già presente nei pensieri di Chabod che
immaginava la nostra Regione come un ponte verso l'Europa, di
Chanoux che prefigurava
"une communauté européenne"
sul
modello svizzero, del canonico Bréan per il quale
"une
confédération européenne tôt ou tard deviendra une
réalité".
Noi, oggi, siamo qui riuniti per discutere di Europa, e ritengo
di interpretare la volontà del Consiglio per ribadire come noi
crediamo ancora che sia l'Italia, sia la nostra Regione, debbano
essere all'interno dell'Europa. Ma non si possono sottostimare le
enormi difficoltà che l'Unione europea sta vivendo: la crisi
economica e la situazione politica ed economica della Grecia, del
Portogallo, della Spagna e anche dell'Italia, stanno indebolendo
ogni giorno la visione di unitarietà e di coesione europea.
La nascita ed anche i risultati elettorali significativi di
alcuni partiti estremisti, sia di destra che di sinistra, in alcuni
Stati europei di qualche giorno fa nelle consultazioni elettorali,
stanno riportando fortemente la volontà di riappropriarsi della
propria moneta, a scapito dell'euro. Ormai un cittadino europeo su
cinque non crede più nell'Europa e se le istituzioni europee non
riusciranno a dare risposte concrete, di sviluppo reale per un
rilancio di crescita in grado di creare lavoro in tempi molto
rapidi, rischiamo di vedere salire vertiginosamente quel 20
percento attuale. Il rigore e le tasse necessarie per superare il
primo periodo di crisi non possono più essere l'unica medicina per
questo malato "Europa". Sarà necessaria un'azione politica europea
più incisiva, una leadership di sviluppo forte, capace di creare le
condizioni politiche ed economiche per avere regole bancarie e
finanziarie e fiscalità comuni, per creare delle regole di
concorrenza uguali per tutti.
Ma venendo all'analisi della nostra Regione, chiamata oggi a
commentare l'attività di rilievo europeo svolta nell'anno 2011, non
possiamo che prendere atto, come è stato illustrato dal Presidente
della Regione - e anche abbiamo avuto notizia dalla relazione del
capo della delegazione italiana nel Comitato delle Regioni, il
collega Caveri - dei numerosi programmi che sono stati messi in
atto con risorse finanziarie importanti, ma che forse non vengono
percepiti interamente dai cittadini valdostani. Eppure i progetti
sono gestiti direttamente dall'Amministrazione regionale o dagli
enti strumentali e sono in gran parte interventi infrastrutturali
ed azioni di sistema, di qualificazione e sviluppo di sistemi
settoriali quali istruzione e lavoro. Il 41 percento - come diceva
il Presidente nell'illustrazione - dei progetti approvati hanno,
come destinatario finale, l'intera collettività, sono delle azioni
di sistema. Nel 2011 sono più che raddoppiati gli interventi
rivolti alle persone in cerca di lavoro, disoccupati e persone in
cerca di prima occupazione; oggi sottolineava il collega Caveri
come ormai questi fondi stiano diventando l'ossigeno per i diversi
Stati. È su questo tema che voglio soffermarmi, perché fra un mese
circa saremo chiamati, come Consiglio, ad approvare il piano
triennale delle politiche del lavoro 2012-2014 ed il programma
occupazione del fondo sociale europeo si integra con quanto la
Regione sta programmando sul tema del lavoro.
Il programma occupazione 2007-2013 è ormai entrato nella sua
piena operatività, la strategia proposta dal programma per il
raggiungimento dell'obiettivo generale è articolata su diversi
assi; ne sottolineo alcuni, secondo me decisamente importanti. Per
quanto riguarda il primo asse, quello dell'adattabilità,
l'obiettivo è quello di sostenere i processi di aggiornamento e di
adattamento delle competenze dei lavoratori e delle imprese. In
questo ambito tutte le azioni finanziate per la formazione continua
dei lavoratori occupati nelle imprese locali sono sensibilmente
aumentate nell'ultimo biennio, siamo a mille progetti, con un
impegno di oltre 6.000.000 di euro. Poi abbiamo l'asse
dell'occupabilità, il cui obiettivo è quello di sostenere tutti i
processi che promuovono e supportano la partecipazione attiva al
mercato del lavoro; anche qui, nel 2011 è proseguita tutta l'azione
con l'emissione di bandi ed inviti a presentare progetti,
l'approvazione di un numero rilevante di interventi rivolti ai
giovani ed alle persone in cerca di occupazione. Abbiamo
interessato enti di formazione accreditati, enti locali,
università, istituzioni scolastiche, per un ammontare complessivo
superiore a 3.000.000 di euro.
Voglio segnalare anche il significativo accesso allo strumento
del buono formativo, che consente a persone in stato di
disoccupazione di accedere attraverso uno strumento flessibile ed
individuale. Nel 2011 sono stati erogati ben 49 buoni formativi,
dei quali ben 34 hanno avuto una risposta concreta nell'apertura di
nuove attività; 144 sempre per attività di formazione permanente.
Quindi nell'ambito delle attività di sostegno all'avvio di attività
autonome rivolte alle persone disoccupate, nello specifico sono
stati realizzati ad esempio corsi di formazione per la gestione di
impresa e corsi di informatica.
Vorrei ricordare che a seguito dell'intesa Stato-Regione e
dell'accordo degli ammortizzatori in deroga negli anni 2011-2012,
l'Amministrazione regionale si è fatta carico dei finanziamenti per
queste persone e la copertura per quanto riguarda gli oneri è per
il 60 percento a carico dello Stato e per il 40 percento in quota
alla Regione con i fondi strutturali europei. Due assi importanti
sono: uno, l'inclusione sociale (oggi ne parlava anche il collega
Donzel nel suo intervento); soprattutto questo asse intende
rispondere al tema della dispersione scolastica secondo modalità di
intervento volte a favorire la dimensione di recupero di chi è già
uscito dal sistema scolastico e formativo, per favorire il suo
reinserimento attraverso il sostegno all'occupabilità; l'altro,
l'asse sulla transnazionalità e l'interregionalità, che ha lo scopo
di promuovere e sostenere le relazioni di scambio e di integrazione
fra le Regioni, in particolare le Regioni degli Stati europei. Qui
si va a finanziare dei processi di mobilità geografica degli
studenti e dei lavoratori, formatori e ricercatori.
Certamente le strategie europee per l'occupazione sono state
modificate con i nuovi obiettivi per il prossimo decennio con
"Strategia Europa 2020". Le strategie lanciate nel 2000 con Lisbona
non sono state assolutamente raggiunte a causa di una
governance
troppo debole, a causa di differenze
socio-economiche fra gli Stati membri ed a causa della mancanza di
un quadro unico europeo di politiche macroeconomiche e sociali.
Speriamo che la Strategia Europa 2020, come lo aveva sottolineato
oggi il collega Caveri, che vedeva con grande attenzione l'avvenire
dell'Europa, riesca a prendere piede e concretezza. I tre punti
fondamentali della Strategia Europa 2020 sono la crescita
intelligente, la crescita inclusiva e la crescita sostenibile.
Non posso, a conclusione del mio intervento, che rivendicare
quel ruolo per quelle Regioni che hanno delle competenze
legislative proprie e che devono, all'interno dell'Europa, avere
uno spazio ed una considerazione maggiori, senza avere la necessità
del filtro dello Stato e che devono essere in particolare presenti
nella fase ascendente. Vorrei ancora rivendicare la richiesta
sempre forte, che la nostra Regione da anni ha fatto, di avere un
nostro Parlamentare europeo, modificando l'attuale legislazione che
disciplina la composizione dei rappresentanti europei.
Presidente
- La parola al Consigliere Louvin.
Louvin (ALPE)
- Grazie Presidente.
La sessione europea e comunitaria è sempre un momento
interessante, uno dei pochi nei quali riusciamo - o quanto meno
tentiamo - di alzare un po' lo sguardo dalle nostre priorità e
qualche volta anche miserie quotidiane della nostra piccola
dimensione, per misurare gli impatti e anche un po' il passare del
tempo e il cambiare degli scenari all'esterno della nostra Regione.
Il dibattito che si sta sviluppando mi pare ricco di contenuti e di
suggerimenti al riguardo.
Ciò di cui - lo dico inizialmente per sgomberare il campo e
passare al merito della questione - ci rammarichiamo è una
problematica di metodo - la riproponiamo all'attenzione dell'aula,
in quanto ne abbiamo già discusso in I Commissione - che riguarda
sia questa singola relazione, che è un documento sul quale penso
meriterebbe fare un'analisi di dettaglio più approfondita, anche di
interazione con i servizi competenti, perché più che una relazione
di tipo politico è una valutazione questa che fa il Governo
regionale, su un lavoro di raccolta e di sintesi di dati e di
informazioni che assume presso i vari servizi. Quindi il Governo si
colloca già un po' a valle di questo lavoro e qui viene by-passata
la sede di approfondimento e di discussione, che è quella stessa
sede che sull'Europa non morde. E non morde perché purtroppo non
c'è, non si confronta, non si misura anche là dove ha degli
strumenti, e ne abbiamo parlato in riferimento alla fase
ascendente, cioè alla partecipazione delle Regioni come loro punto
di vista su direttive, su regolamenti comunitari...è un vero
peccato che noi settimanalmente riceviamo lunghi elenchi di
documenti, sui quali potremmo dire qualcosa!
Certo, sull'accordo tecnico con il Montenegro piuttosto che
sull'accordo filatelico con il Canada, penso che abbiamo poco
interesse a misurarci; ma ci sono, proprio nel corpo di questi
lunghi elenchi, quantità importanti di documenti, sui quali un
punto di vista della Regione non è sbagliato. Forse arriva qualche
volte questo punto di vista da parte di singoli funzionari tramite
il rappresentante nel Comitato delle Regioni, ma noi consiglieri
non ne siamo parte. Presidente Zucchi, non lo dico per far portare
a lei una croce; è una croce che portiamo tutti assieme come
consiglieri, e dovremmo trovare un modo, non tanto per allungare la
durata delle riunioni in commissione - la prima non si riunisce
neanche tanto spesso, e sarebbe magari anche un piacere ritrovare
queste occasioni di incontro! -, ma proprio perché credo veramente
che noi prendiamo la piega sbagliata rispetto all'Europa. Noi
prendiamo sempre la piega di coloro che vedono nell'Europa un
vincolo, un ostacolo e forse ripercuotono anche nell'opinione
pubblica questa sensazione, senza mai andare a dire qual è stato il
passaggio informativo, di rappresentanza di interessi che abbiamo
svolto noi presso l'Europa.
Ho sentito poco in questa legislatura di iniziative della
Regione presso le istituzioni europee. È vero che ci manca, collega
Comé, un parlamentare in esercizio presso il Parlamento europeo, ma
non mancano i momenti informativi e di collegamento, c'è piena
trasparenza da parte delle istituzioni comunitarie; noi non abbiamo
mai, dico "mai", ma lo dico con rammarico profondo, occasione di
confrontarci con queste questioni! E quando hanno la dimensione di
una locomotiva come la politica agricola comune, Assessore
Isabellon, credo che qualcosa in commissione si potrebbe venire a
dire, anche coinvolgendo la commissione competente in materia di
affari europei. Quello che abbiamo letto nella relazione in ordine
al nuovo periodo di attuazione della politica agricola comune è
molto significativo dei cambiamenti in atto: abbiamo un regolamento
comunitario che ormai sta per prendere la sua forma definitiva,
avremo grandi innovazioni nel periodo 2014-2020, dai pagamenti
verdi al sostegno agli agricoltori in attività.
Abbiamo delle problematiche, Assessore Isabellon, molto delicate
legate alla pluralità di colture in atto, che si scontreranno con
il problema tipologico e molto particolare della nostra attività
agricola, e io credo che, al di là della discussione generale che
facciamo oggi, questo debba diventare motivo di coinvolgimento. Lei
è stato in istanze internazionali, lei ha portato un punto di vista
di una Regione montana, ma non abbiamo un approfondimento
sufficiente in questo momento per non piangere, magari lacrime di
coccodrillo, di qua a qualche anno. Certo che non spostiamo da
soli, sappiamo che lei è autorevole, ma non la investiamo di tanta
potenza da poter da solo far cambiare, però crediamo che se ci
fosse una vera mobilitazione popolare su questi temi, una
mobilitazione da parte del comparto agricolo, una mobilitazione da
parte dei piccoli produttori o allevatori, ci sarebbe sicuramente
più ascolto di queste problematiche.
Sappiamo bene che a Bruxelles pesano le lobby, che Monsanto pesa
molto di più dell'agricoltura di montagna, e proprio per questa
ragione è importante che adesso si sentano queste voci, adesso che
si sentono delle voci forti dal mondo del lavoro e dal mondo
sociale, di profonda sofferenza e disagio nei confronti
dell'Europa; quella agricola non è sentita, o almeno non abbiamo la
percezione che sia adeguatamente ascoltata. Questa è una cosa che
dico con rammarico, perché ho l'impressione che rischi questo di
aggiungere uno strato di indifferenza, di ripulsa, di fastidio nei
confronti dell'Europa, cosa di cui non c'è bisogno sicuramente.
Vent'anni fa - il Presidente Rollandin lo ricorda bene -, grazie
all'attività del compianto Demetrio Mafrica che ha presieduto la
commissione di preparazione della Regione per gli appuntamenti
dell'applicazione del Trattato di Maastricht e fece un profondo
lavoro di sensibilizzazione di questo Consiglio, avevamo degli
scenari di grande generosità verso l'Europa, di grande fiducia ed
aspettative, perché parlavano personaggi del calibro di Helmut
Kohl, di François Mitterrand, e le vicende anche di ingresso
dell'Italia nell'euro erano accompagnate da personaggi del calibro
di Carlo Azeglio Ciampi, di Romano Prodi. Ma questo è nel nostro
passato. Oggi vediamo purtroppo politiche di ripiegamento, vediamo
l'incapacità dell'Europa di uscire da una crisi che investe un
Paese che pesa poco più del 2 percento del suo prodotto interno
lordo, di far sentire questo forte abbraccio fra popoli europei, di
cui c'è oggi particolarmente bisogno perché nessuno si perda. La
crisi greca rischia di essere non solo un potenziale "effetto
domino", ma anche un momento irreversibile o reversibile solo in
tempi molto lunghi di una costruzione di effetto di integrazione
europea, di cui abbiamo tutti noi sentito molto l'esigenza.
Non crediamo, come gruppo ALPE, che la salvezza sia nei tandem
"Merkozy" o "Merhollande" e quant'altro, ma credo che l'Europa sia
un'Europa a 27, che abbia un'integrazione decisamente più elevata,
nella quale tutte le voci siano ascoltate, e non solo quelle di chi
detiene o vorrebbe detenere il pacchetto di maggioranza.
Ancora un'annotazione di carattere generale, legata al fatto che
oggi l'Italia si trova con un Governo che è cambiato sulla scia di
un impulso dell'Unione europea, in particolare di un suo organismo,
la Banca Centrale Europea; sia poi stata una lettera ispirata da
Roma, come oggi sostiene qualcuno, o una lettera voluta
direttamente dagli organi di quella Banca, il dettato degli organi
comunitari ha fatto sì che, per la prima volta nella storia,
cambiasse il corso della politica nazionale. Quindi crediamo oggi
sia tempo di trovare un ritmo nuovo ed un ordine nuovo nella nostra
politica comunitaria.
Sul concreto della relazione, vorrei sottolineare la grande
lentezza con la quale vengono avanti le problematiche della fase
cosiddetta "ascendente", di cui anche nel suo intervento il
Presidente Rollandin ha sottolineato come ci siano oggi alcuni
avanzamenti, c'è un tentativo di accelerazione da parte della
Conferenza dei Presidenti, ma siamo anche qui a richiamarci ad una
normativa che ormai ha otto anni di vita, la legge "La Loggia", che
fu già un punto di equilibrio, però in un momento in cui le Regioni
si aprivano ed ottenevano spazi sul versante europeo, oggi sono le
Regioni stesse a cercare di consolidare spazi minimi di
partecipazione. Chi si è occupato di diritto comunitario, è andato
a raccontare nelle aule universitarie per anni che c'era la
possibilità per le Regioni di partecipare al Consiglio dei Ministri
dell'Unione europea, perché questo è scritto nella legge "La
Loggia", ma questo non è ciò che è stato realizzato. Quindi
dobbiamo iscrivere a bilancio della politica europea del Governo
italiano, fra le voci negative, questo fatto: di non aver dato
attuazione ad una cosa che non richiedeva un grandissimo sforzo. I
Länder tedeschi partecipano e le Regioni e le Comunità belghe
partecipano da decenni alla vita comunitaria nelle istanze più
alte, e io credo che questo darebbe un segnale ulteriore di
presenza. Nel complesso la presenza europea di questa Regione,
anche gli spazi che pure potrebbe conquistarsi nelle arene nelle
quali potrebbero essere più presenti i suoi rappresentanti, non
sembra che siano molti; abbiamo il senso di una politica regionale
molto ripiegata su sé stessa, poco aperta. Tanti sono i capitoli di
questo libro, perché quasi di un libro si tratta, perché ci
mettiamo dentro tante cose, Presidente, ma lei sa meglio di me che
sono solo dei richiami.
Uscendo dal solco strettamente comunitario faccio riferimento
alla questione del Conseil Valais/Vallée d'Aoste, di cui la
relazione fotocopia le competenze di base come erano iscritte nelle
precedenti relazioni; è la stessa cosa che troviamo anche in altri
punti, ma questo mi pare fra i più significativi: il Conseil
Valais/Vallée d'Aoste è un organismo da rilanciare. Se crediamo in
una prospettiva alpina, con chi facciamo la tela, se non con i
nostri vicini? Magari qualche viaggio in più del nostro Assessore
Zublena oltre il Gran San Bernardo, non per mandarla via, ma perché
tragga ispirazione da una politica urbanistica di segno diverso,
credo che quella sia la sede...
(interruzione dell'Assessore Manuela Zublena, fuori
microfono)
...magari anche per certe cose dei rifiuti, delle seconde case,
se devo darle degli spunti, se poi gradisce allarghiamo il
dibattito...ma non è detto in tono polemico, ci sono dei momenti di
stimolo della nostra vita politica regionale che ci devono venire;
in questo caso è venuto pochi mesi fa da un referendum che, in
Svizzera, ha posto la questione delle seconde case con assoluta
centralità, un risultato anche sorprendente, e noi stiamo
viaggiando, nonostante siamo tutti nel cappello della convenzione
delle Alpi, in una direzione opposta! Qui da noi sforniamo
centinaia di appartamenti e di seconde case ogni anno! Dovrei usare
forse il termine "migliaia", non so se ci arriviamo ancora, ma
centinaia e parecchie centinaia sicuramente. Allora credo che
questa sia materia di riflessione anche per trarre ispirazione;
mentre discutiamo di un'attività internazionale della Regione, di
una sua capacità di essere internazionale, di interagire con altri
soggetti - e quando ci sono gli strumenti li creiamo come il caso
del Conseil Valais/Vallée d'Aoste -, non vedere momenti di
approfondimento di questo, in questa sede, ci dispiace.
Per altro verso vediamo che altre iniziative, anche pregevoli,
sono in corso: mi pare fra pochi giorni anche per approfondimenti
in materia idroelettrica, queste sono cose che vanno ascritte a
merito dell'azione amministrativa della Regione, che si confronterà
la settimana prossima con le esperienze di altre Regioni alpine. Ma
dovrebbe essere questo il
modus operandi
, direi costante
della nostra Regione.
Dove sospendiamo il giudizio - perché questo richiederebbe un
dialogo ed un approfondimento più ampio - è sulle problematiche
dell'occupazione. Presidente, ci diamo appuntamento alla
discussione del piano triennale delle politiche del lavoro, che
credo sia il momento nel quale potremo approfondire di più sulle
ricadute, se l'Europa è solo una
vache à lait
dalla quale
prendere delle risorse da buttare dentro, noi valuteremo come,
quanto, con quali ricadute, oppure se ci sia, anche dal punto di
vista delle politiche del lavoro, una capacità di guardare a
dinamiche più integrate con le Regioni vicine. Abbiamo
l'impressione che le politiche del lavoro possano essere lette oggi
non solo nel chiuso della nostra Regione, ma con momenti di più
stretto raccordo. Qualcosa si inizia ad intravedere, ma crediamo
sia particolarmente prezioso per la nostra Regione oggi guardare
anche a bacini di lavoro come la Valle dell'Arve, con la sua
meccanica integrata, con le sue attività artigianali che sono in
pieno sviluppo, secondo una dinamica opposta alla nostra per
fenomeni anche di tipo storico, di insediamenti tradizionali che
hanno potuto svilupparsi meglio. Ma non guardare alla possibilità
di integrazione economica fra questi bacini ci sembra decisamente
un rischio di chiusura e di ripiegamento.
Quindi prendiamo atto di questa relazione, che è servita anche a
noi per avere un momento di riflessione e di approfondimento, ma
non so se servirà poi per futura memoria, per l'attività prossima.
Se mi consente, Presidente Lanièce, la sommessa richiesta che
l'anno prossimo, quando questa relazione arriverà (in scadenza
preelettorale), di farla precedere, per evitare che ci siano dei
momenti di incomprensione, da una lettura in commissione. Non credo
che questo sia di troppo, non sarà una pena per noi, ma
un'opportunità per andare a scandagliare meglio un lavoro, che
crediamo sia sicuramente anche frutto del Governo regionale, però
che sostanzialmente è troppo tributario di un'impronta
amministrativa di semplice natura descrittiva, mentre dovrebbe
avere - e speriamo che abbia in futuro - una forte valenza
prospettiva. Grazie.
Presidente
- La parola al Consigliere Lattanzi.
Lattanzi (PdL)
- Grazie Presidente. È evidente che la
relazione sulle attività di rilievo europeo ed internazionale della
nostra Regione è l'occasione per fare una riflessione sulle
attività della nostra Regione nell'interconnessione europea.
Devo dire, collega Louvin, che ho ascoltato con attenzione ma
non sono riuscito a capire, al di là delle critiche sulla forma,
quali sono le proposte nella sostanza, perché mentre è chiarissimo
che siamo in un momento delicato e di transizione delle norme
europee e le relazioni fra gli Stati europei e le Regioni, il tema
dominante di cui oggi si parla - come sia il Presidente nella sua
illustrazione, sia il collega Caveri, ma anche il collega Comé
evidenziavano - sono le prospettive delle relazioni con
l'Europa.
Questo rapporto ci fotografa un percorso ed un'attività di una
delle poche Regioni che a nostro avviso ha utilizzato al meglio gli
strumenti che sono a disposizione delle Regioni. Lo abbiamo
praticamente in tutti gli indici di utilizzo dei fondi sociali
europei, lo abbiamo nell'interconnessione dei progetti 2007-2013,
in tutti gli ambiti: sociali, culturali, di istruzione, lo scambio
dei rapporti, le interconnessioni interregionali, internazionali.
Devo dire che oggettivamente, pur avendo anche in passato espresso
con il nostro gruppo alcune perplessità ed alcune criticità
rispetto ad alcuni specifici programmi, tutto si può dire, collega
Louvin, meno che questo rapporto non fotografi un'iperattività dei
nostri uffici e dell'indirizzo politico legato al recepimento in
fase discendente delle opportunità, o dei vincoli, che la Comunità
ci indirizza, e purtroppo la poca opportunità in fase ascendente
della proposta di poter partecipare alla costruzione di questa
benedetta "Europa"! Un'Europa di cui oggi si parla qualche volta
come problema, qualche altra come opportunità, sulla quale c'è in
gioco molto di più di una semplice relazione economica
internazionale ed istituzionale.
I programmi sono così abbondanti, collega Louvin, che, se lei
avesse letto la relazione nella sua pienezza, certamente non le
sarebbero sfuggite le 16 pagine che illustrano i programmi di
relazione che la nostra Regione ha, beneficiando di queste
opportunità, e le almeno 8 pagine che illustrano le difficoltà di
relazione della Regione con la legge comunitaria e le leggi statali
di diretta emanazione europea. Il tema è non il 2007-2013, cioè il
percorso che stiamo completando; il problema è il 2020, questo è il
tema sul quale dobbiamo confrontarci!
Caro collega Louvin, può essere utile che la I Commissione si
riunisca anche tutte le settimane per dirci come la pensiamo sulla
lunghezza delle banane o dei cetrioli, ma forse sarebbe più utile
che riuscissimo, per una volta, come comunità, ad esprimere - e
questo la maggioranza lo ha fatto in maniera forte e chiara -
l'idea di Europa delle Regioni che abbiamo! In questo senso sono
andati gli indirizzi che il Presidente Rollandin ha illustrato
nella sua relazione.
È piena coscienza di questo Consiglio, credo, che il futuro di
un'Europa, se ci sarà, non potrà che passare attraverso una
ricomposizione del quadro istituzionale. Questa è un'Europa che è
nata dall'alto e che deve rinascere dal basso, e non può che essere
così. È indipendente dalla presenza di un Paese come la Grecia il
futuro che si sta giocando questo Continente. Il futuro che si sta
giocando questo Continente, gli Stati membri e le Regioni che ne
fanno parte, è la sopravvivenza di un Continente economicamente
fermo e demograficamente fermo! Fortunatamente ancora relativamente
benestante e quindi, in un tempo relativamente breve, deve dire se
vuole un'Europa della politica o un'Europa dei funzionari. Di
questo si sta parlando, collega Louvin, non della chiacchierata fra
le associazioni culturali, per capire quale sarà la prospettiva
culturale, sociale, etnico-linguistica dei popoli della montagna: è
la sopravvivenza economica, collega Louvin! La sopravvivenza
economica passa inevitabilmente attraverso i fattori economici,
sociali, culturali, che sono gli strumenti dell'interazione, non i
fini, sono i mezzi, collega Louvin! Lei confonde i mezzi con i
fini; i fini sono il mantenimento di un contesto sociale che ci
siamo conquistati con il sangue, il sudore e le lacrime delle
generazioni precedenti, in parte di molti di noi che hanno
contribuito a questo benessere, ma che è fortemente in gioco per
una situazione politico-istituzionale di assoluto stop, perché
l'unica cosa che procede in Europa è la burocrazia! Ed a cascata
procedono le burocrazie degli Stati, a cui si adeguano le
burocrazie regionali, a cui si adeguano le burocrazie locali! Di
questo stiamo parlando, al punto che oggi siamo arrivati a dirci
che se i burocrati li pagassimo per stare a casa, forse faremmo
prima e meglio, otterremmo prima e meglio gli obiettivi di politica
sociale ed economica che ci siamo posti! Siccome questo non si può
fare, noi siamo in una fase di intermediazione della politica,
dell'economia e dello stato sociale, che tutti i giorni bussa alle
nostre porte per chiedere qual è il nostro futuro.
La relazione puntualizza in maniera perfetta quali sono state le
nostre capacità indiscusse ed indiscutibili sullo sfruttamento
delle opportunità delle norme discendenti in ambito europeo;
Il
Sole 24Ore
su questo ha ripetutamente messo le classifiche
delle Regioni che hanno utilizzato i fondi ed i programmi, ed a
volte molti di quei programmi non hanno dato i risultati che ci
aspettavamo, ma siccome il senno di poi ce lo hanno solo i
sapienti, noi, umili umani, proviamo una serie di progetti nel
tentativo di dare una visione a questa Regione che sta
(
Carrefour d'Europe
) proprio al centro di questo
sistema!
I temi su cui dibattiamo e le risorse che stiamo utilizzando,
che avranno sempre più stringenti cordoni di utilizzo fino
all'ultimo dei Comuni della Comunità europea, vanno nella direzione
di una riconversione - prima ancora che occupazionale - culturale;
noi abbiamo un drammatico gap competitivo di tipo culturale, perché
non siamo pronti! E fino a quando non ci sarà un'implosione
dell'Europa e degli Stati membri di questa coscienza, noi non ci
renderemo conto che è in atto una sfida, che non si combatte a
colpi di norme, ma si combatte a colpi di risultati, a colpi di
fare, e semmai le norme diventano impedimento del fare, non
propulsione! Possiamo dire di essere stati bravi nel primo tempo
dell'Europa a giocarci la partita dell'utilizzo delle norme per
vivere e sopravvivere; dobbiamo essere bravi a creare valore, che è
una sfida totalmente diversa! Quindi oggi la sfida che abbiamo è
di, certo, far sentire la nostra voce chiara e forte, ma prendere
coscienza - come credo mai in questa legislatura si sia fatto - che
siamo interconnessi, che siamo in competizione, e che la nostra
comunità, nell'ambito delle normative europee, delle trasformazioni
epocali in atto e delle trasformazioni epocali del nostro Paese,
deve accettare la sfida. Una sfida che in molti casi significa
battere la burocrazia, non alimentarla, non strumentalizzarla o
farne potere, collega Louvin, perché di questo stiamo morendo:
questa è la nostra sfida.
Questa relazione fotografa in maniera chiarissima cosa siamo
stati capaci di fare fino al 2013. Deve poter essere il punto di
transizione su quello che vogliamo fare nel 2020, ed in questo
senso questa maggioranza ha chiarissimo, e lo ha fatto in tutti i
suoi atti...che è pronta, anzi è già in campo, ad accettare la
sfida della competitività. In quella direzione sono andati molti
provvedimenti di anticrisi che non erano assistenziali, ma
investimenti; in quella direzione sono andati gli indirizzi di
sburocratizzazione e di riorganizzazione della macchina regionale,
che hanno creato molti mal di pancia e - anticipo - ne creeranno di
ulteriori! In quella direzione vanno le norme regionali per
stimolare la competitività dei nostri giovani, per sostenere le
start-up, il loro sviluppo, senza chiedere loro (come farebbe un
funzionario della Comunità europea): dimmi quando tu mi presenti un
progetto, quanto successo avrai, perché se non avrai successo io
non te lo finanzio...perché questa è una visione burocratica e
teorica che ci uccide!
Abbiamo la necessità di investire su una molteplicità di
start-up e di progetti, sapendo che ogni 100 progetti se ne salvano
3 o 4, perché se avessimo la verità in tasca di quelli che si
salvano, probabilmente faremmo gli altri 97, e siccome non è così,
sono i 3 che giustificano gli investimenti dei 100...su questo
abbiamo accettato la sfida, questo è lo stimolo che questa
relazione ci porta a valutare, non è sul metodo, collega Louvin,
che ci dobbiamo distinguere, non è confondersi sui mezzi, ma
decidere sui fini, e i fini nostri sono chiarissimi, le politiche e
le decisioni conseguenti.
Vorremmo che anche voi, della minoranza, foste più coerenti,
perché quando si decide di riorganizzare la macchina della
burocrazia o di spingere "spintaneamente" la produttività del
pubblico impiego, invece di fare le battaglie a difesa dei
fannulloni, dovreste essere d'accordo con noi a stimolare la
meritocrazia, e non difendere chi si nasconde dietro un finto posto
di lavoro, per creare un costo e non un'opportunità di lavoro! Di
questo dobbiamo parlare, perché è questo che la nostra macchina
burocratica ed istituzionale, la nostra comunità politica,
economica e sociale deve saper fare!
Dobbiamo essere coerenti se abbiamo chiaro il quadro nel quale
ci muoviamo; sennò possiamo fare molte commissioni, possiamo
disquisire di come vorremmo noi l'Europa. Peccato che dove si
decide, noi non ci siamo! E non è che non ci siamo perché non
abbiamo il Parlamentare europeo che si affoga in mezzo alle altre
migliaia di Parlamentari della comunità. È perché noi dobbiamo
avere un progetto nostro, che noi abbiamo chiarissimo e che
vorremmo che anche voi aveste chiaro. Ma mi sembra che siate ancora
nella fase dello studio.
Noi, la fase dello studio l'abbiamo già finita, siamo nella fase
dell'operatività e saremmo contenti se ci veniste dietro!
Presidente
- La parola al Consigliere Louvin, per il
secondo intervento.
Louvin (ALPE)
- Grazie Presidente.
È doveroso, dopo aver beneficiato di tanta attenzione e tanto
approfondimento da parte del collega, che puntualizziamo le
posizioni. Intanto perché è vero, noi siamo fra gli apostati che
non considerano raggiunta la perfezione della relazione del
Presidente Rollandin. C'è chi aderisce adesso, dopo questo recente
concilio, al dogma della perfezione e dell'infallibilità; noi non
siamo fra coloro che vi aderiscono, e quindi forse, portandoci
avanti nella fase di studio, in cui lei, collega Lattanzi, ci ha
relegato - e devo dire che studiare fa anche bene qualche volta! -,
lei ha già fatto di corsa una carriera molto rapida, si è portato
ai livelli più alti, è già nella fase attuativa e nella fase
nietzschiana del Superuomo! Noi siamo ancora concretamente legati a
questa realtà terrena e vediamo qualche piccola imperfezione, ma
non personalmente; abbiamo messo in evidenza, ci pare inutile, non
ci esercitiamo troppo nell'uso del violino, a volte questo
esercizio è sgradevole ed anche stucchevole in aula, noi ogni tanto
usiamo delle scorciatoie per dire delle cose.
Il Presidente crediamo sia una persona intelligente, prende
nota, naturalmente fa molto spesso in modo diverso, ma ci ascolta e
prende atto delle nostre osservazioni, che non riguardano né
banane, né cetrioli, né ammennicoli di altra natura, che possono
anche far sorgere e forse alimentano in questa banalizzazione - in
cui una parte cospicua del ceto politico, e mi dispiace che in
questa circostanza si sia iscritto in quella parte, continua a
navigare - il gettare fango sull'Europa. Ed è un peccato, perché si
dà veramente alla nostra comunità il senso che ci siano solo dei
burocrati, dei tecnocrati, dei perditempo che scrivono norme a
Bruxelles, mentre noi qui lavoriamo...non è esattamente così! È
piena anche di burocrati falliti la Valle d'Aosta ed è anche in
grado di aiutare a trovare delle strategie per un futuro comune ai
nostri popoli d'Europa, un'istituzione a Bruxelles. Noi crediamo
che bisogna guardare le cose con il giusto equilibrio, una
prospettiva un attimino più equilibrata.
Lei dice che tutto si può dire, salvo che non ci sia un
iperattivismo della Regione in sede di attuazione in fase
discendente. Le ho appena detto - glielo scrivo e poi le faccio
tirare giù dai nostri funzionari di commissione - che non abbiamo
discusso un accidente di niente in fase discendente noi, non
abbiamo nessun report delle normative di maggiore incidenza. Non
parlo del Governo regionale in questo momento, è un dibattito che
riguarda il malfunzionamento nostro, i limiti, le carenze
strutturali del Consiglio. Me ne sono fatto carico anche in prima
persona come commissario di I Commissione, senza voler far ricadere
tutto sulla schiena di altri, ma non è l'iperattivismo del
Presidente, che non è europeo fra l'altro, mi dispiace, devo dirlo,
non vedo una presenza di player del Presidente Rollandin sui tavoli
europei; lo vedo orientato ad occuparsi di più di altre vicende;
noi lo vediamo, nel nostro giudizio politico, molto inchiodato,
pesantemente, sulle vicende locali. Non voglio fare di questa
circostanza, che deve essere di dibattito politico generale, un
momento di polemica, ma lei ci tira per i capelli e, siccome
qualche capello lo abbiamo ancora, ci facciamo tirare e ci
scendiamo su questo terreno, per dirci francamente che non è
proprio confusione di mezzi confini.
A noi è molto chiaro dove sono i mezzi e gli strumenti e dove
sono i fini e la sopravvivenza dell'Europa, a noi non pare per
niente essere stata assicurata dal "Governo Berlusconi", che ci ha
portati nelle condizioni di massimo disastro e discredito sul piano
internazionale. Ed è curioso che a tenere la conferenza sulla
chiarezza dei fini che abbiamo come Regione sia chi ha fatto da
pontiere, in questa circostanza, per portare la nostra Regione ad
allinearsi sulla linea del "Governo Berlusconi"! Lo trovo
singolare, lei avrà un altro punto di vista, ma noi, in questa
modesta fase di studio...ci resta che cosa? Non siamo dei soggetti
con la leva amministrativa in mano, siamo dei soggetti che
dovrebbero dedicare un po' di tempo a conoscere, abbiamo studiato
con i nostri piccoli mezzi questa relazione, non l'abbiamo trovata
così perfetta, anche se abbiamo trovato un grande sforzo di
precisione e di puntualità da parte delle strutture e dei servizi.
Ma non vediamo la politica europea di questa Regione! La vediamo
ogni tanto fare il comunicato sulla nuova riunione che c'è
sull'ALP-MED e su altri eventi, ma non vediamo una continuità di
tessuto.
Non voglio polemizzare oltre misura, ma noi riteniamo che questa
Regione stia facendo poco, che non sia abbastanza presente, ma
soprattutto è un problema di non far staccare il relazionamento
europeo alla nostra società valdostana. Perché i nostri funzionari
ne abbiamo tanti che vanno in giro, il Presidente stesso va a delle
riunioni, ci sono dei momenti di relazione degli alti rami
dell'Amministrazione, ma è la nostra società valdostana che si sta
ripiegando su sé stessa ed è su questo che ci dovrebbe essere un
lavoro del Consiglio regionale, che mai come oggi è stato poco
implicato nelle vicende generali di crescita culturale e politica e
di allargamento del nostro orizzonte.
Chiedo scusa, collega Lattanzi, non mi sono inalberato, ma
semplicemente le ho voluto dire con molta franchezza qual è il
nostro punto di vista e la nostra angolatura visuale. Grazie.
Presidente
- La parola al Consigliere Donzel, per il
secondo intervento.
Donzel (PD)
- Grazie Presidente. Una breve
puntualizzazione rispetto al concetto semplificatorio delle
burocrazie, che fanno tutto male.
Avevo già anticipato stamani che sarà oggetto di
un'interpellanza specifica del nostro gruppo, che in quella
riorganizzazione che è stata di nuovo evocata in quest'aula un po'
in stile miloniano - Milone era oggi diremmo picchiatore che aveva
a disposizione Pompeo ai tempi dello scontro con Cesare - questa
minaccia terribile: state all'occhio burocrati, che vi faremo fuori
ancora! Infatti stiamo vedendo questa riforma basata
sull'efficienza della burocrazia in Valle d'Aosta, che è fondata
sul negare l'importanza dei titoli di studio e cercare di
riorganizzare secondo criteri non chiari! Come ho detto, porteremo
all'attenzione del Consiglio il fatto che è stato chiuso un
ufficio, che portava 1.000.000 di euro alla Valle d'Aosta: se
questo è l'attacco alla burocrazia, probabilmente state colpendo la
burocrazia, quella che è indispensabile alla politica, perché i
progetti che prevedono finanziamenti europei si fanno con persone
che si mettono lì, a studiare ed a produrre dei materiali non
indifferenti, che solo le chiacchiere della politica non sono in
grado di fornire. Mi sembrano...so che va di moda Beppe Grillo, ma
non pensavo che il PdL oltre a sostenerlo a Parma, lo sostenesse
anche in quest'aula con questi atteggiamenti incomprensibili, dopo
una chiacchierata costruttiva questa mattina sulla questione
europea.
Mi preoccupa poi che si dica che la fase dello studio è finita,
siamo nella fase dell'operatività; probabilmente,
invece...dall'intervento del Presidente, io ho capito che sono
tante le cose che cambiano e anche nei nuovi finanziamenti europei
ci sarà parecchio da lavorare con tecnici molto preparati.
Naturalmente la politica dovrà tracciare la guida, ma poi avremo
bisogno di persone competenti in grado di fare in modo che i nostri
progetti siano credibili, come lo sono stati in questi anni...se
abbiamo avuto dei soldi. Quindi non confondiamo riorganizzazioni e
semplificazioni della burocrazia con il fare un mucchio di tutto
l'apparato regionale, come se fosse tutto da buttare nella
spazzatura! Tanto più mi sorprende questo da chi si era fatto
campione per anni della meritocrazia e oggi mi pare che la
politica, almeno i soggetti politici non siano classificati
nell'ordine di quelli che meritano di più nell'ambito della
meritocrazia. Forse veniamo anche dietro i burocrati e quindi un
po' più di umiltà da parte nostra non guasterebbe!
Presidente
- Se non vi sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
La discussione sulla relazione dell'attività svolta nell'ambito
delle politiche europee aveva, come tutti gli anni, il senso di
fare un aggiornamento sull'attività svolta e, al contempo,
illustrare i prossimi programmi. Questa mattina gli interventi sono
andati in questa direzione, c'è stato un forte richiamo al ruolo
delle Regioni in ambito europeo, e soprattutto c'è stata
un'attenzione specifica alle possibilità reali di intervento al
costrutto europeo. Questa mi era sembrata una discussione che
entrava nel merito della relazione, che andava a significare i
passaggi più importanti, per specificare le difficoltà di essere in
qualche modo attori nell'ambito della politica europea e a questo
riguardo ho spiegato - forse l'assenza del collega Louvin non gli
ha permesso di seguire questa parte - che nell'ambito europeo c'è
la partecipazione piena ed attiva del collega Caveri.
Allora non dico che mi sorprende, ma non capisco l'etichetta di
"poco europeo" per il fatto che partecipi il collega Caveri alle
sedute anziché la mia parte; non penso che ci sia un nesso! Forse
questo svarione gli è scappato, perché non c'entra niente. Come non
credo che sia etichettabile come "europeo" chi partecipa alle
elezioni europee: fare il candidato alle elezioni europee non vuol
dire che sei europeo, vuol dire che aspiri a svolgere un ruolo con
tutto rispetto. Non vorrei che avesse equivocato, siccome si è
candidato Marguerettaz, cioè non vorrei che adesso diventasse
europeista Marguerettaz, altrimenti qui non ci capiamo più! I ruoli
sono interscambiabili, solo per chiarire, perché mi preoccuperebbe
questo aspetto...
Vorrei che si avesse il senso dell'etichettatura, che qui ogni
tanto si sente dare; c'è chi distribuisce lodi, plausi, etichette,
e io credo che bisognerebbe andare cauti e capire cosa si fa,
perché da una parte, quando si svolgono alcune azioni, si dice: eh,
vuole fare tutto lui, e quando viene delegato, dice: ah, non se ne
occupa, non va nemmeno in Europa...ma cosa fa? Questo aspetto credo
che sia da sottolineare, ha poco attinenza con un discorso come
l'Europa. Oggi dell'Europa ne parlano tutti, e ognuno con un
approccio molto diverso. La sostanza è che l'Europa non si sta
rinsaldando in questo momento, si sta sfaldando. La Grecia insegna,
i giornali di oggi - come quelli di ieri - sostengono che non
sarebbe uno scandalo se la Grecia uscisse dall'Europa. Si comincia
con questo, con il dire: ma se la moneta unica in fondo non è più
un tabù, può anche darsi che... Quindi credo che di ragionamenti
sull'Europa ne possiamo fare tanti, e nella seduta dedicata a
questa relazione, ci eravamo permessi di fare un dibattito che devo
dire è stato molto corretto, per valutare cosa è stato fatto a
livello regionale, con i programmi che abbiamo presentato e portato
avanti come attuazione in modo esemplare rispetto alle altre
Regioni.
Abbiamo sicuramente anche noi delle deficienze, come ho detto
stamani, ci sono ancora dei punti che vorremmo migliorare e che
stiamo cercando di migliorare con la partecipazione attiva dei
funzionari, che a nostro avviso hanno fatto un ottimo lavoro. Non
crediamo che tutta la politica si esaurisca nei discorsi
bilaterali. Io condivido quello che lei ha ricordato, ma noi
facciamo regolarmente gli incontri che sono previsti, quelli
ufficiali, però abbiamo dei rapporti anche con i rappresentanti del
Canton Vallese, come della Savoia, che sono legati ad una serie di
attività, di impegni sul discorso commerciale e culturale che ci
portano a mantenere questi contatti, che noi riteniamo importanti e
che non sottovalutiamo assolutamente.
Riteniamo che ci sia nella relazione di oggi uno spaccato di
quello che è stato fatto ed una prospettiva di quello che vorremmo
fare, e abbiamo sottolineato due aspetti in particolare: la
difficoltà ad inserirci nella logica, che noi riteniamo essenziale
della fase ascendente, su questo siamo molto deboli (ho detto che
c'è un monitoraggio attento di quello che sta succedendo per vedere
come agire insieme anche con le altre Regioni, perché questo è un
discorso aperto a tutti, tutti vorrebbero essere più attivi in
questa fase, perché siamo deboli); dall'altra, il discorso è: le
misure che verranno prospettate in particolare per la montagna,
saranno in grado di dare risposte mirate? Non è considerata solo
una mucca da mungere, è considerata una fonte di risorse che,
proprio con il prossimo piano vedrà un aumento dei fondi. E quello
che si sta cercando di vedere a livello europeo è se ci sono dei
risultati oggettivamente valutabili di miglioramento dell'utilizzo
dei fondi relativamente alle politiche portate avanti.
Noi, nell'ambito delle politiche europee, vi abbiamo sempre
creduto, abbiamo sempre condiviso una serie di passaggi che sono
stati molto produttivi e riteniamo di mantenere questo tipo di
approccio. Quindi il punto sostanziale di questa relazione aveva
questo obiettivo, che credo sia stato raggiunto, pur con
imperfezioni, perché non vogliamo dire che non sia tutto
migliorabile, ma sicuramente questa relazione dà l'idea di quello
che si è fatto, e che si è fatto correttamente e bene. Con questo
nei prossimi programmi riteniamo ci sia un impegno equivalente, con
la possibilità di mantenere delle persone qualificate, competenti,
che possano seguire questi aspetti.
Non so a quale notazione si rivolgesse il collega Donzel per la
chiusura di un ufficio che porta 1.000.000 all'anno...qui non ci
sono uffici che portano soldi, ci sono dipartimenti che lavorano
per presentare programmi...poi risponderemo, ma nella relazione che
stiamo facendo questo è stato seguito con molta attenzione.
Concludo molto brevemente, dicendo che su questo tema gli
impegni devono essere corali da parte di tutte le forze politiche.
Voglio ringraziare i colleghi che sono intervenuti e anche i
funzionari, i responsabili del dipartimento che ha lavorato con
grande correttezza per portare i risultati che oggi noi abbiamo
apprezzato. Grazie.
Presidente
- Il Consiglio prende atto.
Il Consiglio
Premesso che:
- la
legge regionale 16 marzo 2006, n. 8, recante
"Disposizioni in materia di attività e relazioni europee ed
internazionali della Regione autonoma Valle d'Aosta" prevede,
all'articolo 4, comma 4, la presentazione - da parte del Presidente
della Regione - di una relazione sulle attività svolte nell'anno
precedente, nell'ambito di un'apposita sessione europea ed
internazionale del Consiglio regionale;
- il Presidente della Regione ha presentato pertanto al
Consiglio regionale, riunito in sessione europea e internazionale,
l'allegata relazione, ai sensi dell'articolo 4, comma 4, della
legge regionale n. 8 del 2006.
Prende atto
della relazione stessa.
Allegato
(omissis)
