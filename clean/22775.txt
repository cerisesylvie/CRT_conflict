Classificazione
TRASPORTI E VIABILITÀ
Viabilità
Autostrade e trafori alpini



Oggetto del Consiglio n. 2212 del 25 ottobre 2006 - Resoconto
OGGETTO N. 2212/XII - Interventi per il rilancio del Traforo
del Gran San Bernardo. (Interpellanza)
Interpellanza
Venuto a conoscenza della diminuzione del traffico turistico
e pesante attraverso il Tunnel del Gran San Bernardo, a partire dal
2002 anno della riapertura del traforo del Monte Bianco e della
prematura scomparsa dell'allora presidente della Sitrasb dott. Paul
Charbonnier;
Tenuto conto che pochi miglioramenti avvenuti nei primi otto
mesi del 2006, in termini di traffico, sono in massima parte
riferiti alla chiusura temporanea del traforo del Gottardo;
Preso atto che il risultato netto del bilancio 2005 Sitrasb,
di 1,04 milioni di euro, è stato ottenuto attraverso la dismissione
di alcuni beni non più considerati strategici e che il
miglioramento del risultato del 1° semestre 2006, pari a 200.000
euro è legato al sensibile progresso dei ricavi lordi di
pedaggio;
Ricordato il progetto di messa in sicurezza della galleria
attraverso la realizzazione di un tunnel di sicurezza parallelo
all'attuale, anche al fine di esternalizzare rispetto al traffico
veicolare l'oleodotto attualmente posizionato al di sotto del manto
stradale;
Constatato che questa via di comunicazione, fondamentale per
gli scambi commerciali, produttivi, culturali e turistici fra la
comunità francofona e germanofona vallesana e la nostra comunità, è
fortemente penalizzata dall'esorbitante pedaggio richiesto e che le
forme di abbonamento comunque prevedono un costo superiore ai 10€,
per una tratta autostradale a velocità limitata di poco più di
cinque chilometri;
Richiamata la composizione societaria, che vede, oltre alla
maggioranza detenuta dalla regione, una partecipazione di minoranza
del gruppo Gavio, notoriamente aggressivo in termini di
acquisizioni di partecipazioni autostradali detenute da enti
pubblici;
Interpellano
il Presidente della Regione per conoscere se intenda:
1) dare indicazioni, in quanto socio di maggioranza della
Sitrasb, per una forte attività di marketing, rivolta in
particolare ai cantoni di Vaud, Fribourg, Valleise-Wallis, nonché
agli operatori economici della Svizzera romanda e dell'agglomerato
di Basilea, al fine di incrementare soprattutto il traffico leggero
turistico nell'utilizzo del Tunnel del Gran San Bernardo;
2) proporre allo stesso Consiglio di amministrazione di
predisporre tariffe agevolate per i residenti valdostani e
vallesani, anche sull'andata e ritorno semplice, a tariffe omogenee
con quelle di una normale tratta stradale, con l'obiettivo di
favorire l'incontro delle due comunità;
3) continuare a privilegiare la proprietà pubblica delle
infrastrutture autostradali, anche nella prospettiva di impedire
che anche nel Tunnel del Gran San Bernardo si attui da parte dei
concessionari privati la politica già vista nel tratto autostrade
Aosta-Quincinetto, caratterizzata da una grande tempestività
nell'aumentare i pedaggi e nella grande lentezza nell'attuare gli
investimenti infrastrutturali previsti, dalle protezioni
antirumore, alle protezioni per separare le corsie di marcia,
ecc.;
4) quale siano le prospettive per la realizzazione della
galleria di servizio e di messa in sicurezza.
F.to: Sandri - Fontana Carmela
Presidente
- La parola al Consigliere Sandri.
Sandri (GV-DS-PSE)
- Crediamo che l'interpellanza sia
molto chiara nella sua premessa; vogliamo attirare l'attenzione su
una situazione della "SITRASB" che già ha illustrato il Presidente
Caveri nelle sue comunicazioni stamani, ma che deve avere
un'attenzione molto maggiore di quanto non le sia stata data
finora.
Siamo preoccupati sulla situazione della "SITRASB", perché
vediamo che dal decesso del Presidente Charbonnier, che aveva fatto
di questa società un gioiello del "sistema Valle d'Aosta" ad oggi
la situazione si è deteriorata, nel senso che abbiamo l'impressione
che vi sia un'inversione di tendenza rispetto agli ultimi anni
della gestione di Charbonnier, in cui, al di là del traffico
aumentato per la chiusura del traforo del Monte Bianco, vi era
stato un "trend" positivo legato alla grande attività promozionale
che veniva fatta nei territori dei Cantoni Vallese, Vaud e
Fribourg, contingenti al nostro e anche nel Cantone di
Bâle-Campagne, in modo che tutta una serie di operatori sia
turistici che persone private o imprenditori utilizzassero questo
itinerario per i loro spostamenti.
Da questo punto di vista, vediamo un calo dei passaggi e anche
le dichiarazioni che abbiamo visto su "Il Sole 24Ore"
dell'Amministratore Vietti, che dice:
"siamo riusciti ad
ottenere un risultato positivo per 1,04 milione di euro solo grazie
alla dismissione di alcuni beni considerati non più strategici al
fine del perseguimento e della realizzazione di obiettivi
societari"
... ci sembra che vi sia un atteggiamento remissivo
all'interno di questa società, un atteggiamento di scarsa voglia di
promuovere tale infrastruttura, soprattutto laddove ci troviamo di
fronte a una scelta strategica che è quella della messa in
sicurezza del traforo con la costruzione della galleria di
sicurezza, parallela all'attuale galleria e collegata attraverso
delle opportune vie di fuga, ma che consente di spostare il tubo di
petrolio che corre sotto l'attuale manto stradale e che non è il
massimo dal punto di vista della sicurezza.
Ancora ieri, guardandoci come unica simpatica trasmissione di
informazione sulla Svizzera romanda il telegiornale, abbiamo
scoperto che gli Svizzeri si dicono pronti, ma che siamo noi ad
essere in difficoltà. Il Presidente stamani ha annunciato una parte
delle spiegazioni, vorremmo però capire meglio quando e come si
riuscirà a fare, anche attraverso chiarificazioni rispetto
all'impegno della Regione in tutto questo "affaire", a difesa di
una società che è di proprietà regionale, ma che ha un partner
privato molto aggressivo sulle partecipazioni.
Se vi è un obiettivo di questa interpellanza, è quello di far
riflettere tutta la popolazione e non solo il quadro politico sul
fatto che è una delle infrastrutture più care nel mondo, perché, a
fronte del fatto che è un tratto autostradale di poco più di 5
chilometri, la tariffa di attraversamento in un senso è di 22,40
euro per un'autovettura e di 35,6 euro per l'andata e ritorno, cioè
tariffe con cui mediamente in vettura si va da Aosta a Ventimiglia
passando molte più gallerie di quanto non sia la lunghezza del Gran
San Bernardo. È chiaro che le tariffe sono legate all'ammortamento
degli impianti, ma credo che, da quando è stato costruito 40 anni
fa, oggi ci saremmo già pagati un paio di volte il Gran San
Bernardo.
Non dico di fare modifiche su tutta la tariffazione, che
probabilmente è legata alla convenzione con l'"ANAS", ma che vi
siano per i Valdostani e per i Vallesani delle possibilità di
biglietti anche singoli a tariffa ridotta credo sia opportuno. Che
vi sia scarsa volontà da parte dell'Amministrazione regionale in
merito è anche dimostrato dalle promozioni sul sito della
"SITRASB", se si va a vedere a promozioni, fra le varie iniziative
non c'è un'istituzione della Valle d'Aosta - Forte di Bard, musei
regionali, Casinò di Saint-Vincent... - che consenta lo sconto così
come fanno gli Svizzeri. Gli Svizzeri utilizzano questo... se tu
vai al "Fort du Valais", paghi solo l'andata e non paghi il
ritorno; da noi per la "Foire de Saint-Ours" e per tali
manifestazioni perché non possiamo fare le stesse cose? Questa
interpellanza è per riportare l'attenzione su tale collegamento
transfrontaliero, perché non vorremmo che l'amicizia con i
Francofoni vallesani, anche se sono anche germanofoni, sia nelle
intenzioni di questa maggioranza più una cosa di cui "riempirsi la
bocca" che non un atto pratico.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Ovviamente, intervenendo nella mia
duplice veste di Assessore al bilancio e alle partecipate e di
Consigliere di zona del Comune di Saint-Rhémy-en-Bosses facente
parte dei "Pays du Grand Saint-Bernard", do una doppia lettura
all'interpellanza del collega Sandri: una più nobile, che apprezzo,
vuole portare all'attenzione del Consiglio un tema molto
importante, affrontato dal Presidente in premessa, ci possiamo
tornare nell'affrontare questa interpellanza; l'altra forse meno
nobile, e che non condivido, è quella di fare una classifica di
quelli che hanno fatto bene e di quelli che hanno fatto male e, se
poi andiamo a sovrapporre quelli che hanno fatto bene e quelli che
hanno fatto male, andiamo a ricondurre l'appartenenza ai "DS" di
quelli che hanno fatto bene e ad altre componenti politiche per
coloro che hanno fatto male.
Se abbandoniamo questa lettura, cercando di fare un ragionamento
più onesto e corrispondente alla realtà, vi sono una serie di
criticità e di problemi che nessuno vuole nascondere; però, dal
punto di vista della lettura, cerco di dare dei dati. I primi dati
devono permettere un confronto fra i passaggi del 1998 e quelli del
2005: quelli del 1998 sono i passaggi prima della chiusura
drammatica del Monte Bianco e quelli del 2005 sono i dati annuali
che abbiamo a disposizione rispetto all'ultimo anno solare
terminato. Se facciamo questo confronto, nel 1998 i passaggi
complessivi erano 525.664; nel 2005 i passaggi sono diventati
585.468. Sicuramente quello che voglio dire è che è assolutamente
apprezzabile l'attività fatta dall'amico Charbonnier prematuramente
scomparso, ma, rispetto a questi dati, il collega Sandri forse nel
leggere dall'estratto del giornale non aveva tutti i dati
correttamente esposti. Oltre a quelli del giornale, le statistiche
sono queste, quindi era per dirle che l'incremento percentuale
dell'11,4% è così distinto: 8,9% del traffico pesante e 11,65% del
traffico turistico, però le metto a disposizione la sua tabella.
Dunque 1998, ultimo anno prima dell'esplosione dei passaggi
rispetto alla chiusura del Monte Bianco, 2005 ultimo esercizio;
quindi siamo in una situazione di notevole incremento. Dico questo
anche in virtù di situazioni che hanno penalizzato il Tunnel del
Gran San Bernardo e quali sono? Sono le politiche della Svizzera
che hanno introdotto delle importanti tassazioni, quindi, rispetto
al passaggio dei "poids lourds", hanno introdotto un aumento
significativo delle "redevances" dei mezzi pesanti. Questa tassa
che viene applicata ai mezzi pesanti che transitano sul territorio
elvetico rende meno appetibile la tratta in questione. Questi sono
i dati, dopodiché vi è la necessità di fare un'azione significativa
al fine di promuovere un traforo internazionale che passa in mezzo
ai luoghi più belli del mondo; quindi, rispetto a questo discorso,
sono sensibile e mi unisco alle esortazioni del collega Sandri.
Rispetto a questo tipo di attività, segnalo che, da un lato, vi
sono delle promozioni che sono state ricordate; vi sono tutta una
serie di eventi - siccome nell'interpellanza si parla anche di
agevolazioni sulla tratta semplice, non sull'andata e ritorno - che
permettono, presentando il biglietto di partecipazione ad un
evento, di avere il ritorno gratuito. Si tratta quindi di
inserirsi... prendiamo atto anche di questo e sollecitiamo tutti i
vari enti che hanno autonomia ad approfittare di tali opportunità
che sono state progettate all'interno del progetto "Interreg aux
Pays du Grand Saint-Bernard", che ha visto la "SITRASB" come
capofila, al fine di promuovere i vari transiti.
Un'altra cosa interessante riguarda una sensibile riduzione che
avremo tra poco con l'entrata in vigore finalmente del
provvedimento introdotto nella finanziaria del 2003, che considera
la prestazione del traforo esente da IVA, quindi su questa tratta
vi sarà un 20% di riduzione, una riduzione che credo potrà essere
di grande interesse per i Valdostani. Nell'ambito della
"misurazione", collega Sandri, lei non deve contenere i 5
chilometri, perché gli effettivi sono 16 chilometri, che sono molto
costosi, perché purtroppo quell'impianto è stato fatto quasi tutto
in viadotti e ha dei costi proibitivi. Infatti il trattamento
invernale e i sali hanno compromesso il cemento armato, che ha
dovuto anno per anno subire delle manutenzioni importanti; quindi
parliamo di costi di gestione molto elevati.
Dal punto di vista delle tariffe, il collega Sandri sa che le
tariffe sono definite in ambito di convenzione, quindi non è una
scelta unilaterale; vi è un'azione che deve essere concertata con i
rispettivi enti concedenti, che sono, da un lato, l'"ANAS" e,
dall'altro, il Cantone del Vallese. Dal punto di vista delle
tariffe, quindi sapete che le concessioni si definiscono sulla base
di due criteri: il tempo e i rientri tariffari e il "mix" di tali
soluzioni ha portato a questo tipo di ragionamento.
Vi è inoltre l'aspetto del tunnel di sicurezza, che sicuramente
è un'opera indispensabile che è stata già valutata dal punto di
vista tecnico dall'"ANAS", dicendo che si tratta di una struttura
indispensabile che merita un finanziamento pubblico. Il Dott.
Charbonnier ha fatto bene a lanciare all'epoca questa operazione;
rispetto alle assicurazioni che egli probabilmente aveva avuto a
livello verbale, abbiamo lanciato un progetto cercando di
convincere i partners svizzeri, ma purtroppo tale progetto non
aveva documentalmente l'impegno dello Stato italiano, piuttosto che
dell'"ANAS", di contribuire sensibilmente, così come per tutti gli
interventi che vanno a vantaggio della sicurezza. Ecco perché
questo tipo di attività è un'attività che deve essere portata
avanti con forza da parte di tutti ed ecco perché oggi si parlava
di emendamenti alla finanziaria, per costringere il Governo a
prendere in seria considerazione questo intervento e soprattutto
nella considerazione che quest'ultimo non farà che aggravare i
conti economici della società, perché, indipendentemente dai costi
di costruzione, questo intervento dal giorno dopo che sarà
terminato comporterà delle spese aggiuntive rispetto alla gestione,
perché vi saranno costi energetici, costi manutentivi e bisognerà
presidiare questo tunnel di servizio e dal giorno dopo della sua
ultimazione il conto economico della "SITRASB" non avrà dei
benefici, ma dei costi aggiuntivi.
Quanto alle intenzioni del Governo regionale rispetto alla
partecipazione, non abbia dubbi il collega Sandri, nessuno si è mai
immaginato di privarci della maggioranza in questa società, né
tanto meno ci siamo immaginati di "annacquarla" in altre
partecipazioni che ci vedono minoritari; quindi vi è una nostra
seria volontà di mantenere lo "status quo". Rispetto al bilancio
del 2005, corrisponde a verità il fatto che il conto economico ha
avuto dei risultati positivi in virtù di dismissioni.
Evidenzio un altro aspetto che forse i giornali non hanno
riportato: la società ha avuto dei risultati economici di un certo
tipo anche in virtù di una convenzione che ha sottoscritto con
"ANAS" per la progettazione della galleria che evita gli abitati di
Saint-Oyen e di Etroubles, al fine di creare un percorso
alternativo che metta in sicurezza i 2 abitati. Nel fare questo la
società si è appesantita di spese progettuali molto importanti, a
memoria mi verrebbe da dire 1,5 milione di euro, ma, se non è così,
poco ci manca. Questa convenzione ha portato a fare alla società
dei progetti su una tratta di una statale non sua, con l'impegno da
parte di "ANAS" di rimborsare la società all'atto dell'approvazione
dell'inizio lavori. Con tali "chiari di luna" non solo non si fa la
galleria di servizio, non si fanno neanche queste 2 gallerie,
quindi all'interno di tale quadro la società è di nuovo appesantita
da costi che ha messo nel conto economico per più di 1,5 milione di
euro e che ad oggi non possono essere inseriti nel bilancio come
credito, perché i crediti devono essere certi ed esigibili, e
abbiamo questa posta sospesa.
Per concludere la mia risposta, sperando di aver dato gli
elementi e mettendo a disposizione i dati, abbiamo una situazione
che è migliore rispetto al 1998, ma che si impoverisce ogni anno. È
stata sollecitata in sede di Assemblea con mia dichiarazione a
verbale un'attività importante di promozione su tutta l'area
francofona e sui cantoni più lontani; accogliamo il fatto di
promuovere l'attività e le possibilità commerciali del traforo alle
nostre iniziative di tipo commerciale, la partecipazione pubblica
non è messa in discussione. Quanto alla volontà di fare la galleria
di servizio, qui richiamo tutte le considerazioni fatte dal
Presidente e associo le mie al fine di poter risolvere un annoso
problema.
Presidente
- La parola al Consigliere Sandri.
Sandri (GV-DS-PSE)
- Devo dire che non sono soddisfatto
della risposta nella parte iniziale, perché non ho capito due cose.
Cosa intende l'Assessore per Consigliere di zona? Credevo che i
nostri elettori fossero tutti uguali, non so se fra i suoi elettori
ve ne sono di serie "A" e di serie "B", cioè quelli della sua zona
valgono più di quelli delle altre zone...
(interruzione dell'Assessore Marguerettaz, fuori
microfono)
... ho capito, gli elettori ne terranno conto prossimamente come
ne hanno tenuto conto negli ultimi mesi.
Credo che, quando lei differenzia la tradizione dei "DS",
"PCI-PDS" e quella dell'"UV", lei illustri semplicemente una
situazione di fatto: prendete atto che siamo più bravi e dovete
arrendervi all'evidenza.
Per quanto riguarda i dati, so che lei è un campione di
elusione, nel senso di trovare tutte le "gabole" per riuscire a...
pur nel limite della legge. Il paragone non deve essere fatto fra
il 1998, che era la gestione a cui mi riferivo, ma con la gestione
attuale cominciata nel 2003. Dal 2003 ad oggi i passaggi "in toto"
sono scesi da 630mila a 585mila - legga, Assessore... - il traffico
turistico è sceso da 552mila a 528mila, il traffico pesante da
78mila a 56mila, questi sono i risultati, non quelli che ha
raccontato lei, cercando furbescamente di mischiare due gestioni
diverse!
La questione che poi volevamo presentare mi fa piacere che
l'abbia invece colta, nel senso che ci rendiamo tutti conto che,
dal punto di vista dei collegamenti intervallivi, interregionali,
internazionali e transfrontalieri, questa è una struttura
fondamentale e quindi che lei si appelli a tutti gli enti affinché
facciano come gli enti svizzeri, molto attivi da questo punto di
vista, per facilitare gli scambi credo sia molto utile. La posso
informare che, insieme con il mio gruppo consiliare, il 4 novembre
ci recheremo a Sion ad incontrare Marcelle Monnet, Capogruppo del
partito socialista svizzero-romando del Vallese romando per
promuovere, insieme con i colleghi vallesani socialisti, la
possibilità di ridurre... non in abbonamento, ma anche la tratta
semplice per gli abitanti delle due zone.
Credo che sullo sviluppo del traforo si debba guardare in
avanti. Lei ha parlato di costi, non possiamo che "stracciarci le
vesti", essere con lei e piangeremo anche sotto qualche albero
vedendo il dramma dei costi che la devono angosciare, ma lei
potrebbe anche mettersi lì a "buttare" un po' di fantasia per
promuovere. Sono convinto che nella nuova galleria di servizio chi
farà passare il petrolio pagherà molto di più di quanto non paghi
adesso come affitto annuale per molti e molti anni, tant'è vero che
da mie informazioni so che sarebbero disposti a dare una
significativa quantità di soldi per la costruzione stessa di questa
cosa a mo' di prestito o altra cosa. D'altra parte nulla vieta,
visto che lei è anche a capo dell'informatica, di prevedere il
passaggio di fibre ottiche o altre cose, perché anche questo porta
reddito; quindi in questa "cosa" vediamo che forse andare sempre a
prendere dalle tasche dei cittadini non è la cosa migliore del
mondo. Secondo me, pensare di arrivare a 10 euro a tratta semplice
e a 15 euro andata e ritorno per i cittadini valdostani e vallesani
non è un obiettivo impossibile da raggiungere.
Ultima questione: il finanziamento del tunnel di sicurezza.
Ricordo che, quando si finanziano opere di questo genere, metà di
ciò che si investe torna immediatamente nel territorio in cui è
stato generato l'investimento, per cui se dovessimo spendere 100
milioni di euro, 25 rientrano subito nel vallese e 25 in Valle
d'Aosta attraverso le imprese e tutto ciò che circonda l'attività;
per cui dico che la Valle d'Aosta deve capire che, se si vogliono
realizzare le cose e non fare solo degli annunci - sport in cui
qualcuno in questa sala è particolarmente prestigioso -, ma anche
realizzare le cose, bisogna sborsare anche un po' di lira, proprio
perché c'è questo ritorno immediato. È un cambiamento di logica su
cui si può lavorare, soprattutto perché diventa facile scaricare
sullo Stato, che è al disastro, le responsabilità che certamente
ha, ma non possiamo aspettare i disastri italiani per non fare le
cose nella nostra Regione.
Presidente
- Vista l'ora penso di non potervi proporre
un'altra interpellanza. I lavori sono aggiornati al pomeriggio.
La seduta è tolta.
---
La seduta termina alle ore 12,55.
