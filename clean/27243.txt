Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 292 del 2 dicembre 1971 - Resoconto
OGGETTO N. 292/71 - Vertenza sindacale dipendenti della Casa
da gioco di Saint-Vincent. (Interpellanza)
Ramera (D.C.)
- Mi sembra che sia abbastanza chiara però
vorrei aggiungere una domanda anche se non è stata inclusa
nell'interpellanza.
Quale sarebbe a tutt'oggi la prevedibile perdita della Regione a
causa di questo sciopero?
Dujany
(D.P.)
- Il contratto aziendale di lavoro
SITAV- scusatemi io non riesco a parlare se sento qualche cosa - il
contratto di lavoro della SITAV, è stato richiesto delle
organizzazioni sindacali dei lavoratori il rinnovo, con modifiche,
a scadenza - il 31 dicembre del 1971.
Le trattative sindacali sono state avviate ai primi di settembre
ed hanno subito varie interruzioni non riscontrando i Sindacati,
nell'offerta dell'Azienda, le condizioni per il proseguimento della
trattativa.
Per contro, la SITAV ha dichiarato che i miglioramenti normativi
e salariali offerti per il rinnovo del contratto rappresentano un
costo lavoro, aggiuntivo a quello in atto, non inferiore al
30%.
La Società in argomento ha in servizio circa 300 dipendenti di
cui 170 croupiers, 86 amministrativi e 44 salariati. Il personale
tutto ha scioperato per 48 ore il 16 e il 17 ottobre, dal primo al
7 novembre, il 28 il 29 dicembre del corrente mese, pardon,
novembre.
Inoltre il 9 novembre è stata decisa una particolare modalità di
sciopero indeterminato, configurato come segue:
- Impiegati, amministrativi e salariati di sala: entrata con
un'ora di ritardo per ogni turno giornaliero di lavoro;
- Salariati esterni: un'ora di sciopero a fine di ogni turno
giornaliero di lavoro;
- Impiegati tecnici: entrata alle ore venti di tutti i giorni
feriali e prefestivi; festivi entrata con un'ora e mezzo di ritardo
per tutte le squadre.
Dallo sciopero sono esclusi solo gli idraulici.
Inoltre, è stato deciso lo sciopero a tempo indeterminato per
tutto il lavoro straordinario. Gli incontri tra le parti dal
settembre scorso sono state in numero di 7. L'ultimo in data 22
ultimo scorso, si è concluso con una ulteriore rottura delle
trattative e con una astensione del lavoro con inizio dalle ore 24
della stessa giornata; con il successo giorno 23 sono riprese le
astensioni dal lavoro, articolate secondo le modalità qui sopra
illustrate.
La Società, presa cognizione delle decisioni dei dipendenti di
attuare lo sciopero articolato, ha emesso un proprio comunicato, di
cui si riporta il testo:
"La Direzione SITAV, preso atto del comunicato sindacale dell'8
novembre 1971 che la forma di attuazione dello sciopero a partire
da martedì 9 novembre 1971 comporta l'entrata degli impiegati
tecnici di gioco alle ore 20 dei giorni feriali e prefestivi e alle
ore 16 dei giorni festivi, che l'orario delle impiegate
amministrative e salariati di sala comporta l'entrata con un'ora di
ritardo e quindi alle ore 17 nei giorni feriali e prefestivi. Che
l'orario degli impiegati amministrativi e salariati di sala
comporta l'entrata con un'ora di ritardo, che per motivi di ordine
pubblico non può essere consentito l'ingresso della clientela nelle
sale da gioco se non alle ore 20 dei giorni feriali e prefestivi e
alle ore 16 dei giorni festivi, stante la conseguente inutilità ed
ingiustificazione della prestazione anticipata e dell'attività
lavorativa dei dipendenti, è costretta a sospendere gli addetti
dell'Ufficio fidi, controlli di amministrazione addetti di
Segretariato, portieri, valletti, scopini, giorni feriali e
prefestivi fino alle ore venti e nei giorni festivi fino alle ore
16 per tutto il tempo in cui rimarranno tali modalità di azione
sindacale".
Altro comunicato è stato emesso dalla SITAV il 23 ultimo scorso
per porre in discussione, sotto il profilo della liceità,
l'astensione dal lavoro avvenuta con inizio alle ore 24 del 22
novembre, subito dopo la rottura delle trattative.
Con lo stesso comunicato, l'azienda manifesta l'intenzione di
voler esaminare la questione sotto il profilo disciplinare. Lo
stato della vertenza, avuto riguardo alle rispettive posizioni
delle parti, sembra assumere aspetti di particolare pesantezza e di
particolare gravità. I punti sostanziali, sui quali pare debba
accentrarsi l'attenzione per favorire la soluzione della
controversia, sono i seguenti:
1) personale amministrativo e salariato: aumenti salariali,
I sindacati richiedono un aumento di 30 mila lire mensili.
L'Azienda ne ha offerti 20.000.
Orario di lavoro: i Sindacati chiedono la distribuzione
dell'orario di lavoro settimanale per 40 ore in cinque giorni.
L'Azienda è disponibile ad una contrazione dell'orario a 40 ore, ma
distribuiti in sei giorni.
Personale tecnico di gioco: importi convenzionali sui quali
l'azienda paga i contributi ai fini della pensione. Attualmente la
Società paga i contributi per i croupiers per un importo
convenzionale mensile pari la Lire 120.000.
La richiesta dei dipendenti è di ottenere il pagamento dei
contributi in relazione all'effettivo guadagno, pur manifestando
disponibilità ad una trattativa che consenta il raggiungimento di
un accordo per una cifra che superi le 300.000 lire mensili, sulle
quali vengano pagati i contributi ai fini pensionistici.
Da parte dell'Azienda è stata invece presentata un'offerta di
livello inferiore e articolata secondo l'anzianità di servizio e
secondo le categorie come segue: (qui mi pare un po' difficile
rendere esatto il concetto), ad ogni modo le categorie sono:
1, 2, 3, 4, 5, cioè prima categoria, seconda, terza A, terza B
allievo anziano, che va da un minimo di 90 mila lire ad un amassimo
di 240.000 lire a seconda della categoria e a seconda
dell'anzianità. Le cifre massime si raggiungono a favore del
personale che ha più di 30 anni di servizio o più di 55 anni di
età, con una serie naturalmente di cifre scalari.
Stipula, in aggiunta, di un'assicurazione privata per integrare
la pensione ENPALS in caso di morte o in caso di invalidità
permanente prima dei 58 anni di età. Supplire alla carenza
assicurativa ENPALS nei primi quindici anni di servizio in caso di
morte e cinque anni in caso di invalidità permanente.
Sono avvenuti parecchi contatti fra le parti, come ho detto, mi
si è assicurato che continueranno i contatti fra le parti per
riprendere le trattative al fine di poter dirimere al più presto
possibile questa situazione che preoccupa veramente
l'Amministrazione regionale e la situazione sociale e generale
della Regione.
Ramera (D.C.)
- Avevo fatto una domanda in più, forse il
Presidente non ha alcun dato relativo al prevedibile... alla
prevedibile perdita avuta dalla Regione in questo mese e rotti di
agitazione, di sciopero.
Dujany
(D.P.)
- Naturalmente le perdite hanno
delle valutazioni relative, perché i guadagni e le perdite in una
Casa da Gioco sono... quindi possiamo prendere a confronto... se
volete parlare, parlate...
Montesano (P.S.D.I.)
- Io prego i Signori Consiglieri,
quando c'è un oratore, di non interrompere e di lasciare parlare
chi ha la parola. Questo vale per tutti.
Pedrini
(P.L.I.)
- ...del genere da parte del
Presidente, evidentemente non si può far così, si scatta per forza,
ma non siamo mica dei deficienti!! A meno che ci vogliano fare
passare per tali.
Montesano (P.S.D.I.)
- Prima di tutto è una interpellanza
questa.
Quando ci sarà una mozione lei prenderà la parola. Non ha il
diritto di interrompere e di inserirsi in una interpellanza. Questo
vale per lei come per tutti. Lei sa meglio di me il regolamento.
Allora, Presidente della Giunta.
Dujany
(D.P.)
- Dico, è chiaro che le entrate e le
uscite del Casinò in un tipo di attività di questo genere non si
possono calcolare in termini molto realisti, comunque prendiamo, a
titolo di confronto, le entrate del novembre dello anno e le
confrontiamo con le entrate del novembre di questo anno per avere
un termine di valutazione e di paragone.
Le entrate nette dello scorso novembre 1970 sono state di 448
milioni, le entrate del novembre di quest'anno sono di 254
milioni.
Ramera (D.C.)
- Dunque io ritengo, cioè ringrazio il
Presidente per i numerosi elementi datici. Però, la nostra
interpellanza parlava di "inspiegabile silenzio" della Giunta, ma
io vorrei quasi "inspiegabile silenzio del Consiglio" tanto
sensibile e a presentare mozioni quando scioperano due persone, che
magari, diciamo ci interessano relativamente e non presentando
alcun documento preoccupante quando interessano addirittura le
casse regionali.
Ringrazio per i dati, all'ultimo momento, su mia richiesta, sul
confronto novembre 1970/71 dove risulterebbe una diminuzione di 200
milioni, che secondo Germano non contano forse niente perché il
gioco, naturalmente, ha degli andamenti diversi e può darsi che ci
sia una "lunata", tanto per dirla, che il Casinò perda e una che il
Casinò vinca.
Comunque, io vorrei fare presente al Consiglio che ai 254
milioni introitati, cioè 200 meno dell'anno scorso, bisognerebbe
considerare come media divisoria nei 12 mesi dell'anno quel
miliardo in più che è stato previsto come incasso maggiore da parte
della Regione. Per cui un miliardo diviso dodici - anche solo -
fanno circa 100 milioni al mese, per cui i milioni diventano
300.
Quindi io ritengo che l'argomento sia tale da meritare una
maggior discussione, quindi, per il momento, mi posso dichiarare
soddisfatto degli elementi del Presidente, ma non posso dichiararmi
soddisfatto dell'insieme come è stato non risolto il problema -
quasi quasi mi verrebbe da dire che si risolvono prima le cose al
Parlamento nazionale che non nella nostra Regione. Questo non per
questo fatto in sé, per carità, ma ad ogni modo il nostro Gruppo si
riserverà di presentare una mozione perché tutti i Gruppi possano
prendere la parola e discutere.
Montesano (P.S.D.I.)
- Consigliere Mappelli, lei è un
interpellante, mi pare, ha chiesto la parola? Ah, rinuncia?
Mappelli
(D.C.)
- Io desideravo giustamente,
aspettavo un secondo per vedere il Presidente della Giunta cosa
intendeva rispondere in base a queste ultime domande, comunque mi
permetterei di chiedere al Presidente della Giunta in questo senso,
per avere una risposta.
In base a questa vertenza lei, come Presidente della Giunta,
quale è stata la sua posizione, il suo impegno, al fine di venire
incontro alla soluzione di questo problema.
Montesano (P.S.D.I)
- È già, mi pare, segnata al secondo
punto, questa domanda, io non ho fatto attenzione se il Presidente
ha risposto o no. E allora faccia una risposta aggiuntiva.
Dujany
(D.P.)
- Io vorrei rispondere in modo
aggiuntivo. Ringrazio il Presidente del Consiglio che mi permette
di prendere la parola perché qui si tratta di una interpellanza,
quindi mi pare che il discorso dovrebbe avvenire in termini
diversi.
Mi pare anche di aver detto, seppure in modo così, molto
sfuggevole, che sono stati presi contatti fra le parti. È chiaro
che i contatti fra le parti sono stati presi, naturalmente in
seguito ad un interessamento diretto o indiretto del Presidente
della Giunta, almeno gli ultimi tre contatti sono stati presi su
invito del Presidente della Giunta, che in questo momento, fino ad
ora, non ha ritenuto opportuno intervenire in un modo diverso,
perché le situazioni non si presentavano in condizioni
opportune.
