Classificazione
ENTI LOCALI
Comuni
ORDINE PUBBLICO - FORZE ARMATE
Pubblica sicurezza



Oggetto del Consiglio n. 3978 del 2 ottobre 2024 - Resoconto
OGGETTO N. 3978/XVI - Interpellanza: "Promozione di una linea
comune sull'intero territorio regionale in materia di sicurezza
pubblica e del personale di Polizia Locale".
Bertin (Presidente) -
Punto n. 28. Per l'illustrazione
dell'interpellanza, si è prenotato il consigliere Restano, ne ha
facoltà.
Restano (RV) -
L'argomento che trattiamo ora è un
argomento un poco complicato e delicato, parliamo della dotazione
dell'arma di servizio alle forze di Polizia Locale.
Nel mese di settembre del 2023, la Polizia Locale di Courmayeur
chiedeva all'amministrazione di appartenenza la dotazione
dell'armamento di servizio.
Tra le motivazioni addotte, evidenziavano situazioni di episodi
in cui era stata posta a serio rischio l'incolumità degli
appartenenti alla Polizia Locale; a tale proposito citavano, a
titolo esemplificativo e non esaustivo, un recente episodio di
subìta aggressione occorsa a un agente in servizio.
A un anno di distanza, nel settembre 2024, l'Associazione
Nazionale Polizia Locale d'Italia ha inviato una nota di messa in
mora e diffida ad adempiere al Sindaco del Comune di Courmayeur. La
nota è stata trasmessa anche al Presidente della Regione
nell'esercizio delle sue funzioni prefettizie.
Dalla lettura della missiva, avente ad oggetto: "Denuncia di
condizioni d'impiego agli operatori di Polizia Locale, decreto
legislativo 81/2008" - per intenderci si parla di sicurezza nei
luoghi di lavoro - "E articolo 2087 del Codice civile", si evince
il chiaro richiamo alla normativa sulla sicurezza nei luoghi di
lavoro, in quanto l'arma di servizio deve essere intesa come uno
strumento che, secondo le particolarità del lavoro, l'esperienza e
la tecnica, è necessario a tutelare l'integrità fisica e la
personalità morale dei prestatori di lavoro, stiamo parlando di
agenti di pubblica sicurezza.
Proprio sul quotidiano La Stampa di oggi il Sindaco di
Courmayeur risponde alla messa in mora e diffida ad adempiere in
maniera molto chiara e inequivocabile: "Riteniamo non essere
necessario il dotare gli operatori di arma".
La questione oggi all'ordine del giorno a Courmayeur riconduce a
una riflessione, che coinvolge per vari motivi - di sicurezza nei
luoghi di lavoro, di sicurezza del territorio e direi di equità tra
i vari operatori di Polizia locale che operano sul territorio
regionale - a fare delle considerazioni e a interpellare appunto il
nostro Presidente con funzioni prefettizie.
Mi permetto, Presidente, di evidenziarle il contenuto di una
sentenza del Tar dell'Emilia Romagna che conferma che
l'assegnazione dell'arma a un operatore di Polizia Municipale è un
diritto soggettivo.
Il Tar ha definito che l'assegnazione dell'arma nell'agente
scelto della Polizia Municipale è una posizione giuridica da
tutelare, posizione giuridica talmente importante che la sua
violazione, ossia il non riconoscere, non assegnare l'arma, è
lesivo in modo rilevante.
Dalla lettura del decreto ministeriale 145/87, fin dal titolo:
"Norme concernenti l'armamento degli appartenenti alla Polizia
municipale ai quali è conferita la qualità di agente di PS", si
evince che l'arma deve essere fornita e che l'Amministrazione deve
definire quali sono i servizi dove la Polizia Locale opera armata,
articoli 1, 2, 6 e 7.
A questo si aggiunge che la nostra Regione, con la legge
regionale 11/2005 ha dettato "Nuova disciplina della Polizia Locale
e disposizioni in materia di politiche di sicurezza", dove con
l'articolo 10, "Segni distintivi, mezzi e strumenti in dotazione",
al comma 2 afferma che con una delibera della Giunta regionale si
forniranno ai Comuni gli indirizzi per la determinazione del
regolamento di Polizia Locale, dove significa che gli addetti in
possesso della qualifica di agente di PS possono essere dotati di
armi e di strumenti di autotutela.
Alla luce di quanto ho appena detto e affermato, sorgono dei
dubbi, delle perplessità e, mi permetta Presidente, un poco di
confusione.
La interpelliamo per sapere se intende adottare o promuovere una
linea comune su l'intero territorio regionale relativamente alla
sicurezza pubblica e alla sicurezza del personale della Polizia
Locale in possesso di qualifica di agente di PS nello svolgimento
delle proprie funzioni citate nell'articolo 4 della legge regionale
che ho richiamato.
Proseguendo, per quanto riguarda invece la lettera del Comune di
Courmayeur, la Polizia Locale del Comune di Courmayeur, mi permetto
di evidenziare come quel Comune - alla pari di altri Comuni
turistici, altamente turistici della nostra regione, Valtournenche,
Cogne e altri ancora, o di altri Comuni, come Cortina sul
territorio delle Alpi - veda il transito di numerosi turisti, anche
per la presenza delle vie di comunicazione.
La popolazione fluttuante del Comune di Courmayeur raggiunge
circa le 30 mila persone, pari a quelle del Comune di Aosta.
Allora, alla luce di questo, dell'invocata sicurezza del
personale della Polizia Locale, dell'elenco degli interventi (che
ho richiesto e ottenuto) effettuati dalla Polizia Locale, laddove
sono intervenuti per mansioni di pubblica sicurezza collaborando
con le forze dell'ordine, le chiediamo come intende, in qualità
delle sue funzioni prefettizie, comportarsi e se intende
intervenire, come è previsto dalla norma, per rilasciare il porto
d'armi di servizio a questo personale o se intende soprassedere,
rammentando che dopo possono esserci delle conseguenze da parte
operativa per questi operatori.
Presidente -
Per la risposta, il Presidente della Regione
ne ha facoltà.
Testolin (UV) -
Intanto solo una piccola precisazione
rispetto all'introduzione dell'interpellanza da parte del collega
Restano che, giustamente e precisamente, nelle premesse del "preso
atto" sottolinea come la richiesta presentata dagli appartenenti
alla Polizia Locale di Courmayeur al sindaco di Courmayeur sia
stata inviata per conoscenza alla Presidenza, cosa che si è solo
dimenticato di esplicitare.
Lo dico perché non è banale: emergerà dalla risposta il perché
sia funzionale al fatto che l'invio sia stato indirizzato al Comune
di Courmayeur.
Detto questo, la prima domanda "Se intende adottare e promuovere
una linea comune sull'intero territorio regionale relativamente
alla sicurezza pubblica del personale di Polizia Locale in possesso
della qualifica di agente di pubblica sicurezza nello svolgimento
delle funzioni di Polizia Locale, di cui all'articolo 4 della legge
regionale citata nelle premesse": dal punto di vista generale, si
ricorda che le competenze prefettizie, che sono attribuite al
Presidente della Regione, in particolare quelle attinenti
all'ordine e alla sicurezza pubblica, sono estranee alla competenza
degli organi regionali.
In particolare non rileva tra queste competenze quella
richiamata dall'interpellanza prevista dal decreto del Ministero
dell'interno 145/87 e non spetta al Presidente della Regione il
seguito di quanto previsto dall'articolo 4 del decreto, "Qualora ve
ne fossero i requisiti", cosa che al momento non pare essere il
caso, non essendoci evidenze a oggi dei motivi particolari di
sicurezza o di indici locali di criminalità richiesti dalla
norma.
Per quanto riguarda il secondo quesito, "Quali siano le
intenzioni rispetto all'istanza ricevuta dal Comune di Courmayeur",
l'istanza, a cui fa riferimento, è stata - come riportato
dall'interpellanza - rivolta, direi molto correttamente, al Comune,
considerando che il Sindaco è allo stesso tempo l'autorità di
pubblica sicurezza sul suo territorio e il datore di lavoro del
personale della Polizia Locale.
Si tratta quindi di una competenza in generale in capo
all'autorità sindacale che, nel caso specifico del Comune di
Courmayeur, vi ha dato seguito recentemente, considerato che nel
dicembre scorso il Consiglio comunale di Courmayeur ha deliberato
in merito alla dotazione di armamento della Polizia Locale,
inserendo in detta dotazione le bombolette spray urticante.
Questa modifica è stata ritenuta adeguata dal Comune di
Courmayeur in ragione dei limitati interventi svolti sul territorio
nel 2023, dei quali solo un paio riferiti all'ordine pubblico; del
fatto che sul territorio non risultano esservi particolari attività
criminali o malavitose; del fatto che non erano stati riscontrati
episodi di aggressione o episodi di particolare violenza e della
presenza sul territorio comunale di sedi delle forze di
Polizia.
Va infatti ricordato che proprio il Traforo fa sì che a
Courmayeur siano presenti la Polizia di frontiera, la Polizia
stradale, la Guardia di finanza e, da qualche anno, anche
l'Esercito per presidiare le vie di traffico internazionale del
Monte Bianco, oltre alla stazione dei Carabinieri che sono
operativi ogni giorno dell'anno e nell'arco delle 24 ore, non
limitatamente all'orario diurno che caratterizza il normale
servizio della Polizia Locale.
I reati di particolare rilievo denunciati - per quanto qui
interessa, quali violenze, lesioni dolose, furti e rapine -
avvengono e sono avvenuti principalmente in fascia serale notturna,
pur intervenendo i militari, e in fascia diurna, ad esempio, sui
sinistri stradali.
Presidente -
Per la replica, il consigliere Restano a cui
passo la parola.
Restano (RV) -
Prendo atto della sua risposta. Come le ho
detto, vista la segnalazione degli episodi e degli interventi
effettuati su richiesta delle Forze dell'Ordine da parte della
Polizia Locale, è chiaro ed evidente che devono ricorrere agli
agenti della Polizia Locale di Courmayeur per sbrigare alcune
situazioni, e questo è un dato di fatto ed è in contrasto con
quanto da lei appena affermato.
La questione che mi pare più rilevante è che in Valle d'Aosta vi
siano più pesi e più misure: abbiamo dei Comuni con un agente di
Polizia Locale dotato di armamento e dei Comuni che, come le ho
detto, in certi periodi dell'anno sfiorano oltre 30 mila persone di
popolazione, quindi si immagini la città di Aosta senza la Polizia
Locale.
Il rischio rimane latente e oggi lei è informato della
situazione, ha fatto la scelta di risponderci lavandosene un poco
le mani e, in caso di incidenti, avrà quantomeno, insieme al
Sindaco, un poco di responsabilità: nel qual caso gli operatori
della Polizia Locale, come è già avvenuto in altri Comuni,
ritengano che per la loro incolumità sia necessario soprassedere a
un intervento di pubblica sicurezza, qualcuno ne risponderà.
Loro di sicuro non commettono un reato perché chi di dovere non
ha ritenuto opportuno dotarli di un presidio di sicurezza.
Lo spray al peperoncino oggigiorno non spaventa neanche la lepre
bianca o la lepre variabile, quindi mi sembra un palliativo che,
peraltro, è un anno che aspettano, quindi oltre che un palliativo,
è pure una presa in giro.
Comunque noi vigileremo e vedremo cosa accadrà.
