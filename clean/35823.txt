Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 173 del 8 ottobre 2013 - Resoconto
OGGETTO N. 173/XIV - Reiezione di mozione: "Presentazione di
un disegno di legge per l'estensione del principio del contenimento
della spesa alle società controllate o partecipate della
Regione".
Président
- Pour l'illustration, la parole au collègue
Chatrian.
Chatrian (ALPE)
- Grazie Presidente.
La nostra mozione affronta, nel modo più evidente e chiaro, uno
dei temi che sta dominando il dibattito non solo politico, ma
soprattutto civile in questo mal governato Paese, che è l'Italia, e
che, purtroppo, vede la nostra Regione omologarsi all'andazzo
generale, invece di distinguersi positivamente come il nostro
patrimonio ideale, che sempre invochiamo a parole, ci imporrebbe.
Il tema della congruità dei compensi percepiti dagli amministratori
delle società controllate o partecipate è molto delicato per le
ragioni che cercheremo e cercherò di spiegare. È ora che la
politica si faccia carico di mettere ordine in questo ginepraio ed
è un tema che merita di essere affrontato ragionando su piani
diversi, prima di decidere le migliori soluzioni, anche normative.
Piani diversi perché ci sono ragioni più profonde di quelle
esclusivamente finanziarie per auspicare il ritorno a meccanismi
efficaci e a regole chiare per il contenimento della spesa pubblica
in quest'ambito particolare. Ragioni che cercherò di illustrare
come meglio potrò e che mi pare possono evitare di fare cadere
quest'iniziativa nella facile trappola della demagogia.
Dicevo un ginepraio, lo è perché nessuna regola vige in questo
mondo
hors catégorie
delle società partecipate, che
contrasta in modo evidente con le regole che riguardano invece il
funzionamento della pubblica amministrazione. Si sostiene da più
parti che ci sia una differenza profonda tra società operative, che
devono avere processi decisionali snelli, risposte rapide rispetto
ad un mondo che corre sempre più veloce e non sembra lasciare
spazio agli indugi ed alle riflessioni e l'apparato amministrativo
pubblico che opera in regime di non concorrenza, il quale non
avrebbe necessità di questo tipo di risposte. Quest'argomento apre
la porta al successivo apparentemente logico argomento, secondo il
quale nelle società operative devono essere messe in campo regole
diverse, che i compensi e i benefit riconosciuti a manager ed
amministratori a fronte di competenze prestazioni erogate non
possono essere compresi in uno spazio definito e ristretto di
regole e norme amministrative. Da qui la scelta di slegare il
compenso dalle rigide regole pubbliche di bilancio, ma anche la
decisione parallela di semplificare i processi decisionali,
diminuendo al minimo essenziale "la catena di comando", magari con
la scusa - questa sì - demagogica di risparmiare, questa è una
nostra considerazione indubbiamente.
"Vaste programme"
diceva De Gaulle quando ciò che gli
veniva illustrato o non stava in piedi, o mostrava crepe logiche
inequivocabili. Infatti nella nostra regione si è usato ed abusato
di questa semplificazione del metodo di gestione delle società
controllate e partecipate: un responsabile unico che risponde ad un
rappresentante unico degli azionisti, riuniti in un'assemblea che
definire tale è più ridicolo che sensato. Immaginiamola solo un
attimo: un azionista dalla parte sinistra del tavolo ed un
amministratore dall'altra parte del tavolo, non è fantascienza, ma
è la cruda realtà che conosciamo molto bene. Obiettivi, compiti,
responsabilità e, infine, compensi e premi vengono decisi in questo
modo. Penso che in questi tre mesi ne abbiamo discusso diverse
volte e vi assicuro che nella passata legislatura più volte il
gruppo di ALPE aveva portato all'attenzione del Consiglio regionale
queste storture.
In questo processo non vi è nessun passaggio, nessun elemento
definito, nessun quadro normativo, neppure nessun buon senso che
permetta di rispettare concretamente il principio di congruità, di
sostenibilità economica, tecnica, ma anche etica, che deve
comportare ogni scelta anche imprenditoriale. Un principio che non
è - si badi bene - limitato al contesto pubblico, ma riguarda
anche, direi, soprattutto il privato, nessun imprenditore serio
infatti agirebbe senza tenerne conto, pena, io penso, il fallimento
della propria impresa. Ebbene, gli effetti di questo modo di
pensare e di agire libero e senza confronto reale sono sotto gli
occhi di tutti.
A nostro avviso, avete derogato alle regole del buon senso,
della sostenibilità e della congruità delle competenze e dei meriti
in nome della snellezza e della concentrazione delle decisioni
nelle mani di pochi, se non di una sola persona. I risultati ci
dicono oggi in modo inequivocabile che questa strada non è
corretta, è sbagliata, cosparsa quasi come un cimitero delle croci
di aziende fallite, di iniziative costose che non hanno superato
neppure le fasi dello
start up
, di aziende un tempo floride
che stanno miseramente annegando. Una conferma ci viene proprio in
questi giorni leggendo l'elenco delle aziende che passano di mano
dopo aver perduto gran parte del loro valore in Borsa. Eppure,
nessuno fa rimarcare che Telecom, Alitalia, prestigiose aziende del
sistema agroalimentare, le apparentemente intoccabili aziende della
moda e del lusso sono state gestite da profeti dell'accentramento,
della libertà di azione senza vincolo, dei premi di produttività,
dell'autonomia dei manager dagli azionisti, libertà che comprendeva
naturalmente la definizione di compensi senza tetti massimi agli
amministratori medesimi. In nome di questo principio che, peraltro,
nulla ha di liberale, i manager hanno gestito le aziende, hanno
subordinato le esigenze complessive degli azionisti a quelle del
profitto finanziario di uno o pochi tra loro, hanno indebitato in
misura insostenibile le aziende a loro affidate con la ragione che
questo era necessario per crescere, per stare al passo con i tempi
e la concorrenza. Grazie anche questi comportamenti sbagliati,
hanno oggi fallito. I piccoli azionisti di queste società, le cui
azioni valgono ormai pochi spiccioli, pagano anni di dissennata ed
inefficace attività, mentre spesso gli amministratori sono stati
premiati per i risultati non ottenuti con lauti compensi, premi di
produzione - non mi pare una novità neppure nella nostra piccola e
cruda realtà - e, se necessario, generose buone uscite.
Alla luce di queste considerazioni, una discussione sulla
congruità e sui tetti massimi dei compensi non assume affatto i
contorni di un'operazione demagogica, ma quelli di un'esigenza
aziendale prioritaria per ristabilire un corretto equilibrio
gestionale, per stabilire limiti invalicabili non solo per ragioni
di equità sociale - e tornerò più avanti ad affrontare
quest'argomento -, ma di razionalità ed efficacia dell'attività
economica stessa, siamo davanti a dati di fatto non ad opinioni.
Ovunque, in mancanza di vincoli, gli amministratori unici per dare
solo in apparenza snellezza di gestione alle aziende, velocità
nelle scelte come valore unico e prioritario, hanno impedito di
riflettere ed approfondire: sono stati la medicina sbagliata ad un
malato, il sistema imprenditoriale italiano, cui il nostro
appartiene, come affermano concordemente tutti i principali
studiosi economici. Ecco perché molte aziende private affrontano
con decisione il tema delle regole dunque del ruolo, funzioni e
compensi degli amministratori, sanno che solo risolvendo in modo
sostenibile, ragionevole ed equo garantiranno la propria
sopravvivenza futura e costruiranno un'immagine positiva rispetto
ai fornitori, clienti e, non ultime, maestranze a stipendio fisso.
A maggior ragione questo tema deve - non solamente può, ma,
ribadisco - essere affrontato nell'ambito pubblico. Non farlo
sarebbe solamente una dimostrazione di ottusità, oppure di
connivenza con gli elementi che indeboliscono il nostro sistema
economico e finanziario già debole. Visti i chiari di luna e le
recenti notizie, è il caso che affrontiamo questa questione con la
necessaria serietà e con la volontà di preservare le istituzioni,
distinguendo i comportamenti collettivi di questo Consiglio, dei
rappresentanti dei valdostani da eventuali attività illecite o
criminose che possono riguardare alcuni singoli individui. È una
strada che siamo chiamati a percorrere senza "se" e senza "ma" e,
soprattutto, senza timori.
Questa magari lunga premessa mi sembrava necessaria per chiarire
che nella nostra iniziativa nulla vi è di populista, né di
demagogico, anzi è un serio tentativo di riportare principi di
razionalità delle scelte nel campo delle funzioni e dei compensi,
utile a rimettere sulla giusta rotta le nostre società partecipate,
che, non è mai inutile ricordarlo, sono da considerare alla stregua
di aziende pubbliche a tutti gli effetti, non sotto il profilo
strettamente giuridico, ma per quanto attiene alle modalità di
gestione, che devono attenersi a principi di trasparenza, equità e
rispetto di pari opportunità, per noi inderogabili. A noi stanno a
cuore le aziende partecipate, crediamo nel loro ruolo di motore
nell'economia e di polmone finanziario, soprattutto se producendo
utili - e qui occorrerebbe aprire un capitolo molto dolente che
rimandiamo ad un'altra occasione, ma che non può essere dimenticato
nell'ambito di questa discussione -, permettono al nostro Ente
Regione, di cui siamo amministratori tutti per delega dei
valdostani, di usufruirne per intervenire in qualche settore in
difficoltà. Siamo a tal punto interessati al buon funzionamento di
queste società che pretendiamo di farle funzionare meglio,
applicando ad esse sani principi di gestione che sono alla base del
successo di ogni azienda seria. Per questo abbiamo proposto e
proponiamo - fino ad oggi, ahimè, inascoltati in quest'aula - di
cambiare strada, di abbandonare questo modo di agire che fin dalla
premessa ho cercato di illustrare. Questo metodo sbagliato ha
contrassegnato il rapporto con le società controllate e partecipate
con una catena di comando ridotta all'osso e decisioni assunte
senza alcun confronto preliminare con il Consiglio Valle, con gli
azionisti, con noi eletti...che, fino quando opereremo in questo
sistema democratico, è la sola assemblea degli azionisti che ha
titolo, il dovere, il diritto di decidere su questi argomenti. Un
modo di agire e di gestire in nome del principio - quello sì
populista e demagogico - della snellezza e della rapidità delle
scelte che non ha portato risultati esaltanti, a tutto ciò si
aggiunge un altro principio che ci è caro e che riguarda
l'equità.
Qui non si tratta di fare i moralisti, ma di spendere bene il
denaro pubblico, né più, né meno, per questo occorrono regole che
definiscano quali sono i compensi legittimi e possibili da
corrispondere ai prestatori d'opera in cambio del loro impegno,
delle loro competenze e soprattutto delle loro responsabilità che
assumono su di sé. Nessun compenso può essere congruo se non
rapportato a questi elementi, oltre che alla sua sostenibilità
rispetto alle risorse disponibili per l'amministrazione pubblica
tutta. Il contenimento dei costi per noi non è un'operazione
destinata a tagliare la spesa, ma è la definizione del limite
massimo di sostenibilità tecnico-finanziaria oltre il quale non è
possibile andare in nessun caso, operazione sempre necessaria che
però si rende inderogabile quando, come oggi, la congiuntura
economica e finanziaria generale è negativa; lo sanno bene di
questi tempi tutte le famiglie in difficoltà, che stringono la
cinghia e riducono le spese per superare momenti per alcuni quasi
drammatici. Non si tratta di cosa semplice, ma necessaria e, del
resto, è un'operazione che abbiamo fatto sempre, ad esempio, per
quanto riguarda i contratti pubblici, quando, insieme ai lavoratori
della nostra amministrazione, andiamo a rivedere i meccanismi di
erogazione e importi, lo abbiamo fatto e lo facciamo per i nostri
dipendenti e i dirigenti del nostro Ente. Nulla dunque può, né deve
impedire che quest'atteggiamento cambi nelle nostre società
partecipate. Il contenimento dei costi che proponiamo oggi non è
perciò un elemento di freno, ma di stimolo, perché intendiamo - mi
passi l'espressione - "rimettere le cose al loro posto" in società
che, per molti versi, hanno deluso soprattutto le aspettative.
"Rimettere le cose al loro posto" significa anche definire i
compensi per gli amministratori, erogati relazione alle prestazioni
richieste e alle responsabilità, ma senza dimenticare la specifica
e delicata congiuntura economica, che richiede una maggiore
sobrietà a tutti, dunque in particolare a chi meno patisce gli
effetti negativi della crisi. Nel fare questo dobbiamo tenere conto
dei diversi ruoli e funzioni degli amministratori, separando
distinguendo molto bene i profili dei rappresentanti legali da
quelli tecnico-dirigenziali. È ora di fare tutto questo e noi lo
chiediamo in maniera esplicita a questo Governo regionale, quello
che spesso voi definite "del fare", un impegno chiaro, definito e
sincero. Vogliamo che anche le società partecipate partecipino allo
sforzo comune di contenimento della spesa pubblica e per questo
serve un disegno di legge che ci impegniamo a discutere seriamente
e sostenere, soprattutto se verranno trovate le opportune forme di
confronto e partecipazione nella fase della sua
predisposizione.
La legge, oltre a fissare i principi generali di contenimento
della spesa, dovrà essere immediatamente applicabile anche ai
compensi definiti dai contratti già in essere e che, per evitare
possibili giochetti delle tre carte, indichiamo già con chiarezza
nella mozione: riduzione del 40 percento dei compensi per i
manager, amministratori unici ed amministratori delegati, limite
massimo di 15.000 euro di compenso lordo annuo per i presidenti dei
consigli di amministrazione, limite massimo di 2.000 euro di
compenso lordo annuo per i consiglieri. A questi obiettivi
aggiungiamo una clausola apparentemente innocente, ma, a nostro
avviso, significativa che riguarda la concessione di benefit. In un
momento così difficile, in cui si tagliano le linee di trasporto
per gli studenti e per i lavoratori, ai cittadini valdostani va
risparmiata la penosa immagine di qualcuno che, oltre a riscuotere
un compenso come amministratore, spesso e sovente inspiegabile,
vista la palese mancanza di competenze, alla luce soprattutto dei
valori correnti di mercato e dei pessimi risultati, ha nella sua
disponibilità autovetture aziendali. A questo palese eccesso va
fatto esplicito divieto, perché qui non si vuole vietare l'uso di
automezzi aziendali per ragioni di servizio, ma impedire la
concessione di autovetture aziendali come benefit, sono cose ben
diverse.
Il terzo obiettivo che la mozione si propone è quello della
trasparenza. Chiediamo infatti che venga reso obbligatorio
pubblicare sui siti delle rispettive società il quadro dettagliato
di quanto la società eroga a qualsiasi titolo a tutti gli
amministratori. È un obbligo per le amministrazioni pubbliche e per
i dirigenti delle medesime, a parte il fatto che noi consideriamo
gli amministratori delle società partecipate e controllate alla
stregua dei primi. L'obbligo è dovuto perché i cittadini hanno il
diritto di conoscere sempre come viene speso il loro, il nostro
denaro.
Vorrei terminare con due osservazioni per sottolineare altri due
elementi non marginali legati alla nostra mozione: la prima è che è
un impegno...un voto favorevole sulla nostra mozione
riaffermerebbe, a nostro avviso, il ruolo di autorevolezza e
rappresentatività di quest'Assemblea, un Consiglio Valle eletto dai
valdostani che è stato troppo spesso ridotto - e non abbiamo
mancato occasione per sottolinearlo - al rango di semplice
ratificatore di decisioni di pochi, per non dire di pochissimi.
La seconda considerazione ci riporta alle considerazioni
espresse in premessa. Noi crediamo che l'economia non sia una
giungla senza regole e gli avvenimenti di questi ultimi anni con la
palese decadenza della cosiddetta "cultura occidentale, liberale"
confermano che la mancanza di dialogo e di confronto critico, della
serietà, della riflessione e dell'approfondimento in nome della
rapidità...sì, in nome sovente della rapidità nelle decisioni,
dell'adeguamento alle situazioni contingenti,
dell'accentramento...si sono rivelate solo scorciatoie sovente
pericolose, un asservimento acritico alle idee e al modo del
momento, chimere che non hanno dato i risultati auspicati neppure
sotto il profilo finanziario. Un metodo di lavoro, a nostro avviso,
sbagliato, sposato acriticamente, almeno finora, da questa
maggioranza che meriterà in questa sede ulteriori approfondimenti
proprio sul tema che citavo poc'anzi. In questo modo si perde anche
il senso di appartenenza e di identità e si tratta di valori a cui
nessun popolo può permettersi di rinunciare. Sintetizzo: chiarezza,
congruità ed equità nel rispetto dei cittadini con il ruolo attivo
di un'assemblea elettiva com'è il Consiglio Valle. Questi sono i
criteri che hanno ispirato la nostra mozione e che con
quest'iniziativa crediamo di poter raggiungere. Speriamo che da
parte della maggioranza ci siano comunque degli interventi, delle
riflessioni a tutto campo. Noi riteniamo comunque necessario
affrontare nel suo complesso non solo i tetti dei compensi e dei
manager, ma tutta quella che è l'architettura e il progetto di
tutte le nostre società partecipate e controllate. In questo
momento, a nostro avviso, l'urgenza ci dice che queste carte devono
essere al più presto scoperte in maniera tranquilla, con una certa
trasparenza, con una certa necessità, come dicevamo prima, nella
scorsa mozione, la volontà di sapere, conoscere per poter
programmare il futuro. Grazie.
Presidente
- Grazie. Possiamo aprire la discussione
generale. La parola al collega Nogara.
Nogara (UVP) -
Merci Présidente.
Intendo intervenire brevemente per toccare un altro aspetto, che
interessa non solo la congruità dei compensi, ma anche le
competenze e la capacità di gestione dei diversi dossier che
vengono sottoposti a questi amministratori, che comunque dovrebbero
avere un peso sulla quantificazione delle loro remunerazioni. Per
spiegarmi, come esempio pratico, vorrei quindi tornare su quanto
abbiamo esposto lo scorso Consiglio regionale nell'interpellanza n.
34, in cui palesemente c'è stata la gestione di un dossier a dir
poco allegra, ma direi piuttosto preoccupante. A questo riguardo,
Assessore Marquis, siamo ancora in attesa che lei ci renda edotti
di come sia stato possibile che una società interamente controllata
dalla Regione abbia applicato per qualcuno un prezzo di acquisto,
per una sola ditta un altro prezzo sulla stessa unità immobiliare e
le chiediamo questo, soprattutto, per quello che concerne l'aspetto
contabile. Abbiamo anche richiesto informazioni in base all'ex
articolo 116, sempre sulla stessa società, per intenderci la Vallée
d'Aoste Structure:
"quanti beni immobili gestiti da questa
società sono stati dati in affitto; quanti, da quando la gestione è
stata data alla società, sono stati venduti e se ci sono morosità
nel pagamento degli affitti"
. Le risposte sono state le
seguenti:
"37 sono le unità immobiliari locate, non sono a
conoscenza di quale sia il numero totale di quelle che gestiscono;
3 sono quelle che sono state vendute, è dal 2006 che Vallée d'Aoste
Structure gestisce questi beni immobili e ci sono circa
- mi
scrivono circa -
1.700.000 euro di crediti per locazioni non
pagate"
. A fronte di quanto era stato esposto
nell'interpellanza n. 34 dello scorso Consiglio e dai risultati
emersi dalle informazioni che ci sono state date dal Coordinatore
dell'Assessorato delle attività produttive, ci pare lampante che i
manager, se così li vogliamo chiamare, di questa e di altre
società, in base al lavoro ed ai risultati ottenuti, non dovrebbero
essere così remunerati come lo sono oggi, ma soprattutto non
riconfermati in posti così delicati per l'economia della nostra
regione. Grazie.
Presidente
- Grazie. Altri? Non ci sono altri? Possiamo
chiudere la discussione generale? Ha chiesto la parola il collega
Gerandin.
Gerandin (UVP)
- Merci Madame la Présidente.
Solo per dire che noi sosteniamo questa mozione, la sosteniamo
nei contenuti, la sosteniamo perché era parte importante del nostro
programma con cui ci siamo presentati agli elettori, penso che sia
parte importante di tutti i programmi con cui le forze politiche si
sono presentate ai propri elettori e soprattutto in questo momento
così particolare, così difficile, in cui a causa della congiuntura
economica, a causa dei minori trasferimenti, a causa del patto di
stabilità, a causa di tanti errori magari di sovrastima di bilancio
e quant'altro...siamo dovuti intervenire pesantemente verso i
privati, verso le imprese, verso i cittadini...a cui la politica
non è stata in grado di dare delle risposte. Non ha dato risposte
perché, quando si dice: "pagheremo nel 2014"
,
significa di
fatto che nel 2014 spenderemo una fetta di bilancio, una fetta di
credibilità per il futuro. Tenuto conto di questo momento
particolare, allora io penso che la politica non possa più
aspettare a dare un segnale preciso, a dare un segnale nel
quale...nell'illustrazione il collega Chatrian è stato molto
chiaro...
Non riprendo i contenuti e gli impegni della mozione, non
avrebbe senso, però voglio solo ricordare che nel programma che il
Presidente ci ha letto all'atto dell'insediamento c'è un passaggio
che dice
: "rispetto alle società e agli enti strumentali, si
procederà ad una progressiva razionalizzazione del sistema nel suo
insieme, come già avviato per gli impianti di risalita, nonché alla
riduzione dei componenti dei consigli di amministrazione"
. La
razionalizzazione è proprio il senso di questa...rivedere quello
che è il discorso dei compensi è proprio il senso di questa
mozione, per cui davvero io penso che non si possa respingere una
mozione così, perché va nel senso di dare una risposta immediata,
noi fissiamo dei tempi, fissiamo 60 giorni, ma il Consiglio deve
accelerare su proposte di legge, deve accelerare sulle risposte ai
cittadini, deve essere più credibile, la politica deve veramente
cambiare passo e cambiare marcia! È proprio per questo allora che
noi riteniamo questa mozione un impegno preciso, un impegno a dare
un segnale diverso, un segnale in cui la trasparenza e il
contenimento dei costi siano l'abc per poter dare un minimo di
speranza e giustificare anche a volte quella che è l'assenza della
politica, o quanto meno a volte la politica tende a mascherare
quelle che sono le reali difficoltà. Allora in questo momento così
particolare abbiamo il dovere, tutti assieme, di approvare questa
mozione e dare un segnale ben preciso ai cittadini, ai valdostani,
alle imprese, alle ditte, a tutti quelli che sono in difficoltà, ai
giovani disoccupati, perché ricordiamoci che anche loro sono un po'
le vittime di questa congiuntura economica. È difficile, ecco, far
credere ai giovani che magari politici di provata esperienza
continuano ad avere incarichi, a volte uno, due, tre, noi abbiamo
anche gente che ha più di due o tre incarichi...e che poi alla
fine, diciamo, tutto viene mascherato o comunque tutto passa sotto
silenzio... Per questo motivo, noi chiediamo, siamo convinti che
questa mozione debba essere approvata, perché è necessario dare un
segnale diverso. Grazie.
Presidente
- Grazie. La parola al collega Cognetta.
Cognetta (M5S)
- Grazie Presidente.
Mi collego a quanto già espresso dai miei colleghi, io credo che
voi esponenti della maggioranza abbiate un'opportunità in questo
momento. In qualche passato Consiglio si è fatto riferimento a dei
beaux gestes
che qualcuno potrebbe fare e noi magari avremmo
apprezzato. Al di là delle questioni meramente politiche, voi
sapete benissimo che noi, come Movimento Cinque Stelle, voglio
dire, qui non è che sfondate una porta aperta, proprio è nel nostro
DNA parlare di riduzione di costi di sottogoverno, di governo e
così via e questa mozione ovviamente questo fa, darebbe...come
dire? un bel segnale, un enorme segnale di cambiamento da parte
vostra. Secondo me, politicamente sarebbe il momento giusto per
votarla, no? Perché, insomma, fareste capire che effettivamente
volete dare un taglio al passato e cercare di andare avanti, di
portarci in una nuova dimensione, in fondo cosa vi chiediamo? Non
vi stiamo chiedendo di togliere dei soldi a persone che sono in
difficoltà economiche, che hanno magari problemi a trovare un
lavoro, insomma, non credo che qui stiamo andando a toccare persone
che non sanno come tirare avanti. Valutando tutta la situazione che
abbiamo, valutando - insomma, non devo neanche ricordarvelo -
questioni che abbiamo aperte: il casinò, piuttosto che altre
questioni, i forestali e così via, quindi ce ne sarebbe...
Secondo me, un minimo di riscatto almeno iniziale potreste
provare a lanciarlo votando questa mozione, che - ripeto - siccome
poi è
bipartisan
, perché, se uno fa questo, lo fa per tutti.
Toccherebbe anche poi...metti che un domani cambia la maggioranza,
per esempio, vabbè, se cambiano anche le persone e si
ritroverebbero questa cosa qui, poi sarebbe difficile per loro
aumentare nuovamente, perché, insomma, uno prende un impegno, lo
vota, poi non è che la può cambiare. Ragionando nel complesso,
quindi, secondo me, fareste con un lavoro due servizi
contemporaneamente. Non so se mi avete compreso fino in fondo,
perché ho capito in questa giornata che ogni tanto abbiamo dei
problemi di comunicazione e quindi io mi scuso per il fatto che
ogni tanto non intervengo in francese, ma non perché non lo
conosca, perché non sono bravissimo in francese e non vorrei fare
figure "barbine", diciamo, però, ecco, se voi pensate che io debba
cambiare lingua per farvi capire meglio ciò che dico, io mi
sforzerò di farlo. Spero quindi che voi votiate questa cosa, anche
se ve l'ho chiesta in italiano e che finalmente cambiate passo.
Grazie.
Presidente
- Grazie. La parola al collega Guichardaz.
Guichardaz (PD-SIN.VDA)
- Grazie Presidente.
Questa mozione va, diciamo, nella direzione di un certo numero
di mozioni, di provvedimenti, di interrogazioni e di interpellanze
che abbiamo fatto fino ad ora, la potremmo definire come una
mozione sulla riduzione dei costi e sulla trasparenza. Riduzione
dei costi...ovviamente quando chiediamo o quando impegniamo la
Giunta a ridurre di una certa percentuale i compensi e a fissare i
compensi dei presidenti dei consigli di amministrazione e dei
consiglieri, andiamo in quella direzione. Trasparenza quando si
chiede, credo a nome di tutti i cittadini, che soprattutto in una
fase come questa hanno bisogno di conoscere come vengono spesi i
soldi pubblici...trasparenza vuol dire pubblicazione delle
situazioni reddituali, dei benefit, cioè di tutta quella serie di
privilegi che spesso sono in capo a presidenti o consiglieri di
amministrazione. Lo abbiamo fatto noi come Consiglieri regionali,
abbiamo compilato l'anagrafe indicando tutto, ciò che concerne le
nostre risorse, i nostri possedimenti, credo che lo possano fare
tranquillamente anche loro, e quindi che la cosa possa essere
accolta anche da coloro che sono nominati con criteri fiduciari;
anche se la legge prevede una valutazione dei curriculum, abbiamo
poi visto nel caso di alcuni nominati come i curricula siano, tutto
sommato, superati da altri tipi di valutazione. Io non vorrei che
si dicesse - e qua, anticipo un'eventuale obiezione - che, sentito
il legale, non è possibile intervenire sulle prebende, sugli
appannaggi dei consiglieri di amministrazione o dei presidenti
perché è già stato stipulato un contratto, cioè tutte queste belle
"cosine" che probabilmente vengono invocate quando non si vuole
fare niente. Sono nomine fiduciarie e pertanto possono essere
tranquillamente sfiduciati i fiduciari nel caso in cui non
accettino le variazioni in corso d'opera.
D'altro canto voi sapete che esistono leggi in tal senso: le
ultime finanziarie hanno ridotto
d'emblée
, per esempio, i
compensi dei dirigenti pubblici, la dottoressa Riccardi si è
ritrovata di punto in bianco con una riduzione del 10 percento
sopra una certa soglia, perché? Perché si sono assunti dei
provvedimenti di contenimento delle spese che sono possibilissimi,
che possono tranquillamente essere adottati. Quando noi parliamo di
ridurre del 40 percento i compensi dei manager, pensiamo di non
lasciarli, poverini, senza reddito, cioè senza la possibilità di
poter continuare a mantenere uno stile di vita adeguato, perché,
come è già emerso in più di un'occasione, parliamo a volte di
retribuzioni che a volte si aggirano intorno ai 2-300 mila euro in
alcuni casi. Abbiamo citato il caso di Frigerio, ma possiamo anche
considerare, per esempio, casi di manager di altre partecipate che,
voglio dire, non farebbero la fame neanche riducendo adeguatamente
i compensi in un'ottica proprio così di contrazione delle spese, ma
di solidarizzazione, diciamo, del disagio.
Io vorrei leggervi alcuni dati, giusto perché la gente che ci
ascolta sappia un po' di cosa stiamo parlando. Non stiamo parlando
dei consiglieri di amministrazione degli enti, diciamo, benefici o
dell'Associazione L'Arnia o delle associazioni dei disabili, che
spesso e volentieri non hanno compensi (lo fanno proprio perché,
così, vi è un afflato diciamo e una voglia di impegnarsi in alcuni
ambiti). Qua parliamo di situazioni, per esempio l'ARER, il cui
compenso del Presidente, l'indennità mensile è pari a circa 2.600
euro al mese, questo è il compenso del Presidente dell'ARER, fate
voi la valutazione, dopodiché potrete capire che superiamo
abbondantemente i 30 mila euro l'anno. All'Azienda USL della Valle
d'Aosta, l'indennità mensile del Collegio sindacale è di 1.250 euro
al mese. CERVIM: 3.600 euro l'anno. L'Ente Parco naturale del Mont
Avic ha stabilito un compenso che va dai 1.300 ai 2.600 euro al
mese, io credo che chiunque sia messo nella condizione di fare il
Presidente del Consiglio di amministrazione dell'Ente Parco
naturale del Mont Avic farebbe, diciamo, la fila anche per la metà
di questo compenso! Finaosta S.p.A., Presidente Cilea Giuseppe,
compenso Presidente 35.000 euro lordi, compenso Consigliere 6.200
euro lordi più un gettone di presenza di 130 euro. Andiamo avanti,
così almeno ci rendiamo conto di che cosa stiamo parlando. IVAT,
Signor Vagneur Livio, Consigliere Pala Gianfranco, compenso
Presidente 1.600 euro al mese. INVA S.p.A. - e di questo ne abbiamo
già abbondantemente parlato - il Signor Rusci Piercarlo percepisce
40.500 euro all'anno, mi ero dimenticato di dire l'altra volta che
si prende anche un gettone di 180 euro a Consiglio, perché non
bastasse lo stipendio, ci mettiamo dentro anche i gettoni! Istituto
regionale Gervasone: Consiglio di amministrazione 3.600 euro lordi
annui più 135 euro lordi a seduta, giusto perché, se si devono
spostare per andare in Consiglio di amministrazione, gli
rimborsiamo anche il viaggio. Istituto zooprofilattico
sperimentale, questo Signore prende 12.900 euro l'anno per fare il
Presidente, anzi non so se il Presidente, si parla di Consiglio di
amministrazione.
Andiamo avanti. RAV S.p.A. - sentite cosa prendono i Consiglieri
della RAV S.p.A. - Presidente Fracasso Stefano, compenso annuo
lordo di 68.500 euro l'anno, come se non bastasse gli diamo anche
un gettone di presenza di euro 125 e in più gli diamo anche un
rimborso a piè di lista o di area di 186 euro; come se non bastasse
tutto il resto, al Consigliere gli diamo 11.000 euro di gettone di
presenza...no, 11.000 euro di compenso, 125 euro di gettone, poi un
rimborso spese a piè di lista di 186 euro. Questi sono soldi
pubblici Signori! SITRASB S.p.A.: il Presidente è un tale Signor
Voyat Ugo, i Consiglieri sono Piccolo Guglielmo, Schimizzi
Francesco e Bétemps Albert Joseph, allora il compenso del Signor
Voyat è di 30.987 euro all'anno, più un gettone di presenza di 150;
quello del Consigliere è di 6.000 euro più un gettone di 155.
Società Italiana Traforo del Monte Bianco: 9.000 euro l'anno, più
un gettone di presenza di 80. Attenzione a questa perché questa
salta all'occhio: Società Autostrade Valdostane S.p.A., i
Consiglieri prendono 7.000 euro annui lordi, più un gettone di
presenza di 500 euro. Società Servizi Valdostana S.p.A., nota anche
come "salvaprecari", questo Signor Luboz Michel prende 25.000 euro
annui lordi e poi un certo Rusci Piercarlo, che è Consigliere pure
della Società Servizi, ne prende 10.000 annui lordi, più i 40.500
di INVA, più il gettone. La VALECO S.p.A. 3.650 annui lordi,
eccetera. Quando si parla di soldi e di riduzione di emolumenti,
parliamo di cifre di quest'entità, non parliamo di cifre o di
gettoni come quelli dell'Istituto musicale, perché, ecco, è
interessante anche quello, siccome l'altro giorno c'è stata una
piccola polemica sull'Istituto musicale, i Consiglieri di
amministrazione prendono niente po' po' di meno che 45 euro di
gettone contro i 500 di quell'altro Signore, (questo per dire che
vi sono poi diversi pesi e diverse misure, evidentemente anche
sulla base della fatica e del peso che certi incarichi
comportano...).
La nostra mozione va nella direzione di contenere le spese, di
dare un segnale ai cittadini, soprattutto adesso che è manifesta la
difficoltà delle finanze pubbliche, soprattutto adesso che non è
più possibile pensare di continuare a finanziare o a dare
contributi come si faceva prima, io penso che la maggioranza
darebbe un bel segnale se votasse la nostra mozione. Grazie.
Président
- Collègues, avant de passer la parole à
d'autres collègues s'ils la demandent, permettez-moi quand même de
vous inviter au moins dans cette salle à porter un peu de respect
pour les particularités de notre Vallée et donc avant tout pour nos
langues. Cherchons vraiment de réserver cette ironie, ce sarcasme
pour d'autres arguments. Merci. C'est très grave.
Il y a d'autres? Il y a d'autres qui souhaitent intervenir? Pas
d'autres? On peut fermer la discussion générale? La discussion
générale est fermée. Pour la réplique, la parole à l'Assesseur
Baccega.
Baccega (SA)
- Grazie Presidente.
In realtà il Consigliere Chatrian ha fatto una digressione molto
ampia su una serie di società nazionali e multinazionali, che in
realtà forse non hanno molto senso paragonate alle nostre
partecipate. Le nostre partecipate non hanno comprato yacht, le
nostre partecipate non hanno nei
caveaux
delle opere d'arte,
le nostre partecipate certamente non hanno acquistato prodotti
derivati che in qualche modo hanno portato a degenerare quelle
situazioni che giustamente lei ha fatto bene a puntualizzare.
Ovviamente, nell'entrare nel merito della mozione, mi pare doveroso
dire che nel tempo sono stati attuati diversi interventi
nell'ottica della riduzione della spesa, in particolare con
riferimento a tre aspetti più che mai significativi: una riduzione
del 10 percento dei compensi degli organi societari, una revisione
e una riduzione della composizione degli organi dei consigli di
amministrazione, si è dato l'obbligo in capo ai dipendenti delle
amministrazioni componenti dei CdA di riversare i relativi compensi
assembleari all'amministrazione che li ha nominati e poi ancora la
riduzione degli organi societari a seguito delle operazioni di
fusione per incorporazione che hanno interessato, scusate, negli
ultimi anni le società esercenti gli impianti a fune.
Entrando poi negli impegni specifici della mozione presentata,
posso dire che soprattutto quanto richiesto al punto 1 della
mozione riteniamo non sia percorribile. La disciplina dei compensi
degli amministratori delle società pubbliche è stata oggetto di
revisione da parte del legislatore nazionale negli ultimi anni, in
particolare il "decreto del fare" in materia di riduzione dei
compensi agli amministratori delle società controllate delle
pubbliche amministrazioni si applica limitatamente alle società che
emettono titoli azionari o strumenti finanziari diversi dalle
azioni quotate dai mercati regolamentati e quindi non trova
applicazione nei confronti delle società controllate dalla Regione.
La legge 122 del 30 luglio 2010 ha previsto una riduzione del 10
percento dei compensi dei componenti degli organi di
amministrazione e di controllo delle società possedute direttamente
o indirettamente in misura totalitaria delle pubbliche
amministrazioni, che trova ovviamente applicazione nei confronti di
Finaosta, della Società di Servizi Valle d'Aosta, della Casino de
la Vallée, di INVA, della Servizi Previdenziali, della CVA,
Autoporto Valle d'Aosta S.p.A., Struttura Valle d'Aosta, COUP e
NUV. Il decreto "salva-Italia", la
spending review
hanno
determinato nei confronti delle società controllate, quale tetto
massimo ai compensi degli amministratori rivestiti di particolari
cariche, un contenimento della spesa riferito al primo Presidente
della Corte di Cassazione, non dico l'importo, perché è esagerato,
nessuno dei nostri amministratori sfiora neanche lontanamente detto
importo. A nostro parere, la remunerazione della carica di
consigliere e di presidente deve essere connessa e parametrata alle
responsabilità derivate dalle attività svolte, tenendo conto della
particolarità di ciascuna società e pertanto gli importi suggeriti
nella mozione risultano essere non consoni al tipo di attività
svolto, una sorta di appiattimento orizzontale che non
condividiamo; oltre al fatto che le limitazioni degli importi di
tali compensi sono già fissati dalla normativa nazionale, come ho
già indicato poco fa: si riassumono in quegli importi. Il
Consigliere Nogara poco fa diceva che bisogna parametrare sulla
base delle deleghe e della responsabilità e quindi condividiamo
quel passaggio.
Dalle informazioni in possesso, la concessione dei benefit,
quindi torniamo all'altro punto, al secondo punto della mozione, e
l'assegnazione dell'autovettura ai dirigenti delle società è stata
determinata in sede di sottoscrizione dei contratti di lavoro
effettivi, la cui revoca può avere luogo solo con l'accordo di
entrambe le parti. Già a fine 2012 questo Consiglio aveva
affrontato questa tematica e nella ricognizione che si era
effettuata, che era stata consegnata proprio in seno alla
commissione consiliare competente, era emerso con chiarezza come i
benefit concernevano in prevalenza l'utilizzo dell'auto aziendale e
riguardavano un numero circoscritto di società. In realtà, a questi
costi compartecipano anche gli utilizzatori, c'è una quota anche a
carico degli utilizzatori.
Per quanto riguarda il terzo punto della mozione, già con la
legge regionale 23 luglio 2010 sono stati posti in capo alle
società partecipate, anche indirettamente dalla Regione, dagli Enti
locali, degli obblighi di pubblicazione in un'apposita sezione
(Trasparenza, valutazione e merito) dei propri siti istituzionali,
in particolare anche con riferimento alle retribuzioni annuali dei
dirigenti. L'articolo 22 del decreto legislativo 14 marzo ha
previsto - il tema è amministrazione e trasparenza - la
pubblicazione da parte di ciascuna amministrazione di informazioni
e dati, tra cui anche il trattamento economico complessivo degli
amministratori, quindi quest'operazione di trasparenza e di
riduzione dei costi che in parte è già avviata ed è stata attuata.
Proprio sulla base di queste considerazioni che ho portato
all'attenzione del Consiglio, non riteniamo accoglibile la mozione,
ma, tenuto conto che il prossimo mese saremo impegnati fortemente
in un approfondimento di carattere generale sulle partecipate sulla
base delle richieste che sono state già fatte in questo Consiglio,
propongo alla maggioranza un voto di astensione, per poi
confrontarci ancora una volta in commissione su questi temi laddove
andremo ad approfondire meglio la tematica sulle partecipate.
Grazie.
Président -
Merci. Il y a quelqu'un qui souhaite
intervenir? Pour déclaration d'intention, la parole au collègue
Donzel.
Donzel (PD-SIN.VDA) -
Grazie Presidente.
Non sono sorpreso da questo dibattito, è un dibattito che è
stato affrontato alla fine della scorsa legislatura, naturalmente
con toni più accalorati e partecipati anche da parte della
maggioranza, perché allora si andava verso le elezioni. Non fu
quindi difficile portare quest'argomento in commissione, anzi
ricordo che tra i paladini di quest'argomento proprio vi erano
quelli delle file cui apparteneva, appartiene l'Assessore Baccega:
i componenti della Stella Alpina. Ricordo che ci fu un'analisi
approfondita in commissione, furono portati dei dossier enormi,
dati: chi usa l'auto, chi ha il buono pasto, chi ha la carta oro,
forse l'ha dimenticato, ma c'è gente che ha la carta oro che gira e
paga da mangiare e bere a destra e manca. Adesso fa comodo, diamo a
qualcuno qui che gira per Aosta una carta oro, sicuramente
verrebbero volentieri ad usare queste carte oro che usano i nostri
amministratori, che offrono da bere e da mangiare senza alcun
controllo, no? Allora questa discussione in questo senso è già
stata fatta, poi ci furono degli impegni assoluti, una volontà
stringente di ridurre i compensi, dopodiché le faccio notare che -
verifichi solo la cosa, può darsi che a memoria mi sbagli -, ma ben
due amministratori delle partecipate valdostane superano il
compenso massimo previsto come limite dei componenti della Corte di
Cassazione. Ve ne sono due che globalmente lo superano, comunque
parliamo di quisquilie: 250-300 milioni di euro...300 mila euro,
scusi, 200-300 mila euro, quisquilie all'anno di retribuzione, no?
Ecco fu affrontato questo tema e, colpo di scena, arrivarono i
legali della Regione e quindi, diciamo, i nostri rappresentanti
dell'Ufficio legale della Regione a dirci:
"ma non vorremo mica
intervenire sui contratti in essere?"
. Mi fu detto:
"ma lei
che viene dalla storia della CGIL, bisogna tutelare, rispettare il
contratto collettivo nazionale di lavoro, non si tocca"
. Chissà
se adesso lo stesso legale verrà mandato al Casinò, verrà mandato
all'Istituto musicale pareggiato a dire che non si toccano i
diritti acquisiti. Questo fu l'atteggiamento, il risultato...non è
assolutamente vero che è stato attuato e avviato quanto promesso
nell'altra legislatura, siamo lontani mille miglia e quindi il
fatto che lei voglia sgusciare da questo dibattito con
un'astensione, dire: "ma ne parleremo nel complesso di tutta la
discussione", no, qui c'è una mozione precisa, dice: "vogliamo
andare a ridurre i compensi di questi personaggi", ma dire è una
cosa...chissà magari un domani andiamo al governo noi e toccherà a
noi dire: "guardate che in questi consigli di amministrazione basta
un piccolo gettone di presenza" e non c'è questo compenso, ecco, è
una cosa che vale per tutti.
Vorrei dire quindi che è un principio che noi chiediamo, non si
può dire: "torniamo a rimestare la cosa, come nell'altra
legislatura, andiamo in commissione, portiamo dei dossier, ne
parliamo", "ah ma lo Stato ha già ridotto del 10 percento sul
compenso"...no, non è questo che chiede questa mozione, questa
mozione chiede un impegno a questo Consiglio regionale di ridurre i
compensi. Non lo volete fare? Ci impegniamo - io spero anche gli
altri colleghi di minoranza, ma sono convinto che sono su questa
sintonia - a presentare noi un disegno di legge, se non lo farete
voi, se non vi volete assumere con noi questa responsabilità, e
andiamo avanti su questo punto, vi mettiamo davanti alla faccia
della realtà della Valle d'Aosta, dove voi volete continuare a
difendere dei privilegi, delle cose insostenibili di fronte alla
realtà che viviamo. Mi stupisco che prima delle elezioni abbiate
cantato il ritornello: "anche noi vogliamo tagliare, anche noi
vogliamo ridurre" e, quando c'è da prendere il provvedimento,
dobbiamo di nuovo parlarne, dobbiamo di nuovo discuterne, dobbiamo
approfondire...non è così che si fa!
Président
- Merci. Il y a quelqu'un d'autre? Pour
déclaration d'intention? A demandé la parole le collègue
Guichardaz.
Guichardaz (PD-SIN.VDA)
- Allora, nel dichiarare il mio
voto favorevole alla mozione, vorrei solo fare una considerazione
all'Assessore Baccega. Siccome si dice che non si può incidere nei
compensi, perché quei compensi sono, diciamo, vincolati a norme di
settore, sono vincolati a specifiche disposizioni... Le faccio
l'esempio dell'IVAT: compenso Presidente,
"indennità lorda
mensile non superiore al 30 percento dell'indennità di carica dei
Consiglieri regionali"
; allora la legge regionale che fissa i
compensi dell'IVAT ci dice:
"spetta, oltre al rimborso, un
gettone di presenza il cui ammontare è stabilito nel decreto di
nomina, in misura comunque non superiore ad un ventesimo della
diaria spettante ai Consiglieri regionali"
, no? Bisogna allora
anche capire che i consigli di amministrazione possono fare delle
variazioni, cioè, considerato il particolare momento dell'economia
e via dicendo, possono decidere di ridursi i propri compensi visto
che si dice:
"in misura non superiore al ventesimo"
. Lo
stesso vale per le altre leggi istitutive di tutte le altre
partecipate e controllate, quindi la Giunta regionale, siccome le
controllate e le partecipate sono pagate direttamente dalla
Regione, sono finanziate a volte interamente, a volte in parte, può
mandare, così come è stata inviata agli Enti locali qualche tempo
fa, un'indicazione di contenimento della spesa. Si può
tranquillamente mandare una direttiva in cui si dice: "si impone,
ai sensi della legge regionale o delle disposizioni impartite, una
riduzione corrispondente a...". Io non credo che non sia possibile,
poi se il legale dice, come ha già detto negli altri casi, che è
assolutamente impossibile, perché vi sono dei contratti in atto,
beh, ne prendiamo atto, ma io credo che la Regione un tentativo lo
debba fare.
Presidente
- Grazie. Per dichiarazione di voto, la parola
al collega Nogara.
Nogara (UVP) -
Merci Présidente.
Innanzitutto voglio esprimere l'insoddisfazione per la risposta,
perché mi sembrava di aver fatto delle proposte, soprattutto in
questo periodo, logiche, normali per il periodo che stiamo appunto
attraversando. Ci troviamo, continuiamo a trovarci di fronte a
delle società, le società partecipate, dove vediamo chiaramente che
l'operato di chi gestisce queste società partecipate è un operato
che non funziona, c'è qualcosa che non va, sono in perdita, beh,
non proprio tutte, per carità! Allora è proprio sotto questo punto
di vista che la nostra richiesta andava, quello che avevo anche
proposto era di vedere anche i risultati per poter bilanciare anche
i compensi di questi manager, comunque è per annunciare il nostro
voto chiaramente positivo e la ringrazio.
Presidente
- Grazie. Ci sono altri? La parola al
Presidente Rollandin.
Rollandin (UV)
- Sì, grazie.
Credo che il confronto abbia visto emergere alcune verità su
quello che sta succedendo, ma abbia in qualche modo anche reso
difficile capire che cosa si può fare. L'affermazione che
nell'ambito di quelli che sono i manager vi siano dei contratti di
settore in atto, e che hanno delle regole, è quello che anche
l'Ufficio legale ha confermato. Quando ci sono dei contratti in
essere, non è che possono essere cambiati solo perché noi diciamo
di cambiarli. Diverso è il discorso degli amministratori, laddove
la società può dare degli indirizzi per il futuro. Ora, mi ha fatto
piacere sentire l'elenco dei compensi, ma si è forse dimenticato di
dire che sono lordi, compensi lordi vuol dire il 50 percento in
meno...
(interruzione di un Consigliere, fuori microfono)
Un conto è dire la retribuzione, un altro conto è dire compenso
lordo. Lo dico perché queste cifre vorrei anche che venissero
abbinate con quello ho sentito dire correttamente, ho apprezzato da
parte dei colleghi la responsabilità. Oggi poi anche le società -
tra virgolette - "minori", non solo Finaosta, o CVA, o così via,
tutti i giorni si espongono a dei rischi di tutti i livelli:
legali, patrimoniali. Ora, se c'è il minimo inghippo, io vi lascio
capire, devono pagarsi un'assicurazione privata per rispondere. Io
credo che ci sarebbe alla fine da fare delle considerazioni un po'
più oneste, tranne, come è stato detto, i due casi che sappiamo,
per il resto le retribuzioni dei presidenti o degli amministratori
sono retribuzioni che possono essere discusse, in proporzione
possono essere riviste dalle società, ma non sono certo delle
retribuzioni scandalose o che sono ai livelli dei limiti
parametrati con quello che a livello nazionale è stato dato, anche
se ci sono qui società che potrebbero avere questi parametri, ci
sono società che hanno queste responsabilità.
Anche sui manager allora qui dobbiamo solo capirci, se poi alla
fine dobbiamo dire chi ci fa quel lavoro per 15 mila euro e poi
prendiamo quello che c'è, il discorso dei manager dipende anche da
capire che cosa vogliamo da queste persone, dove li vogliamo
situare e come. Ora, è per questo che credo che la posizione che
abbiamo indicato, ossia di non avere la possibilità di esprimere
una regola generale che dica: "riduci del 40 percento o riduci del
50 percento"...ma - e questa è una proposta che mi sembra più
corretta - dare un'indicazione di massima, che vada nel
contenimento delle spese alle società partecipate. Questo ci può
stare ed è quello che noi abbiamo già fatto e che abbiamo già anche
utilizzato nel momento in cui abbiamo applicato automaticamente a
tutte quelle che sono le disposizioni nazionali, abbiamo applicato
a tutti la riduzione dei numeri dei compensi, quello che non
abbiamo detto, abbiamo ridotto le spese di tutti i consigli di
amministrazione, dove ce n'erano 10-11 sono tutti 3 o 5 massimo,
questo è già stato tutto fatto, quindi il contenimento c'è già, non
è che siamo stati ad aspettare che ci si dicesse: "guardate che le
cose devono essere ridotte", sono già state tutte ridotte!
Ora, credo che, quando parliamo del contratto, che sovente viene
portato a specie, quello della Finaosta, ad esempio, il compenso è
35 mila come presidente ed è quello che è - tra virgolette - "lo
stipendio da manager", che, rapportato a quello che è un contratto
bancario, perché è un contratto bancario, sicuramente è di un certo
rispetto. Però se utilizziamo la regola dei contratti turistici,
quello è, se uno è inserito in quel contratto dell'industria o in
altri, quelli sono i contratti nazionali, e non è che possiamo
cambiare e dire: "bene, manager via a tutti...il 40 percento in
meno"! Io credo che questo non sia nemmeno da parte vostra
configurabile, per tornare a dire che poi gli amministratori devono
essere 15 mila, se la diaria sarà 500/100 dipende anche molto da
come è valutata la diaria rispetto a quello che è l'appannaggio,
molte volte sono queste compensazioni che le società fanno. I
benefit, tranne, come ho detto, 5-6 società dove hanno la macchina
a disposizione, perché sono oggettivamente nella situazione di
doverla utilizzare, tranne magari qualche caso, per carità, si può
fare meglio. L'indirizzo che sicuramente verrà dato a tutte le
società è quello di fare in modo che ci sia un contenimento nei
prossimi rinnovi, molti sono a rinnovo, quindi questo può essere
dato, ma non possiamo dire - ecco perché l'astensione -: "sì, da
domani tagliamo un 40-50 percento", questo credo che nemmeno voi
pensiate che sia normale che si avanzi in questo modo nelle
pubbliche amministrazioni, non è possibile!
Noi quindi riteniamo che tutto quello che si poteva fare ad oggi
dalle leggi vigenti sia stato fatto ed applicato, come dico, con
una riduzione molto consistente. Siamo disponibili, credo, ad
accogliere quest'invito e a dare invito alle società, al rinnovo,
di vedere di contenere per quanto riguarda gli amministratori,
perché per il resto i contratti sono quelli che sono e credo che
con questo si vada nella logica auspicata, perché quando si
riferiva ultimamente anche al compenso del Presidente dell'IVAT, è
vero che c'è una legge, quindi, se si vuole cambiare, in quel caso
bisogna cambiare il riferimento...
(nuova interruzione di un Consigliere, fuori
microfono)
...l'ho detto: bisogna cambiare il riferimento normativo...
(nuova interruzione di un Consigliere, fuori
microfono)
...bisogna cambiare quello che è il riferimento, perché, se è il
30 percento...
(nuova interruzione di un Consigliere, fuori
microfono)
...appunto bisogna cambiare il riferimento. Credo che su questo
ci sia la possibilità di andare nella direzione che voi auspicate
senza però fissarci su dei parametri di questo tipo. Noi riteniamo
che ci sia una logica di contenimento che abbiamo già messo in
atto, che continueremo, senza però andare con delle regole come
quelle che si ritengono con questa mozione.
Presidente
- Grazie. Possiamo mettere in votazione? La
parola al collega Donzel.
Donzel (PD-SIN.VDA)
- Brevemente, non è che vogliamo
occupare tutto lo spazio di questa discussione. Con
quest'atteggiamento, Presidente, ci avete portato a spasso alla
fine dell'altra legislatura, ma, mi consenta, ho rispettato il suo
intervento e ho anche apprezzato la buona volontà, ci avete portati
letteralmente a spasso nell'altra legislatura. Siamo finiti in una
commissione dove tutti gridavano allo scandalo, ripeto: abbiamo
esaminato dei dossier, tutti dicevano: "e questo ha la carta oro e
l'altro ha la macchina, facciamo qualcosa...". Il risultato quello
che lei dice: "stiamo andando in quella direzione", non è così,
perché lei, la sua Giunta si può riunire entro venerdì e portare
una "delibera fuori sacco", come si dice, dove il compenso
dell'IVAT è immediatamente ridotto, perché è una delibera di
Giunta, nessun contratto nazionale! Io mi arrabbio sui contratti
nazionali quando si dice...e ci riferiamo a Finaosta, io capisco
che non si può non applicargli un contratto dei bancari, ma ci
mancherebbe! Questa tenuta sul contratto però...quando abbiamo
visto che avete preso il contratto degli stagionali delle funivie e
gli avete detto a quelli...
Presidente -
Collega, però risponda solo alle richieste
avanzate, perché ha già fatto la sua comunicazione di dichiarazione
di voto.
Donzel (PD-SIN.VDA) -
...ho finito, volevo ricordare che
lo stagionale di CVA nei primi sei anni non ha il terzo elemento.
Sbagliato, via spazzolato, allora dico: se si agisce così sulla
povera gente, io non capisco perché non c'è la stessa
determinazione amministrativa sui compensi dei manager, noi
chiediamo questa determinazione nel ridurre i compensi.
Presidente -
Non ci sono altri? La parola al collega
Chatrian.
Chatrian (ALPE)
- Per dichiarazione di voto, Presidente,
grazie.
Io ho partecipato nella scorsa legislatura al confronto in
commissione su questo tema e mi ricordo che i colleghi presenti e i
colleghi non più presenti erano molto vivaci su questo tema...molto
vivaci. Assessore Baccega, noi comunque nelle posizioni apicali
abbiamo due figure che percepiscono più di 300 mila euro lordi e
spiace...ho ascoltato attentamente gli emolumenti che il collega
Guichardaz ha elencato, ma qui abbiamo altre persone che possono
elencarci gli emolumenti molto meglio di noi, penso al collega
Marquis, sapeva perfettamente che non era solo l'emolumento al
presidente, ma c'erano anche delle deleghe e la sommatoria dei due
rasentava i 100 mila euro. Allora, Presidente Rollandin, quando lei
ci dice: "non ci fermiamo alle migliaia di euro", sappiamo che sono
lordi, ma stiamo parlando di importi importanti, poi, se ho detto
qualcosa di sbagliato, magari correggetemi, gli Amministratori
unici che in questo momento amministrano le due società COUP e NUV
percepiscono circa 100 mila lordi, 95 mila euro lordi, non stiamo
parlando di 20 mila euro lordi o 5 mila...pensionati, potremmo
aprire una discussione, Presidente Rollandin, su questo...come
dire? la risposta dell'Assessore Baccega è stata...è
difficile...cosa si può fare? No, mi sono segnato, non è
percorribile. Mi scuso con l'Assessore Baccega se vi ho fatto
perdere tempo facendo un'analisi un po' più allargata sulla società
partecipate e controllate, ma era per dire: "qui il boccino va
riportato in quest'aula", a nostro avviso, al di là dei compensi,
al di là dell'equità, al di là della congruità, ma soprattutto a
livello di programmazione, mi scuso ancora con l'Assessore Baccega
se ho fatto perdere tempo, ma l'obiettivo andava in quella
direzione.
Sul punto n. 2, "poche sono le società", se sono poche o tante,
chiudiamo, se ci sono dei benefit...è finita quest'era, è
finita!
Sul punto n. 3, Assessore Baccega, non è così, perché tantissime
società partecipate e controllate regionali non pubblicano nulla,
vada a verificare! Se noi inseriamo nero su bianco nella mozione
certi passaggi, certi impegni, è perché così non è. Ci siamo
documentati, questa mozione è scritta a più mani e andava in quella
direzione. Mi spiace che non ci sia la volontà di natura politica,
il Presidente Rollandin ha fatto una piccola apertura sulla
percentuale e noi non vorremmo fermarci, basarci sulla percentuale,
riteniamo però necessario in questo momento ridurre. Abbiamo fatto
degli esempi, stiamo parlando di centinaia di migliaia di euro, non
stiamo parlando di mille euro all'anno lordi, stiamo parlando di
100 mila euro l'anno lordi! L'Amministratore unico della casa da
gioco percepisce 312 mila euro lordi all'anno, più macchina di
servizio, più benefit, più appartamenti, più energia elettrica, più
il pagamento di tutto. Stiamo parlando di questo e potremmo fare
anche altri esempi, perché anche su altre società che il collega
Guichardaz ha elencato si parlava solo della carica del presidente,
poi sovente il tutto è affiancato da delle deleghe, che si sommano
e gli emolumenti ammontano a circa 90 mila euro, sempre lordi,
assolutamente sempre lordi. Noi allora riteniamo che sia il momento
di fare il punto della situazione e che la politica debba mettersi
a ristrutturare questo modello. Ci spiace che non ci sia da parte
della maggioranza la volontà, ci spiace che da parte della
maggioranza non ci sia la necessità di affrontare tutto questo, ci
spiace che ci si nasconda dietro..."non è un problema, in Valle
d'Aosta non esiste". Non è vero, non è vero, non è vero! A nostro
avviso. Queste sono le cifre, questi sono gli emolumenti, come ho
cercato di dettagliare nel mio intervento.
Non ci soffermiamo solo sul discorso di congruità e del tetto
massimo di ogni singola partecipata o controllata, deve essere un
ragionamento molto più alto, ma anche in Valle d'Aosta esiste
questo problema, c'è, a nostro avviso va affrontato, non è stato
affrontato nella passata legislatura, nonostante ci fosse - ci
sembrava - la volontà da parte della maggioranza, soprattutto del
partito che in questo momento rappresenta tre Assessori nel Governo
regionale. Sembrava che, senza quel tetto massimo - e finisco
Presidente - non si potesse praticamente affrontare la campagna
elettorale delle regionali, e oggi ci sentiamo dire: "ma no, non è
percorribile questa strada". La necessità c'è, torneremo su questo
dossier, non ci fermeremo qui e, come è stato detto da diversi miei
colleghi, c'è la necessità di mettere mano alla situazione,
mettendo però indubbiamente sul tavolo quelle che sono le
competenze, le deleghe e le professionalità. Nessuno vuole
comparare una responsabilità con mille euro al mese, ma noi invece
vogliamo in questo momento contenere quella che è la spesa pubblica
e soprattutto i risultati delle nostre società partecipate e
controllate.
Presidente -
Grazie collega. Non ci sono altri? La parola
al collega Viérin.
Viérin L. (UVP)
- Merci Madame la Présidente.
Sì, tanto è già stato detto e senza ripetere ciò che è già stato
ribadito in altri interventi in merito a quest'apertura che è
arrivata su una disponibilità ad intervenire, che è una
disponibilità verbale, la stessa disponibilità verbale che, assieme
ad altri colleghi, avevamo sentito nella scorsa legislatura e
qualcuno l'ha ricordato. Noi crediamo che, al di là delle
disponibilità verbali, qui si debba manifestare l'effettiva volontà
di intervenire su un tema che, effettivamente, se non abbiamo
capito male, è di sensibilità e di dominio di tante forze
politiche, che però poi, quando si ritrovano nella sala adiacente a
quest'aula consiliare, discutono sicuramente sugli intenti, ma
nella pratica non riescono ad arrivare a proposte concrete. È in
questo senso che questa nostra iniziativa andava, da un lato, non
avendo più una grande fiducia nelle enunciazioni di principio, che,
di fatto, è vero, si era alla fine della legislatura, è vero che ci
si è nascosti dietro i tecnicismi, dietro gli aspetti che anche
oggi abbiamo sentito, delle leggi da modificare, la complessità, le
situazioni che sono situazioni spesso difformi e che quindi non
vedono un quadro chiaro ed organico. Beh, noi, sinceramente oggi
non ci fidiamo di questa dichiarazione di intenti. Vorremmo
effettivamente che si intervenisse, e lo avevamo detto quando si
parlava, Presidente, di costi della politica, di riduzione del
numero dei Consiglieri regionali, a fronte di sacrifici che
venivano chiesti alla comunità, con tagli in tutti i settori che
oggi vedono, tra l'altro, in modo palese, una questione di cui
parleremo in un'altra iniziativa, di una questione di cassa, che è
una situazione drammatica molto probabilmente e che oggi finalmente
si ha il coraggio di dire alla comunità, ma che, a fronte di molti
sacrifici chiesti alla comunità, non si ha nessuna volontà di dare
l'esempio e di iniziare dando quest'esempio dall'alto, quindi
sicuramente dai Consiglieri regionali. Abbiamo discusso su questa
volontà e si è intervenuti sulla riduzione dei costi della
politica, ma per le società partecipate e controllate, bisogna
dirlo, non c'è nessuna volontà da parte di questa maggioranza di
intervenire in merito.
La questione degli strumenti legislativi, normativi, sono tutte
questioni tecniche che spesso la politica usa per non voler
intervenire effettivamente sulle questioni. Questa è una mozione,
un impegno, ce l'avete ricordato durante questa giornata che un
impegno non è un atto normativo, ma è un impegno e che quindi, se
c'è volontà, ci si assume un impegno di intervenire poi
normativamente in materia. Noi quindi vi chiediamo di assumervi
quest'impegno se c'è la volontà; se non c'è la volontà, a nostro
modesto parere...e anche ad onor del vero è più opportuno dire che
non c'è la volontà, ma non nascondersi dietro tecnicismi e anche
tatticismi, che non rendono onore al vero. In questo caso quindi la
politica dovrebbe dare un segnale, questo è anche un messaggio che
oggi dovrebbe uscire da quest'aula. Le cifre che sono state
enunciate e che oggi noi apprendiamo spesso attraverso la
documentazione che ci viene fornita e sulla quale torneremo
spulciando anche il sottobosco di tante partecipate, di cui
parleremo oggi, sono cifre che la comunità deve conoscere e che
effettivamente poi si possono giustificare anche sul lordo, sul
netto, ma sono effettivamente cifre che sono considerevoli, che
sono importanti e che vanno sommate spesso dal ruolo di presidente
a quello di amministratore delegato, quindi che cumulano e
lievitano molto rispetto alle cifre enunciate dal collega
Guichardaz e che oggi sono improponibili ed indifendibili di fronte
alla comunità. Oggi quindi noi chiediamo semplicemente l'onestà,
principalmente intellettuale, poi anche politica di dire se c'è o
meno la volontà di intervenire, perché noi delle vostre promesse
sinceramente non ci fidiamo, anche perché, essendoci fidati in
passato, abbiamo visto che su questo tema effettivamente non c'è la
volontà di intervenire.
Président
- La parole au collègue Ferrero.
Ferrero (M5S) -
Grazie Presidente.
Rapidamente solo per affermare che noi sosterremo con forza
questa mozione, che era, peraltro, uno dei punti fondamentali del
programma del Movimento Cinque Stelle. Non ci stupisce
assolutamente l'atteggiamento della maggioranza, ma d'altronde i
nomi che sono stati snocciolati dal collega Guichardaz, vale a dire
Piccolo, Voyat, Martin, Rusci e compagnia bella, sono nomi,
peraltro, di ex Consiglieri e Assessori regionali, che già tutti
godono di vitalizi, quindi di pensioni date dalla Regione, quindi
sono ovviamente dei poveracci ai quali non si può ridurre neanche
un centesimo. Questo la popolazione valdostana lo capirà molto
bene: c'è una casta, che è quella che sta davanti a noi, che
difende un'altra casta, la casta precedente e spera di diventare la
casta del futuro nelle partecipate. Voi state difendendo solo degli
interessi e dei privilegi personali, perché sperate poi di esserne
alla fine favoriti successivamente, questo è il messaggio che
passerà alla comunità valdostana. Le menate da Ufficio legale,
queste, insomma, le potete raccontare, ma fino ad un certo punto.
Qui il testo della mozione era chiarissimo, prevedeva un impegno
che non aveva un termine iniziale, bisognava vedere caso per caso,
ma c'erano delle questioni che erano nero su bianco e delle
possibilità di riduzione. Non volete ridurre, lo abbiamo capito
perché, ci sono gli amici, gli amici degli amici da foraggiare e
non volete farlo, quindi prendiamo atto di questo.
Presidente -
Ha chiesto la parola il collega Chatrian,
per?
Chatrian (ALPE)
- Chiederei il voto segreto. Grazie.
Presidente
- Va bene. Possiamo aprire la votazione?
Possiamo chiudere la votazione?
Presenti: 35
Votanti: 18
Favorevoli: 17
Contrari: 1
Astenuti: 17
Il Consiglio non approva.
Passiamo, colleghi, al punto 12 all'ordine del giorno.
