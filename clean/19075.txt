Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI


Resoconto integrale del dibattito dell'aula
Oggetto del Consiglio n. 2214 del 3 ottobre 2001 - Resoconto
OGGETTO N. 2214/XI Problematiche concernenti il controllo del
movimento franoso della Becca di Nona. (Interrogazione)
Interrogazione Considerata l’evidenza data
dall’Assessore regionale al Territorio, Ambiente e
Opere Pubbliche alle soluzioni individuate dalla società SPEA di
Milano in merito al fenomeno franoso della Becca di Nona;
Preso atto che alle soluzioni individuate non è corrisposta
alcuna determinazione precisa circa il controllo e la gestione del
movimento franoso;
Evidenziato che le eventuali procedure di evacuazione avrebbero
dovuto essere analizzate insieme alla comunità locale, alla
Protezione civile e all’Assessorato stesso;
Considerato il sopraggiungere della stagione autunnale e delle
probabili precipitazioni temporalesche;
Preso atto dell’introduzione di un sistema di
comunicazione denominato opex emertex in dotazione alla Protezione
civile per migliorare le trasmissioni di notizie, dati e fax alle
comunità locali e per allertare tempestivamente –
qualora ce ne fosse la necessità – le popolazioni
residenti;
i sottoscritti Consiglieri regionali
Interrogano
la Giunta regionale per conoscere:
1) quali soluzioni prospettate dallo studio SPEA sono state
individuate come idonee al controllo e alla gestione del movimento
franoso della Becca di Nona;
2) quali risultanze sono emerse dagli incontri con la Protezione
civile e le comunità locali in merito alle modalità di evacuazione
della popolazione in caso di emergenza;
3) se i nuovi sistemi di comunicazione opex emertex sono già in
funzione.
F.to: Lattanzi - Tibaldi - Frassy
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
Sulla base delle risultanze dello studio che a
suo tempo era stato eseguito dalla società Enel Hydro e che era
volto alla caratterizzazione qualitativa e quantitativa del
fenomeno franoso in questione, era stato successivamente affidato
ed eseguito uno studio di fattibilità tecnico-economica dalla
società di ingegneria SPEA di Milano. Lo studio di fattibilità ha
individuato quattro possibili soluzioni di intervento:
- la prima: quella di non realizzare opere specifiche, ma
prevedere di intervenire alla sommità dello sbarramento una volta
che la frana si verifichi per controllare e regolare
l’entità della portata defluente a valle;
- la seconda: prevedere un canale in subalveo che garantisca il
deflusso a valle della portata di piena;
- la terza e la quarta abbastanza simili: la soluzione di
realizzare un canale in galleria, in un caso per deviare
definitivamente al suo interno il corso d’acqua,
nell’altro caso per far funzionare questa galleria
come by-pass che potrebbe funzionare solo come scolmatore in caso
di necessità.
Le prime due soluzioni presentano problematiche di natura
tecnico-operativa tali da limitare anche in maniera sostanziosa la
loro efficacia ed efficienza a lungo termine. Le altre soluzioni
invece, quella della galleria per la deviazione, o definitiva o
temporanea dell’acqua, necessitano di
approfondimenti di natura progettuale geognostica, necessità che lo
studio del resto prevedeva. Questi approfondimenti sono in corso e
sono stati affidati ancora alla Società SPEA di Milano.
Il servizio mi ha predisposto l’esposizione
dettagliata delle ricerche che devono essere eseguite, evito di
tediare il Consigliere, basterà riprendere la deliberazione di
Giunta che affida l’incarico: la deliberazione n.
3.451 del 24 settembre 2001. Oltre a tutte le indagini puntuali di
natura tecnica, geognostica, topografica e
quant’altro, abbiamo chiesto anche alla società SPEA
di valutare, analizzare e approfondire una valutazione quantitativa
delle possibilità operative, temporali e di costo di un'eventuale
bonifica artificiale del fenomeno franoso, così come espressamente
ci è stato richiesto dalle Amministrazioni comunali di Charvensod e
Pollein, non essendo ipotizzabile la demolizione a mezzo di
esplosivo, come qualcuno aveva ipotizzato, trattandosi di materiale
di natura incoerente.
Contestualmente sono in corso di esecuzione i lavori di
trasformazione del sistema di monitoraggio per quanto concerne la
sezione di controllo degli spostamenti superficiali con capisaldi
GPS, quindi controllo di tipo satellitare, trasformando il sistema
da un sistema a lettura manuale periodica a lettura automatica
continua. Questo, per quanto riguarda la situazione di controllo,
monitoraggio. È quanto stiamo facendo per la frana.
Per quanto riguarda invece le altre due questioni poste
dall'interpellanza, i Comuni di Pollein e Charvensod hanno
provveduto ad effettuare un'esercitazione di protezione civile il 2
luglio scorso. Lo scopo principale dell'esercitazione era quello di
provare il sistema di allertamento della popolazione mediante
l’impianto di sirene e altoparlanti e di testare il
sistema di protezione civile comunale, in attuazione del piano, ivi
compresa l’effettuazione
dell’evacuazione degli abitanti interessati
dall'esondazione del torrente Comboé.
La Direzione della Protezione civile regionale ha partecipato
con propri osservatori alle esercitazioni comunali constatando i
buoni risultati raggiunti anche grazie all’attiva
partecipazione della popolazione interessata all'evacuazione. Più
in generale le procedure di allertamento dei Comuni sono state
provate in occasione dell’esercitazione a livello
regionale effettuata il 28 e 29 settembre scorsi.
In tale occasione sono stati attivati i centri operativi
comunali al fine di verificare i collegamenti ai vari livelli fra
le diverse forze coinvolte nell'emergenza e migliorare sempre più
la qualità della risposta operativa in caso di necessità.
Per quanto riguarda infine il sistema "opex emertex", questa è
un'apparecchiatura telefonica in grado di inviare comunicazioni
telefoniche e telefax con rapidità. La sua funzione principale è
quella di trasmettere in brevissimo tempo messaggi fonici
preregistrati e messaggi telefax ad un elevato numero di
destinatari usando come vettore un flusso telefonico equivalente a
30 linee telefoniche bidirezionali.
La potenzialità del sistema è di 30 chiamate telefoniche e 8
chiamate fax in contemporanea, il che significa indicativamente che
è possibile allertare 200 persone o inviare un fax ad 80
destinatari in circa un quarto d’ora.
Il sistema è stato attivato il 25 settembre e concesso in uso
gratuito da Telecom per due anni alla Regione Valle
d’Aosta e alla Regione Piemonte. Dai primi test di
funzionamento effettuati dalla Direzione della Protezione civile
emergono alcuni inconvenienti che penalizzano in questa fase
l’affidabilità del sistema. I collaudi comunque
continuano e prevediamo di risolvere i diversi problemi in tempi
rapidi.
Président
La parole au Conseiller Tibaldi.
Tibaldi (FI)
Ringrazio l’Assessore per la
risposta dettagliata che ha fornito a questa interrogazione,
peraltro un’interrogazione che purtroppo non ho
istruito io e, in assenza di chi l’ha istruita, ci
riserviamo di fare delle osservazioni soprattutto sul contenuto di
quello che lei ha detto poc’anzi, osservazioni che
naturalmente rinviamo e chiediamo, in quanto possibile, di avere
una copia di quello di cui lei ha dato lettura, visto lì sono
contenuti tutta una serie di dati e di elementi che saranno oggetto
di successiva valutazione.
