Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 2145 del 12 gennaio 2023 - Resoconto
OGGETTO N. 2145/XVI - Interrogazione: "Effettuazione di
interventi presso la Caserma dei Vigili del Fuoco di Aosta e
previsione di un distaccamento nel nuovo aeroporto regionale" e
Interpellanza: "Intendimenti volti a migliorare le condizioni di
lavoro del personale del Corpo valdostano dei Vigili del
Fuoco.".
Bertin (Presidente) -
Il punto n. 26 è in discussione con
il punto n. 12. Per l'illustrazione dell'interpellanza, la
consigliera Erika Guichardaz.
Guichardaz E. (PCP) -
Il 3 dicembre le organizzazioni
CONAPO, SAVT e CGIL sottolineavano nuovamente lo stato di
agitazione e in quella lettera non si parlava della sola
equiparazione di cui ormai parliamo da molto tempo, ma segnalavano
anche diverse criticità per quello che riguarda lo stato della
Caserma. Stessa cosa è avvenuta all'interno delle celebrazioni di
Santa Barbara dove il comandante, evidenziando alcune delle
criticità, aveva anche in quella sede sottolineato diversi problemi
riguardanti la caserma. In quella sede il Presidente della Regione
aveva in qualche modo preso l'impegno di farsi carico di quanto
segnalato dal comandante.
Sappiamo che nel 2017 vi era un piano di lavori, poi nel 2018 vi
sono stati sopralluoghi da parte del servizio di prevenzione e
protezione della Regione, che hanno evidenziato molte criticità
riferite non solo alla caserma ma anche alle altre sedi del corpo
dei vigili del fuoco. Quello che chiediamo in questa interpellanza
è intanto se corrisponda al vero che vi sono pessime condizioni
rispetto alla caserma, quali siano state le segnalazioni e se vi è
già un cronoprogramma dei lavori, oppure se vi è l'intenzione, come
è stata esplicitata il 4 di dicembre, di presa in carico di questi
lavori, e gli intendimenti futuri rispetto al miglioramento della
situazione lavorativa del corpo dei vigili del fuoco.
Presidente -
Il Presidente della Regione risponde anche
all'interrogazione al punto n. 12 dell'ordine del giorno, del
consigliere Baccega.
Lavevaz (UV) -
Cercherò di dare una risposta globale alle
due iniziative, ma per completezza richiamo quanto richiesto
dall'interrogazione al punto n. 12. La prima domanda
sostanzialmente è la stessa specificata nell'interpellanza, ossia
conoscere quando verranno effettuati gli interventi richiesti
presso la caserma dei Vigili del Fuoco. La seconda domanda è
relativa al nuovo aeroporto regionale, se sia previsto un adeguato
distaccamento dei Vigili del Fuoco.
Comincio con il dire che le caserme del Corpo valdostano dei
Vigili del Fuoco, secondo le strutture competenti, in particolare
dell'Assessore Marzi, quindi il dipartimento dei lavori pubblici,
non si possono considerare complessivamente in un pessimo stato. Le
citate mancanze di acqua calda sanitaria della caserma di Aosta,
secondo quanto riferito, hanno riguardato unicamente l'attività
della mensa, mentre tutte le docce e i servizi sono stati
regolarmente riforniti, peraltro prevalentemente durante il periodo
estivo, dovute alle note problematiche legate
all'approvvigionamento dei materiali. Le criticità riguardanti i
servizi igienici sono risultate essere puntuali e oggetto di
specifico intervento. Il Dipartimento lavori pubblici segnala
inoltre che negli anni, anche in riscontro a precisa richiesta del
Comando del Corpo, sono stati sempre effettuati gli interventi
necessari a mantenere la corretta funzionalità delle caserme.
Per dare un riferimento, dall'anno 2000, per lavori di
manutenzione ordinaria e straordinaria, sono stati impegnati dalla
Regione oltre 6 milioni di euro, mentre si quantificano in circa 60
mila euro annui gli attuali oneri a canone dei vari contratti di
manutenzione attivati. Quale ulteriore esempio, si precisa che
nell'anno 2022 sono stati effettuati presso le caserme regionali 52
interventi per le diverse attività di manutenzione.
Per quanto riguarda, invece, le criticità ancora da risolvere,
le relative tempistiche dei lavori e il miglioramento generale
delle condizioni di lavoro, si segnala che per quanto riguarda gli
interventi relativi ai lavori di riqualificazione del cortile della
caserma di Aosta, per un importo di 613 mila euro, il cantiere è
pressoché ultimato. Rimangono da eseguire alcuni interventi di
modesta entità da effettuarsi nei primi mesi dell'anno 2023.
Altri interventi riguardano principalmente la palazzina vecchia
della caserma di Aosta, per la quale si sta valutando un intervento
di efficientamento energetico, la realizzazione di un cappotto, la
sostituzione dei serramenti e di un parallelo consolidamento
strutturale derivante dagli esiti delle verifiche di vulnerabilità
sismica. L'iniziativa è già stata inserita nell'ultimo Documento di
economia e finanza regionale ed è attualmente in corso il
reperimento delle somme necessarie alla relativa effettuazione.
Infine, in merito alla collocazione del servizio antincendio
all'interno dell'aeroporto Corrado Gex, allo stato attuale non si è
ancora giunti a una determinazione definitiva, in quanto gli
operatori dei servizi antincendio dovranno evidentemente essere
collocati vicino ai mezzi di soccorso, vista la necessità di
ridurre al minimo i tempi di intervento. Il gestore
dell'infrastruttura, al fine di migliorare gli spazi attualmente in
dotazione, ha in corso la progettazione dei lavori di adeguamento
dell'attuale sede dei servizi antincendio che si trova all'interno
delle rimesse modulari esistenti.
Presidente -
Per la replica, il consigliere Baccega, in
seguito la consigliera Guichardaz.
Baccega (FI) -
Prendiamo atto dalla risposta del
Presidente che c'è una programmazione di lavori, alcuni sono stati
realizzati, altri sono in fase di realizzazione. Quello che sarebbe
interessante capire è se detti lavori sono stati poi realizzati a
regola d'arte e con tutti i controlli necessari. Si parlava,
proprio in occasione di Santa Barbara, di otto mesi senza acqua
calda e questo era un po' preoccupante, però se riguardava solo una
parte della struttura e se la cosa è stata poi a questo punto
risolta, va bene così.
È dal 2017 che sono stati programmati i lavori presso la caserma
dei vigili del fuoco. Proprio nel 2017 c'era il tema
dell'antisismica e si era fatto un elenco di edifici regionali che
necessitavano di progettazioni rispetto gli interventi per rendere
antisismica la struttura, e questo sarebbe interessante capirlo se
si è arrivati a rendere antisismica la struttura. Quindi abbiamo
proprio l'esigenza di fare un approfondimento in quel senso.
Abbiamo anche richiamato la sentenza della Corte costituzionale
che ha dichiarato infondate le questioni di legittimità
costituzionale sollevate dalla Presidenza del Consiglio dei
Ministri, relativamente al comma 10 dell'articolo 5 della legge
regionale n. 35. Abbiamo apprezzato anche i motivi di soddisfazione
che lei ha esternato rispetto a questo provvedimento che ci dà la
possibilità di assumere i sedici vigili del fuoco e rafforzare un
organico che è sottostimato, in quanto mancano venti vigili e
dodici capisquadra; questo va in qualche modo sottolineato.
Richiamiamo ancora la questione aeroporto: non avendo mai visto
il progetto, sarebbe interessante capire - magari se in una
Commissione si potesse fare una valutazione sul nuovo progetto
dell'aeroporto - in quale categoria ICAO viene classificato
l'aeroporto, perché sulla base della categoria, la seconda e la
terza, hanno bisogno di tre unità di personale di vigili del fuoco.
Ma se, come era previsto all'epoca, diventerà un aeroporto di
quinta categoria, sono ben undici le unità di personale che devono
essere indicate; questo comporterebbe anche tutta una parte di mesi
di corsi di approfondimento, di corsi per i vigili del fuoco,
quindi il richiamo è a programmare per tempo.
Infine, ricordo gli impegni assunti con l'ordine del giorno che
abbiamo presentato a fine anno, per la predisposizione del
provvedimento legislativo utile all'istituzione del comparto
soccorso e sicurezza della Regione. Questo è un impegno che entro
fine marzo la Giunta si era preso in carico, l'auspicio è che si
vada in quella direzione.
Presidente -
Consigliera Erika Guichardaz ne ha
facoltà.
Guichardaz E. (PCP) -
Io non sono un tecnico, quindi
comprendo molto poco, ma molto probabilmente, anche solo guardando
esternamente lo stabile della caserma passando in Statale, si può
vedere che i balconi sono praticamente pericolanti, con gli
intonaci che cadono, lo si vede a occhio nudo. Vi sono crepe
presenti nella struttura sopra il garage dei mezzi, nei bagni vi
sono piastrelle rotte, evidenti crepe e infiltrazioni d'acqua nelle
camere dove riposa il personale. Problemi sui portoni e sulle porte
di uscite e anche problemi rispetto ai bagni della sala
convegno.
Il fatto che l'acqua calda non fosse stata presente per otto
mesi nella mensa, non è che ci rende particolarmente tranquille,
perché molto probabilmente le condizioni lavorative dei vigili del
fuoco non cambiavano, ma per chi doveva gestire la mensa, molto
probabilmente quelle condizioni cambiavano eccome.
Ci fa piacere che finalmente si pensi anche a una realizzazione
di isolamento termo-acustico dei locali destinati allo
stazionamento del personale, perché anche sotto questo punto di
vista è piuttosto evidente a occhio nudo che questo in quella
caserma non vi è.
Ricordiamo poi, e chiederemo naturalmente la documentazione di
cui ha parlato il Presidente, che esiste anche un'elisuperficie mai
utilizzata e di cui magari vorremmo anche conoscere le
motivazioni.
Ricordo infine che quello svolto dai vigili del fuoco è un ruolo
importante e soprattutto devono essere messi nelle migliori
condizioni quando rientrano dalle missioni o si addestrano. Penso
che già solo il fatto di dover dormire in locali dove ci piove
dentro, questo sinceramente non sia mettere in condizioni
particolarmente positive quel personale che, ripeto, ha sicuramente
una particolarità anche per il lavoro che svolge. Stessa cosa si
potrebbe dire per le sedi del 118, di cui ora sto analizzando la
documentazione e su cui presto presenterò sicuramente
un'interpellanza.
Presidente -
Con questo punto all'ordine del giorno
interrompiamo i lavori del Consiglio di questa mattinata, che
riprenderanno alle ore 15:00. Buon appetito.
---
La seduta termina alle ore 12:54.
