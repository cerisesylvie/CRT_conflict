Classificazione
ASSISTENZA SOCIALE
Alcolismo e tossicodipendenze
Assistenza socio-sanitaria



Oggetto del Consiglio n. 1386 del 13 luglio 2005 - Resoconto
OGGETTO N. 1386/XII - Diffusione di sostanze stupefacenti nella
Regione. (Interrogazione)
Interrogazione
Preso atto che gli organi di informazione nazionale hanno
dato grande rilievo, in questi giorni, al rapporto del Governo al
Parlamento sulle tossicodipendenze, secondo il quale il consumo di
cannabinoidi inizierebbe già all'età di 11 anni;
Condividendo le preoccupazioni espresse dagli esperti e dal
mondo politico in generale su questa modificazione del fenomeno che
ha visto, solo nel corso degli ultimi anni, anticipata di
quattro-cinque l'età di accesso a queste sostanze;
Ricordando che i dati fino ad ora noti non evidenzierebbero
il prodursi, anche in Valle d'Aosta, di questa
anticipazione;
Ribadendo la necessità di porre in atto una serie di
iniziative mirate, tese ad informare la popolazione in modo da
prevenire o limitare il prodursi del fenomeno;
i sottoscritti Consiglieri regionali
Interrogano
L'Assessore alla Sanità salute e politiche sociali per
sapere:
1) se anche in Valle d'Aosta i dati a disposizione
evidenziano che l'uso di cannabinoidi o di altre sostanze è diffuso
anche nella popolazione giovanissima, così come riscontrato a
livello nazionale;
2) quali sono le iniziative di prevenzione e di informazione
poste in essere dalla Regione e rivolte in modo specifico a questa
fascia di età (11-14 anni);
3) in che modo la Regione si è attrezzata per acquisire dati
certi relativi all'aspetto sommerso del fenomeno in modo anche di
avere un quadro sulla tendenza in atto di modificazione del
prodursi dello stesso;
4) quali sono i risultati dei progetti realizzati negli
ultimi anni con il "Fondo nazionale droga" o con altri fondi
regionali.
F.to: Lanièce - Comé - Stacchetti
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Qui viene sollevato uno dei grandi problemi
attuali non solo regionale, ma italiano e europeo, sulla
recrudescenza del fenomeno delle tossicodipendenze... ma è una
recrudescenza vera o dovuta al fatto che abbiamo "abbassato la
guardia", perché si è fatto tanto in passato e adesso si pensava di
raccogliere i frutti?
Sono discorsi molto difficili questi, sicuramente su una cosa
sono tutti d'accordo: è cambiato il mondo delle tossicodipendenze,
è cambiata la tipologia delle sostanze e questo più rapidamente di
quanto noi fossimo preparati, nel senso che la tipologia del
vecchio eroinomane non esiste più; di conseguenza, tutte le
strutture che avevamo messo in piedi in questi anni sono vuote, non
solo qui, ma in tutta Italia. Tutti i programmi terapeutici messi
in moto in questi anni si dimostrano senza utenza, probabilmente i
vecchi eroinomani sono persone di una certa età... Invece si fanno
avanti le droghe leggere, farmaci e sostanze che non danno solo una
dipendenza, ma danno alterazioni del sistema nervoso importanti,
per cui il nuovo tossicodipendente spesso è anche uno
psichiatrico.
C'è un cambiamento anche nel modo di presentarsi dal punto di
vista diagnostico: l'eroinomane si presentava in un modo, invece il
nuovo tossicodipendente è un ammalato psichiatrico con disturbi
neurologici, con difficoltà di riabilitazione. Il normale cammino
pensato precedentemente non è più conforme, quindi la
tossicodipendenza è un fenomeno difficile da documentare perché
mentre l'eroinomane si avvicinava a questo tipo di dipendenza con
varie tappe, invece le droghe leggere distruggono questi giovani
tossicodipendenti in breve tempo, per cui si presenta "ex novo" un
fenomeno difficile da inquadrare dal punto di vista
diagnostico.
Come lei sa, c'è una legge che giace in Parlamento da diverso
tempo, molto contestata, che dovrebbe darci dei nuovi strumenti
perché di fronte a un cambiamento di questo tipo abbiamo bisogno di
nuovi strumenti. È contestata perché il rapporto fra prevenzione e
repressione è molto stretto, forse è una legge che sembra dare
grande spazio alla repressione, ma bisogna camminare in nuove
strade e fare qualcosa di nuovo perché ci scopriamo in ritardo su
questo problema.
In Valle questo nuovo fenomeno di cannabinoidi è molto sommerso,
e i dati lo dimostrano. A questo proposito ricordo che dal 2001 è
stato attivato l'Osservatorio sulle dipendenze patologiche, che
lavora bene, in stretto raccordo con il "SERT". A questo proposito
la legge sulla sospensione delle patenti è stata veramente
importante per scoprire delle patologie che prima non venivano
trattate dal "SERT": adesso, per riavere la patente, si devono fare
visite preventive, per cui possiamo registrare certi malati che
prima non registravamo. Sembrerebbe, da questo Osservatorio - sono
dati che vanno sempre messi in relazione ai nostri piccoli numeri
-, in aumento l'uso dei cannabinoidi e associato all'uso
dell'alcol; qui ritorna il discorso che facevamo in passato che
sulla dipendenza da alcol e sull'alcolismo non combattiamo con
tutte le armi che abbiamo in Valle d'Aosta.
Per rispondere alle altre domande, invertirei l'ordine
cominciando a dire quanto è stato speso in questi anni. Le quote
del finanziamento del Fondo nazionale di intervento per la lotta
alla droga utilizzate nel triennio 1997-1999 ammontano a 1.095
milioni; nel 2000, 319 milioni; nel biennio 2001-2002, euro
447.000,00; nel biennio 2003-2004, euro 374.000,00. Direi che non è
un problema di finanziamenti, ma che forse non si tocca il cuore
del problema.
Sulle iniziative prese, lei ne è a conoscenza, potrei parlarne
per due giorni; nella scuola, con l'autonomia scolastica, quasi
tutti gli istituti hanno svolto dei programmi di informazione;
esiste - messo in piedi da poco - un gruppo di lavoro istituzionale
sull'educazione alla salute in ambito scolastico con rappresentanti
della scuola e dell'Assessorato alla sanità, con rappresentanti
USL. Nelle scuole siamo andati tante volte, sono stati fatti
progetti di sviluppo del sistema valdostano dei servizi per le
dipendenze patologiche nel 2003. Abbiamo svolto altre indagini sul
"SERT" nel 2004 e promosso altre indagini sempre con questi
progetti sui ricoveri nelle comunità nel 2004, distribuendo vari
tipi di questionari.
Per documentare il problema però, riferirei alcuni dati che mi
impressionano: in un questionario dato a 1.600 studenti valdostani
fra i 13 e i 18 anni nell'ultimo anno - fra l'altro pensiamo a
settembre di diffondere questi dati come un momento di prevenzione
- il 100% ha detto di conoscere benissimo cosa sia hashish,
marijuana, eroina...; sulla diffusione delle sostanze il consumo di
hashish e marijuana almeno una volta nella vita il 35,4% afferma di
aver fatto uso di queste sostanze; per quanto riguarda le sostanze
inalanti il 6,4% degli studenti ne ha fatto uso; di cocaina il
5,2%; di eroina l'1,8%. Per quanto riguarda la vicinanza al consumo
di sostanze il 10,5% degli studenti ha consumato, almeno una volta
nella vita, droghe ricreative con maggiore impatto della salute;
nel 90% dei casi hanno consumato una volta nella vita hashish...,
il 35% era una volta nell'anno e il 90% nella vita, quindi con
consumi elevati. Altri consumi: di alcol - che si associa spesso ai
cannabinoidi - il 22% degli studenti risulta bevitore a rischio e
il 46% bevitore moderato, il 44% dei giovani interrogati si è
ubriacato almeno una volta nel corso dell'ultimo mese precedente
alla rilevazione. Questi sono i nostri dati.
Di fronte a questi dati cosa facciamo? Intanto siamo tutti
colpiti da questa nuova realtà, aspettiamo armi dallo Stato
diverse; è chiaro che la prevenzione di queste patologie viene
fatta anche a livello nazionale, però la sensazione è che questo
non sia ancora sufficiente. C'è in corso un grande studio della
fondazione "Emme e Erre" in Valle, si sta riordinando il "SERT" e
tutte le case per tossicodipendenti. Stiamo lavorando insieme alla
Società e si sono rivisti alcuni percorsi. La prevenzione nelle
scuole: questo era un cardine importante dell'attività preventiva
degli ultimi anni, direi che ha mostrato i suoi limiti perché, se
abbiamo questi risultati - nonostante una prevenzione nelle scuole
di questo tipo - vuol dire che è stata poco incisiva. Sempre nelle
pubblicazioni che ho esaminato in questi giorni si dà molto peso a
una prevenzione in rete, ma soprattutto a un interessamento forse
maggiore dei professori, degli enti locali. La prevenzione
secondaria su certi ambienti ha dato dei grossi risultati, per
esempio nelle discoteche. Inoltre il "SERT" ha iniziato un'indagine
preventiva nell'ambito delle discoteche di notte.
Tutti dicono che questo fenomeno delle tossicodipendenze e
dell'alcol, da noi, si vince facendo una grossa battaglia sugli
stili di vita diversi e questo sarà un cardine nel nostro piano
sanitario su cui stiamo lavorando, per far capire che sempre più la
salute è un bene che si conserva utilizzando certi stili di vita.
Una grande battaglia sull'alcol deve essere fatta in Valle; stanno
partendo dei nuovi progetti perché cannabinoidi e alcol si
associano facilmente e si potenziano. La legge nazionale ci darà
qualche elemento in più per intervenire, ma soprattutto credo sia
il momento per rialzare la guardia e ripartire con una nuova
metodologia, perché è diverso l'orizzonte, sono diversi i metodi
che dobbiamo utilizzare, ma è uguale - se non in aumento - il
problema che vogliamo affrontare.
Si dà atto che dalle ore 12,00 presiede il Vicepresidente
Nicco.
Presidente - La parola al Consigliere Lanièce.
Lanièce (SA) - Ringrazio l'Assessore per la risposta
esaustiva.
Il problema da noi sollevato è un problema serio, che riguarda
tutta la Valle d'Aosta come tutto il resto d'Italia e d'Europa.
Concordo pienamente con le ultime parole dell'Assessore, che
bisogna rialzare la guardia e ripartire con una nuova metodologia,
perché il fenomeno della droga ha cambiato utenti: non si parla più
di eroinomani, ma abbiamo sempre più a che fare con le droghe
leggere, le droghe chimiche; conseguentemente occorre modificare le
scelte politiche, le scelte strutturali, gli interventi che si
vuole porre in essere per governare questo fenomeno.
È ovvio che in questa direzione bisogna ripartire da capo,
modificando completamente quanto è stato fatto finora, perché le
scelte fatte fino adesso non sono più conformi al nuovo tipo di
utenza di questo fenomeno. Per questo occorre mobilitarsi e
iniziare subito a verificare qual è la portata del fenomeno, questo
è il nucleo del discorso, cioè il problema nostro è che spesso,
quando parliamo di certi fenomeni come droga e alcolismo, ci
confrontiamo con dei dati a nostra disposizione limitati rispetto
al sommerso: questa è la grossa difficoltà per porre in essere
azioni finalizzate a limitare il fenomeno, perché, se non si ha una
conoscenza approfondita del sommerso, tutte le scelte che vengono
fatte, lo sono in base a dati che si riferiscono solo a "quelli che
arrivano all'ultimo stadio"!
Quanti sono ancora allo stato iniziale, dove interventi precisi
potrebbero limitare "la caduta" di queste persone nel mondo della
droga? Questo è un problema difficile, quello di cercare di capire
come si può affrontare il sommerso. Un modo può essere quello di
andare nei luoghi, come le discoteche, dove c'è questo scambio di
stupefacenti, e il fatto stesso che in una regione - che è sempre
stata all'avanguardia in fatto di prevenzione, anche a livello
scolastico -, i dati di questo ultimo questionario, fatto a
studenti valdostani, sono quelli che ci ha appena fornito, è
allarmante! Questo vuol dire, come ha ribadito l'Assessore, che
questa prevenzione nella scuola ha i suoi limiti, per cui bisogna
capire come possiamo, noi amministratori, affrontare il problema,
cercando però di fare della prevenzione mirata. Forse dobbiamo
insistere su quella prevenzione fatta nei luoghi più a rischio e
capire se la prevenzione fatta finora veniva presa solo come una
cosa doverosa da fare: se non c'è la partecipazione degli stessi
giovani a capire che quello che viene fatto, viene fatto nel loro
interesse, è ovvio che poi si finisce per fare delle iniziative che
non portano ai risultati attesi!
L'invito che rivogliamo all'Assessore è di studiare - ma non è
cosa facile! - una nuova metodologia di intervento, non solo per
quanto riguarda le strutture, ma anche per la prevenzione, che sia
fortemente mirata ai giovani, nei luoghi dove si può incidere il
più possibile, cercando di fare in modo che questo sommerso diventi
sempre meno "sommerso" e fornisca dati sempre più reali, che ci
consentano di predisporre le politiche necessarie per governare
questo gravissimo fenomeno.
