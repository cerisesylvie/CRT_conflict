Classificazione
TRASPORTI E VIABILITÀ



Oggetto del Consiglio n. 2696 del 25 luglio 2023 - Resoconto
OGGETTO N. 2696/XVI - Interpellanza: "Azioni per migliorare
l'efficienza del servizio di "Allo Nuit"".
Marguerettaz (Presidente) -
Punto n. 46 all'ordine del
giorno. Per la presentazione, la parola al collega Marquis.
Marquis (FI) -
Come già anticipato, l'iniziativa tratta
il tema di "Allo Nuit", un servizio che è stato inserito nel
trasporto pubblico locale automobilistico, che risale a livello di
concessione al 2012 ed è stato introdotto con una delibera di
Giunta 1490 del 28 novembre 2022 per servire i paesi della Plaine e
nell'orario notturno in particolare con due tipologie: lunedì,
martedì, mercoledì, giovedì e i giorni festivi con una corsa dalle
ore 21:30 alle ore 05:00 del mattino; invece il venerdì, sabato e
prefestivo con tre veicoli che circolano a disposizione in questi
orari.
È un servizio che è stato apprezzato dalla popolazione che si
muove in orari notturni e che funziona a chiamata.
Sostanzialmente, il vettore si impegna a rispondere a tutte le
chiamate effettuate dall'utenza ogni qualvolta non è impegnato in
un trasporto: queste sono le condizioni indicate nel contratto e,
se l'autista è già impegnato nell'effettuazione di un servizio,
sarà attivato un risponditore automatico che avviserà l'utente che
il vettore è impossibilitato in quel momento a prendere in carico
la telefonata.
Il problema che abbiamo recepito da diverse persone che fanno
uso di questo servizio è proprio in questo punto e cioè che, se
l'autista è impegnato in un servizio, non risponde al telefono e,
quindi, tenuto conto dell'affluenza che c'è della chiamata sul
servizio, spesso e volentieri la gente continua a fare il numero e
nessuno risponde.
Oltretutto, ci sarebbe anche un discorso di ottimizzazione,
perché qualora si immagina un servizio che parte da Aymavilles e va
sino a Quart, per una persona singola, se fosse possibile la
risposta durante il servizio, se c'è un'altra persona che deve fare
il tratto Aosta/Saint-Christophe, si potrebbe tranquillamente fare
un passaggio per caricare, se c'è posto sulla macchina,
quest'utente e ne andrebbe a vantaggio sia della domanda e sia
anche di quelli che sono poi gli introiti che derivano
dall'iniziativa.
Pertanto, con questa interpellanza si chiede qual è il numero
delle lamentele pervenute e quali forme di monitoraggio siano state
finora effettuate sul servizio in questione e con quali riscontri,
e la motivazione per la quale è stata prevista questa clausola sul
contratto che, qualora l'autista o il noleggiatore è impegnato in
un viaggio, non risponda al telefono. É capitato anche a tutti noi
di utilizzare già dei mezzi di autonoleggio o dei taxi, ma
comunemente non credo che ci siano delle norme che vietino la
risposta al telefono, perché abbiamo visto che è una cosa diffusa,
mentre qui non si capisce qual è la
ratio
.
La terza domanda è quali azioni ha messo o intenda mettere in
campo la Regione per migliorare l'efficienza del servizio: tenuto
conto che a fronte di una spesa pubblica importante, si tratta di
150 mila euro la cifra complessiva che è ripartita tra la Regione e
i Comuni interessati, dovrebbe corrispondere un servizio che
risponda al più possibile alle esigenze dell'utenza.
Presidente -
Per la risposta, la parola all'assessore
Bertschy.
Bertschy (AV-VdA Unie) -
Abbiamo preso in esame il
periodo primo gennaio 2022- 30 giugno 2023: in questo periodo sono
pervenute quattro lamentele che sono consultabili presso l'ufficio
competente perché sono quelle che vengono conservate nel
servizio.
Nell'anno 2022 il servizio svolto è di cinquemila ore di lavoro
e ha trasportato settemilacinquecento persone: quindi direi che la
percentuale - o quantomeno quello che viene osservato formalmente
da parte della Regione - è una percentuale limitata, aspetto che
comunque va tenuto, al di là dei numeri, nella giusta
considerazione.
Noi abbiamo fatto presente alla società che era necessario dare
una risposta anche durante il momento di guida e che era necessario
rispondere con un risponditore automatico che interviene al quinto
squillo. C'è però un aspetto - e vengo alle risposte n. 2 e la n. 3
insieme - che va tenuto nella considerazione giusta: e cioè che uno
dei motivi per i quali non risponde è legato alla sicurezza, tant'è
vero che giustamente non è pensabile di poter prender nota durante
il servizio di un ulteriore servizio da mettere in campo. L'altra
questione è un po' legata alla
privacy
, perché se l'autista
sta trasportando qualcuno, con il risponditore automatico in
vivavoce ovviamente si sente la voce di tutti.
Da parte nostra c'è la necessità - e lo abbiamo sottolineato
alla società - di dare la migliore risposta a questo servizio,
perché è un servizio che permette di andare incontro a tutta una
serie di aspetti legati alla sicurezza, ai giovani, a quel
trasporto notturno che vediamo molte volte purtroppo essere oggetto
di gravi incidenti sul piano nazionale, ed è bene quindi che questo
servizio funzioni al meglio e dia la migliore risposta.
Ripeto, le segnalazioni verbali oggi sono poche; bisogna vedere
se la gente, oltre a dirlo così telefonicamente, poi ha voglia di
fare la segnalazione formale. Sarebbe bene che lo facesse, così che
la casistica rimanga agli atti e si conosca.
Da parte nostra, c'è la voglia e la necessità di investire nel
futuro in questo servizio che ha un contratto in scadenza a fine
anno; rispetto a questo contratto l'azienda ha dato la massima
disponibilità e ha cercato di trasmettere ai sub appaltatori anche
la necessità di dare la migliore risposta alle segnalazioni che
vengono fatte. Quello che noi stiamo immaginando di fare, e lo
faremo di qui alla fine del servizio, è anche immaginare come si
possa arrivare magari a dotare questo servizio di un
call
center
, cercando di capirne i costi, di modo da poter
intermediare le richieste, le chiamate ed evitare che queste
possano essere oggetto di altre difficoltà rispetto alla guida o
rispetto ai temi della
privacy
che avevo evidenziato.
Comunque, stiamo lavorando; siamo assolutamente allineati sul
fatto che ci debba essere la migliore risposta, perché è un
servizio molto importante e soprattutto che dà la possibilità, in
particolare ai giovani, di uscire e di essere in sicurezza nelle
ore notturne. Ed è quello che più ci preme e che vogliamo fare al
meglio.
Presidente -
Per la replica, la parola al collega
Marquis.
Marquis (FI) -
Grazie Vicepresidente per la risposta che
ha dato all'interpellanza.
Il numero delle lamentele registrate ammonta a quattro; non so a
questo punto se sistematicamente le lamentele che vengono fatte
agli uffici siano registrate su qualche registro o magari vengano
solo registrate quelle in cui le parole sono magari trasmesse con
un tono più alto o quelle più significative. Bisognerebbe forse
anche prevedere un registro di segnalazione in cui tutte le
lamentele vengono trascritte, perché è solo così che la parte
politica poi ha gli elementi per fare delle valutazioni effettive
su quello che è il grado di soddisfazione del servizio da parte
dell'utenza.
Al netto di questo, un'altra considerazione che volevo fare è
questa: questa è un'iniziativa di trasporto pubblico, quindi
capisco che ci possano essere delle esigenze anche di sicurezza,
soprattutto negli orari notturni, però credo che non vada inteso
come impostazione come un servizio individuale.
Pertanto, bisogna magari pensare, anche nel porre a regime
un'iniziativa, di trovare una soluzione che, da una parte
contemperi l'esigenza della sicurezza ma, dall'altra parte, preveda
anche un utilizzo condiviso di un mezzo. Questo perché, a queste
tariffe, con questi costi che sostiene la pubblica Amministrazione,
mi sembra anche un tantino uno
standard
elevato trasformare
questo servizio in una corsa individuale, qualora ci possano essere
le esigenze che possono essere tranquillamente condivise, come
avviene in altre esperienze che si possono vedere in altre realtà,
anche più grandi della Valle d'Aosta.
Ben venga che ci sia la massima attenzione sull'argomento,
perché riteniamo che questa sia un'iniziativa da essere conservata,
valorizzata e migliorata nell'interesse della comunità che si serve
del servizio.
