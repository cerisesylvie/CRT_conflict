Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 13 del 15 gennaio 1973 - Resoconto
OGGETTO N. 13/73 - Problemi riguardanti il deferimento al
Tribunale Militare di 13 Alpini del Battaglione Aosta. (Mozione -
discussione generale)
Personnettaz
(D.P.)
- Chi prende la parola?
Chincheré
(P.C.I.)
- Sulla mozione la prendo
io.
La mozione presentata dal Consigliere Pollicini, Capo gruppo dei
D.P., dal Consigliere Chantel, Capo gruppo del P.S.I. e dal
sottoscritto, a nome e per conto del Partito Comunista, e che il
Consiglio Regionale della Valle d'Aosta è chiamata a discutere e in
seguito a votare, pone all'esame dei Consiglieri argomento di
estrema delicatezza sui quali credo, per la prima volta questa
Assemblea è chiamata a discutere e a deliberare.
Sappiamo che su questa iniziativa si è già speculato dando ad
essa un significato, un contenuto diverso da quello che nella
realtà i Consiglieri proponenti volevano dare, un significato
diverso da quello che la mozione oggettivamente ha e sulla quale è
stato trovato da forze politiche eterogene una sostanziale unità di
vedute e di giudizi; da queste brevi premesse, derivano una serie
di considerazioni che reputiamo necessarie affinché la discussione
si svolga in termini corretti, di assoluta e inequivocabile
chiarezza.
A nostro avviso, non parlo a nome di altri, non ho né
l'intenzione, né l'autorità per farlo, per inquadrare in modo serio
e positivo l'argomento che andiamo a svolgere, non è possibile
isolare l'episodio denunciato nella mozione ma esso necessita di
una inquadratura, un angolo di visuale più ampio che tenga conto di
cos'è o meglio di cosa dovrebbe essere l'esercito nel nostro Paese,
tenendo come costante riferimento la legge fondamentale che
sottende le istituzioni repubblicane e democratiche in Italia, cioè
la Costituzione fino a prova contraria le forze armate sono una
istituzione repubblicana.
È necessario muoversi in questo ambito per non dare ai fatti che
sono successi in questi ultimi mesi al Battaglione Aosta, al clima
umano e politico che vi si respira un giudizio che sia di parte,
chi sia banalmente di parte, ma che sappia muoversi operando le
dovute distinzioni per operare quella sintesi che costituisca il
primo passo per un modo nuovo di concepire la importante funzione
che questa esecuzione deve e può assolvere negli interessi reali
del Paese.
"La difesa della Patria è un sacro dovere di ogni cittadino, che
spetta a ogni cittadino.
Il servizio militare è obbligatorio nei limiti e nei modi
stabiliti dalla legge.
Il suo adempimento non pregiudica la posizione di lavoro del
cittadino né l'esercizio dei diritti politici.
L'ordinamento delle Forze armate si informa allo spirito
democratico della Repubblica".
Con queste parole l'art. 52 della nostra Costituzione la più
bella e nobile legge dello Stato repubblicano fissa i criteri di
fondo e le regole sulle quali debbono articolarsi sia lo spirito
sia l'organizzazione delle forze armate.
Questo articolo impegna oltre che il cittadino che ne abbia
l'età e le capacità, al servizio di leva inteso come dovere e
insieme come diritto civile, e di conseguenza ferma la concezione
di un esercito fatto dal popolo per il popolo, unica reale garanzia
di pace.
Ma c'è di più; ai contenuti del servizio di leva, l'art. 52, dà
un modello preciso e irrevocabile; lo spirito democratico della
Repubblica.
In altre parole, quei valori dell'antifascismo i quali
affermatisi attraverso la dura e gloriosa esperienza della
Resistenza hanno costituito la base stessa su cui è nata la
Repubblica e di cui la stessa costituzione è l'espressione
massima.
Ma ogni italiano che ha fatto il soldato di leva dal 1947 a
oggi, ogni giovane che si trovi attualmente sotto le armi, sa bene
come questo dettato costituzionale non sia in realtà mai riuscito a
penetrare nelle Caserme, in quelle Caserme dove invece vige a tutti
i livelli, persino con la illecita pratica delle schedature
politiche una pesante discriminazione fra cittadino e cittadino,
fra coloro che vengono considerati pericolosi perché iscritti o
simpatizzanti per i partiti di sinistra.
A titolo di cronaca il Battaglione Aosta, l'ufficio informazioni
vede quotidianamente all'opera due solerti capitani.
È stato autorevolmente detto che la sentinella nella garitta
fuori dai portoni degli uffici dell'esercito italiano sembra
vigilare proprio perché la democrazia repubblicana non varchi
quelle soglie.
È ormai un luogo comune persino, in numerosi articoli e servizi
e inchieste di stampa nazionale, incluse quelle testate che non
possono certo essere classificate di sinistra, che è uno dei motivi
di fondo per cui le nostre forze armate sono in crisi, è per
l'appunto il fatto di essere rimaste uno strumento antiquato, fuori
dal tempo, lontane dalla realtà civile e sociale del paese.
Dalla mancanza di democrazia dunque, occorre partire per
compiere un discorso utile e realistico sulle forze armate; rimasto
forse l'unico organismo dello Stato a conservare in frigorifero la
Costituzione.
Una mancanza di democrazia che si riflette in molti aspetti
della vita del cittadino soldato, la paga del tutto insufficiente,
nonostante sia recentemente portata, sia stata recentemente portata
a cinquecento lire grazie alla battaglia parlamentare del P.C.I. e
della sinistra.
La scarsa qualità del rancio, l'arretratezza e le scomodità
delle attrezzature, la mancanza di servizi igienici e sanitari,
l'inutile fatica fisica che nasce da un servizio di leva inteso
come manovalanza, tutte cose queste talmente scontate per chiunque
sia stato o sia sotto le armi, da non meritare che su di esse ci si
dilunghi.
Mancanza di democrazia, che viene messa a nudo in tutta la sua
evidenza nel regolamento di disciplina, nel modo di interpretarlo
ed applicarlo da parte delle gerarchie militari e di conseguenza
nel rapporto instaurato fra ufficiale e soldato.
Ed è proprio questo il rapporto gerarchico tra superiore e
inferiore che costituisce il nodo più esemplare di quel male oscuro
che travaglia le nostre forze armate, ed è qui che è maggiormente
avvertibile il distacco fra esercito e paese.
Con l'avvento della Repubblica infatti il rapporto stato
cittadino è profondamente mutato con esclusione per chi opera nelle
forze armate.
Ovviamente non è la disciplina che qui si vuole contestare, è
indispensabile e impensabile un esercito senza una gerarchia per
chi ordina e chi ubbidisce, bensì il modo, il metodo con cui essa
viene imposta nel nostro esercito.
Non è l'esercito come istituzione ad essere messo in
discussione, ma è il suo modo di essere, la sua funzione.
Si pongono a questo punto alcune domande: quale significato ha
per le forze armate della Repubblica italiana la tradizione della
Resistenza. Qual è, al di là delle formule retoriche con cui a
volte si tenta di svuotarlo di ogni significato reale,
l'insegnamento che la guerra di Liberazione nazionale offre al
nostro esercito? In primo luogo, la Resistenza fu eroica guerra di
popolo, per la prima volta nella loro storia unitaria gli italiani
andarono a combattere contro i tedeschi invasori ben addestrati e
spietati, senza essere chiamati da nessuna cartolina precetto.
In secondo luogo la Resistenza instaurò un nuovo giusto rapporto
tra comandanti e comandati, per essere seguito ed ubbidito un
comandante partigiano doveva godere della più completa fiducia dei
suoi uomini, spesso era stato scelto addirittura da loro.
Ne scaturiva una disciplina autentica, quella basata sulla
convinzione del singolo, sulla gerarchia intesa non come
aristocrazia del grado, ma bensì come pariteticità di diritti e di
doveri.
In terzo luogo la Resistenza si batté per una Italia libera,
antifascista, democratica, che cancellasse per sempre dai suoi
ordinamenti sociali e civili la vergogna di un passato che aveva
sempre visto strumentalizzare in senso antipopolare e reazionario
le forze armate.
Ne deriva una figura nuova del soldato, non più soldato senza
cervello, condizionato da una obbedienza cieca, pronta e assoluta,
ma soggetto attivo di un esercito non più estraneo e nemico della
realtà del Paese ma, di questa realtà, partecipe garante.
Quanto ciò sia purtroppo vero, ce lo conferma un personaggio
autorevole, il gen. Di squadra aerea Nino Pasti, il quale, nel
maggio del 1969 indirizzò una lettera aperta al Ministero della
Difesa.
In quella lettera era scritto tra l'altro
"... nella
nostra...militare che è ben lungi dall'ispirarsi allo spirito
democratico, richiesto dalla Costituzione, con una gerarchia
arcaica, di tipo feudale, che lascia ampie possibilità di arbitrio
ai vari livelli di comando e di incarichi ufficiali, il personale
militare indifeso nei confronti dei capi a una scelta difficile e
ingiusta, o seguire la corrente di quelli che comandano o restare
isolato a lavorare a vuoto o correre troppo spesso rischi
personali.
Per salire questa china, pericolosa, occorre che i capi
politici e militari non siano più quelli che possono quelli che
cioè distribuiscono gradi, favori, ricompense senza nessun efficace
controllo, ma diventino quelli che debbono, quelli che cioè sanno
sempre dare il buon esempio personale e applicano sempre con serena
giustizia le stesse leggi."
Concludendo il gen. Pasti, pone nella sua lettera alcuni
interrogativi a chi? e a che cosa servono le forze armate?
Costituiscono soltanto la necessaria piattaforma per innalzare i
capi? Hanno soltanto il compito di giustificare e rendere possibili
troppi discorsi di vuota retorica che non incanta più nessuno
perché hanno sempre più chiaramente per scopo la propaganda di
partito?
Servono soltanto in periodo di pace esterna per appoggiare e
sostenere gruppi di potere?
In questo quadro, a nostro avviso, vanno inquadrati i fatti
denunciati dalla mozione, e il clima che sottende lo svolgere
quotidiano della vita militare di quei giovani che prestano i loro
servizio di leva nei ranghi del Battaglione Aosta.
Non fini speculativi o intenti polemici nei confronti di
qualcuno o di qualche istituzione, nessuno più di noi comunisti ha
presente la difficoltà di quei cittadini che servono la Patria e la
Costituzione con una divisa indosso, sovente l'impegno di questi
funzionari statali è misconosciuto e reso più difficile da una
politica e organizzazione militare errata e superata, di cui la
responsabilità maggiore sta in quelle forze politiche che sino ad
oggi hanno retto il Paese.
Queste affermazioni, comunque, non ci possono esentare
dall'esprimere un giudizio politico nei confronti degli ufficiali
che si sono resi promotori di questa ondata repressiva.
Non vogliamo coinvolgere in questa denuncia in blocco gli
ufficiali del Battaglione Aosta, in quanto sappiamo che fra di loro
ci sono sinceri democratici, e hanno espresso preoccupazione per
questo stato di cose stato di cose estremamente grave se pensiamo
che molti dei provvedimenti repressivi sono di natura chiaramente
politica.
Non vogliamo far risalire la responsabilità di quanto sta
succedendo alla gestione del tenente Colonnello Mursuti attuale
comandante del Battaglione, anche se è con il suo arrivo che è
cominciata l'ondata repressiva.
Il Colonnello Mursuti è a modo suo un democratico, sinceramente
preoccupato del benessere dei suoi soldati, ma non si può essere
democratici e applicare rigidamente un regolamento vecchio e
chiaramente fascista, dare corso a un regolamento di questo genere
significa applicare la legge, non fare giustizia, per il colonnello
forse non esiste volontarietà, in queste denunce, ma non può essere
sottovalutata la sua disponibilità, affinché ciò avvenga;
volontarietà esiste nei gradi più bassi e principalmente in un
gruppo di sottoufficiali ben individuato che oltre a essere degli
esperti enologi(?), non nascondono i loro legami con gli esponenti
della destra valdostana e nazionale e fanno pubblica professione di
squadrismo fascista.
In questa operazione, sono spinti a nostro avviso, in questa
operazione, spinti da un paio di ufficiali comandanti di compagnia,
tra cui il Vice comandante del Battaglione, capitano Todeschini,
dai primi di gennaio, promosso maggiore.
È un fatto isolato, un incidente, o ha una sua logica; il
Generale di Corpo d'armata, Francesco Mereo, attuale Capo di stato
Maggiore dell'Esercito, cioè Generale di corpo d'armata a quattro
stelle, in un rapporto tenuto a Pordenone il 28 luglio scorso ai
Comandanti di grandi unità e ai Capi di Stato Maggiore del 5° Corpo
d'Armata, al punto 5 del suo rapporto dice: "
Fra i giovani che
vengono alle armi molti risultano tarati sotto l'aspetto morale e
politico per cui...
Personnettaz
(D.P.)
- Prego, Chincheré...
Chincheré
(P.C.I.)
- Mi dica...
Personnettaz
(D.P.)
- ...un momento. Secondo il
regolamento, parlando di persone bisognerebbe che fossimo in seduta
segreta.
Chincheré
(P.C.I.)
- ...io non parlavo, non davo
dei giudizi sulle persone ma sui fatti, comunque tolgo i nomi delle
persone...
Personnettaz
(D.P.)
- ...io chiedo al Consiglio
cosa debbo fare.
Chincheré
(P.C.I.)
- ... tolgo i nomi delle
persone.
Personnettaz
(D.P.)
- ...adesso lo richiamo.
Allora la prego sorvoli sui nomi.
Chincheré
(P.C.I.)
-... il Capo di Stato Maggiore
dell'Esercito attuale, in un rapporto tenuto a Pordenone il 28
luglio scorso ai Comandanti di grandi unità e ai Capi di Stato
Maggiore del 5° Corpo d'armata al punto 5 del suo rapporto dice:
"Fra i giovani che vengono alle armi molti risultano tarati
sotto l'aspetto morale e politico, per cui ogni comandante accorto
deve disporre all'interno delle proprie caserme di manometri di
spia al fine di evitare episodi incresciosi.
Tali manometri di spia vanno scelti fra elementi di destra e
vanno premiati con permessi, somme in denaro, ecc.
Spiega ancora il Capo attuale di Stato maggiore dell'Esercito,
al comma 3 punto B di quel rapporto
"stante il dovere
incontrovertibile di difendere le infrastrutture militari da
penetrazioni di elementi eversivi nell'interno delle caserme, è
necessario agire con estrema energia, facendo pestare - sono parole
testuali - pestare energicamente chi penetra nell'interno, all'uopo
occorre organizzarsi predisponendo gruppi militari rigorosamente
selezionati e di piena fiducia.".
Dopo queste affermazioni non è azzardato dire che il MIS ha un
nuovo candidato per le prossime elezioni.
Di fronte a queste palesi violazioni della legge nessuno dice
niente. I regolamenti servono solo a reprimere i soldati per le
loro idee o per qualche lieve mancanza.
Ma noi vorremmo sottolineare un altro aspetto, che reputiamo
tutt'altro che secondario.
La storia moderna della Valle d'Aosta s'intreccia strettamente
con la storia del Battaglione Aosta.
I valdostani hanno tradizionalmente servito in questo Corpo. Dal
Battaglione Aosta sono usciti valorosi comandanti partigiani e
valorosi partigiani.
Non possiamo assolutamente permettere come forze politiche, come
Consiglio regionale che gruppi appartenenti alla destra eversiva
rovinino questa storia.
Pertanto noi chiediamo che il Consiglio regionale e le forze
politiche si pronuncino e facciano sì che al Battaglione torni quel
clima che l'ha sempre caratterizzato.
Pollicini (D.P.) -
Solitamente si ritiene che argomenti
che riguardano le forze armate siano argomenti tabù per quanto
riguarda discussioni in sede politica. Ma ritengo che questo non
debba essere anche perché in effetti, sia pure con notevole
ritardo, anche il Parlamento italiano ha dovuto occuparsi di
elementi tabù, quali quelli riferentesi alle forze armate, e mi
riferisco al famoso caso del SIFAR che secondo i piani che le
stesse argomentazioni portate dai parlamentari e dal Governo
potevano portare ad una eversione nel campo delle istituzioni
democratiche del nostro Paese.
Quindi, dico che non ritengo che questo argomento non possa
essere discusso in questa sede perché argomento analogo e ancor più
grave se n'è parlato in sede parlamentare anche nelle aule
giudiziarie.
Quindi, penso che sia anche giusto, oltre che doveroso che le
forze politiche si preoccupino di verificare la dinamica dei fatti
denunciati dalla mozione, senza evidentemente nessun preconcetto;
d'altra parte se equivoco c'è stato, meglio così, così vuol dire
che certi fatti paventati non si sono verificati, meglio così
perché vuol dire che certi timori che non sono sempre timori, di
carattere puramente così emblematico, ma sono timori concreti,
tant'è vero che le esperienze del nostro Paese nel passato, le
hanno potute assorbire decisamente attraverso le denunce fatte da
generali, ammiragli, mi riferisco sempre al discorso di Lorenzo e
all'ammiraglio Birindelli oggi parlamentare del M.S.I. e
evidentemente, direi, questa collusione fra indirizzo politico di
queste persone e responsabilità militare indubbiamente portano a
delle preoccupazioni proprio al riguardo della stabilità delle
istituzioni democratiche del nostro Paese.
Quindi noi non intendiamo sostanzialmente fare processi a
nessuno, intendiamo soltanto sia fatta luce sui fatti e che i dubbi
che nascono da questi fatti siano così, tolti con una chiarezza che
penso non si possa sottrarre il comandante del Battaglione Aosta in
un intervento che noi chiediamo il Presidente della Giunta faccia
nei suoi confronti, anche perché la gente semplice del nostro Paese
vuole essere tranquillizzata.
Se questo episodio è un episodio marginale, se è un episodio
isolato, ben sia, se non lo è, ragione ancor di più di un
intervento dell'autorità politica per evitare che si ripeta e per
fermare se questo fosse un indirizzo che si vuol prendere anche in
Aosta.
Ecco perché noi chiediamo al Presidente della Giunta un
intervento chiaro, senza preconcetti, senza direi, preoccupazioni
però neanche di ordine psicologico nei confronti di quello che
molti potrebbero considerare come un argomento tabù, sicurezza,
tranquillità alla popolazione valdostana che indubbiamente è
preoccupata di questi fatti.
Chantel
(P.S.I.)
- Il Partito Socialista ha
firmato la mozione e s'è associato per un fatto molto semplice: c'è
stata un'improvvisa, diciamo così, applicazione di regolamento in
modo enormemente ristretto con ben 13 denunce in poco tempo quando
gli stessi uomini erano abbastanza disciplinati perché questo fatto
non avvenisse con il vecchio comandante del Battaglione Aosta.
Senza dubbio mi consta, per aver avvicinato io personalmente
diversi militari, vero, che il clima del Battaglione Aosta è
cambiato con il nuovo Comandante, e mi sono associato proprio per
queste ragioni, perché si vada a vedere se effettivamente queste
tredici denunce non volendo interferire in quello che è il
regolamento disciplinare militare, avevano una ragione di essere,
... stata calcata la mano per ragione del tutto particolare e che
questo metodo che dissente da quella che è la tradizione degli
Alpini, perché una volta tra il comandante e gli ufficiali degli
Alpini e i suoi uomini, diciamo, c'era un rapporto molto diverso,
se si parla di tradizioni,...quello che ci può essere nella
fanteria, forse perché gli Alpini nella loro esercitazione, nel
loro clima, nel loro lavoro, il rischio è comune, e di fronte al
rischio comune, forse tante cose cambiano in rapporto, o forse
perché i vecchi ufficiali degli Alpini avevano forse una mentalità
diversa per quel che riguardava gli uomini che appartenevano allo
stesso corpo.
C'era più affiatamento, tra comandante e soldato e con questo in
guerra ha dimostrato che la disciplina esisteva e che specie il
Battaglione Aosta ha saputo conquistarsi una medaglia d'oro al
valor militare che dimostra che effetto della difesa e della Patria
esiste anche senza che si arrivi a una applicazione integrale di
regolamento forse appesantendo la mano.
La preoccupazione è proprio quella esposta, anche da Pollicini,
se esiste un principio e questo principio è quello di colpire
pesantemente è bene che il Presidente della Giunta chieda
spiegazioni interferisca, perché altrimenti la nostra gente che fa
il servizio militare rimarrebbe indifesa, impacciata, vero, è bene
che sia chiarita questa posizione; queste tredici denunce in un
tempo limitato, cominciano a essere un po' troppe, vero? E sembra
un po' strano che improvvisamente gli stessi uomini, che un tempo
non avevano bisogno di queste, diciamo così, repressioni, col
cambio del comandante sia cambiato il clima e siano cambiati gli
uomini.
Io non ci voglio credere che siano cambiati gli uomini. Gli
Alpini che c'erano prima, ci sono ancora adesso.
E non ho altro da aggiungere.
Ramera (D.C.)
- Confesso che non avrei molto da dire, se
non da chiedere, perché hanno parlato i tre firmatari di questa
mozione, dopo che hanno parlato tutti e tre io ne so meno di
prima.
Il primo, Chincheré, ha fatto una lunga disquisizione, direi una
requisitoria sull'esercito in generale, che non so cosa c'entri con
la mozione, cioè l'avrei capita se da questa requisitoria fosse
passato a un'analisi dei fatti che vengono portati così vagamente
per cui io ancora a questo momento, vorrei sapere che cosa si è
verificato, perché nessuno dei tre, caso strano, mentre quando si
tratta di parlare di fatti che accadono a 12.000 chilometri sono
informatissimi, peggio che avessero il ... o il deuxième bureau a
disposizione, l'intelligence-service, sono al corrente di tutto
quello che accade a 12.000 chilometri, qui firmano una mozione e
non mi spiegano minimamente che cosa sia accaduto, per cui mi si
chiede un voto su che cosa?
Io l'ho letta due, tre volte, quattro, anche adesso, però
proprio perché voi non dicevate niente.
Io chiedo che vada illustrata una mozione, no, perché mi sembra
poi il documento di oggi, che discuteremo oggi, basta leggere, io
voglio che me lo si illustri, sarò ingenuo, sarò deficiente, io so
solo che qui mi si dice a un certo momento che 13 sono stati
denunciati, nessuno mi dice il perché, che cosa è successo, ma
scusate, ma io quando vengo a sapere che qualcuno l'hanno
arrestato, i giornali mi spiegano chiaramente perché io lo so, o
dubito magari sulla forma, ma se voi avete saputo tutto questo e ad
Aosta, Dr. Chantel, mentre lei fa la partita (?), come faccio io
spesso, non ho visto quelle facce preoccupate perché nessuno sapeva
niente di questo?
Tanto per cominciare. Ora se avete fatto una mozione sarà perché
questi 13 genitori di questi 13, saranno venuti da voi, a spiegare,
a chiedere aiuto, diciamo, solidarietà, ma fino a questo punto io
non ho visto niente di tutto questo.
È per questo che vorrei chiedere ai firmatari se hanno elementi,
non che io voglia adesso confutare, perché non ho niente da
confutare, in quanto non so niente, chiedo a loro se hanno delle
informazioni da dare al Consiglio, perché dire semplicemente "il
Presidente intervenga" - ma mi spiace io non gli do questo mandato,
almeno personalmente io non glielo do questo mandato perché,
allora, il dovere anche come prefetto di informarsi senza bisogno
che lo solleciti proprio il modesto Consigliere che è il
sottoscritto.
Quindi io non gli do nessun mandato di chiedere.
Io chiedo prima a quelli che hanno firmato la mozione che
vogliano spiegare al Consiglio che cosa sanno, no? Perché poi mi
sembra strano che anche questa battuta - Chincheré  dice: "è
arrivato un tale nuovo colonnello, lasciamo perdere il nome, il
quale è democratico, però, ma è costretto ad applicare il
regolamento" da questa parte invece mi si dice che è arrivato un
nuovo colonnello, il quale praticamente avrebbe modificato tutto e
farebbe il ras, come se qui fossimo ancora agli eserciti del medio
evo , - dico allora anche i giudici quando giudicano, giudicano in
base alle leggi che hanno, qui abbiamo semmai se qualche cosa non
va, nel nostro esercito, abbiamo semmai da rivolgerci alle sede
idonea che è il Parlamento, qui siede il nostro Deputato, al quale
anch'io porgo il saluto, cosa che pensavo venisse fatta in apertura
a nome di tutti, dalla massima sedia del nostro Consiglio,
comunque, mi adeguo adesso che mi viene data l'occasione.
Io ritengo che siano i nostri parlamentari che possono
intervenire veramente nella sede idonea, dove si discutono tutte
quelle cose denunciate da Chincheré e anche quelle denunciate da
Pollicini, dal famoso SIFAR, che poi anche lì vorrei sapere come è
finita, perché caso strano in Italia, c'è la moda, l'ho detto
l'altra volta, le sofisticazioni in Campania, inquinamento,
ecologia, c'era stato il periodo del SIFAR, tuttora nessuno ha mai
saputo che cosa sia accaduto poi, perché tutto si è sgonfiato ...
(voce) ...
che cosa? Ma ci siete dentro anche voi, quindi ci
siamo tutti lì dentro, non so perché tiri fuori proprio quello
perché lì ci siamo tutti, tutti, caro Dr. Chantel, quindi non credo
che sia un buon esempio.
Comunque, io invito ancora i firmatari a volersi spiegare se
hanno qualche elemento in più perché altrimenti non mi sento di
dare questo mandato al Presidente su una cosa di cui non so niente,
perché uno potrebbe aver fatto chissà che cosa, e io gli dico al
Presidente: "vai a sentire che cosa ha fatto questo Alpino".
Insomma non saremo mica le balie, per farlo.
Personnettaz
(D.P.)
- Chi prende la parola?
Pedrini.
Pedrini (P.L.I.)
- Evidentemente io devo dire che ho
posto un attimo fa una domanda al mio collega Pollicini, capo
gruppo per farmi spiegare che cosa era successo.
Naturalmente l'amico Pollicini mi ha detto che praticamente
voleva saperlo anche lui, adesso qui ci troviamo sulla stessa
posizione; ma insomma a un dato punto abbiamo un Parlamento, mi
pare che non dobbiamo interferire evidentemente o se vuole
interferire può interferire il Prefetto, ma che evidentemente io
non posso dare un mandato che il mio è un mandato politico, al
Presidente della Giunta di andare a vedere, di mettere sotto
inchiesta il colonnello o non il colonnello o il capitano, o il
sergente o chicchessia.
Evidentemente queste sono cose che o il Presidente della Giunta
fa nella sua veste di prefetto, e quindi come rappresentante del
Ministero degli Interni e allora ha tutti i mandati, lui telefona
al Presidente o al Ministro dell'interno e si fa dare il mandato,
dopo di che, se, come Presidente della Giunta e non più come
prefetto, su questo, ma evidentemente io non posso dare un mandato
così in bianco, perché mettono in cella uno, perché è rientrato
dopo la libera uscita, io devo andare a chiedere il perché e il per
come al colonnello; ma questa evidentemente o voi date degli
elementi positivi, degli elementi sui quali noi possiamo dare un
giudizio, e allora possiamo sposare qualsiasi causa; ma
evidentemente senza giudizi, senza motivi, soltanto perché si è
preso un provvedimento, io non mi sento in coscienza  di dare
il mio mandato ad un'altra persona che evidentemente non fa parte
del mio partito, per sapere come e dove e perché sono stati presi
questi provvedimenti, e come sono andate a finire le cose.
Quindi, questo Consiglio voterà come vuole, il partito Liberale,
evidentemente non si adegua a queste prese di posizione perché non
sono chiare, perché non sono pulite, nel senso che quando si fa
un'interrogazione, evidentemente è un'interrogazione che pone degli
interrogativi, ma deve avere un substrato di qualcosa sulla quale
si vuole fare un'interrogazione, questo, secondo noi è il punto di
tutta la questione e quindi il partito Liberale non si associa
evidentemente a questa interrogazione.
Pollicini (D.P.) -
Il discorso che è stato appurato è
questo, che in un mese e mezzo hanno mandato alle Carceri di
Peschiera 13 Alpini, abbiamo cercato di sapere il motivo, non lo si
sa, chiediamo attraverso il Presidente di conoscere i motivi.
Tredici persone in carcere un mese e mezzo, non era mai
successo, non è vero che non è successo niente.
Io contesto a Ramera il fatto che è successo niente, che non vi
sono elementi per poter fare una richiesta di chiarimento.
Noi intendiamo essere informati, se è possibile, del perché di
questo fatto, assolutamente inusitato, perché non era mai avvenuto,
che in un mese e mezzo rinchiudessero nelle carceri di Peschiera
tredici Alpini del Battaglione Aosta, punto e basta.
Vogliamo sapere i motivi.
Caveri (U.V.)
- Voglio fare una breve osservazione: la
Costituzione della Repubblica è basata sul principio della
separazione dei poteri, qui si chiede al n. 1 di questa mozione,
che le autorità politico-amministrative interferiscano in una
vicenda giudiziaria, di competenza del Tribunale Militare.
Io mi ricordo che nei primi mesi in cui io rivestivo la carica
di Presidente della Giunta c'era la processione nel mio ufficio di
gente che chiedeva il mio intervento in procedimenti penali,
interessamenti presso il Presidente del Tribunale, o presso il
Procuratore della Repubblica.
Io mi sono sempre rifiutato di fare cose del genere e ho detto
ben chiaramente a questa gente, a questi postulanti che come
Presidente della Giunta regionale, non potevo intervenire nei
procedimenti penali.
Quindi, io ritengo che il Presidente della Giunta non possa
intervenire in una vicenda giudiziaria che sia di competenza del
tribunale Ordinario e che sia di competenza di una Magistratura
speciale, ad esempio anche il Tribunale Militare.
Quindi, questa mozione, per me è incostituzionale.
Si parla sempre della Costituzione della Repubblica quando fa
comodo, ma si dimenticano i principi fondamentali della
Costituzione, come in questo caso, ed è per questo che il gruppo
consiliare dell'U.V. che non vuole entrare nelle polemiche sui
fatti perché tra l'altro ignora in che cosa consistono questi
fatti, ma soprattutto ci asteniamo perché riteniamo che questa
mozione sia contraria alla Costituzione della Repubblica, di cui si
parla tanto e che poi al momento opportuno, quando fa comodo si
mette sotto i piedi.
Dolchi (P.C.I.)
- Visto che si ha necessità di
chiarimento, io sono d'accordo con il collega Pollicini, il
dibattito in Consiglio regionale, la richiesta al Presidente della
Giunta non è di interferire nei procedimenti.
È un punto interrogativo, è una domanda, una richiesta che
legittimamente si pone il Consiglio regionale quando viene a
conoscenza che fatti che non avvenivano prima si sono verificati di
frequente dal 20 ottobre in avanti.
Prima il Battaglione Aosta non aveva mai avuto il privilegio di
una serie così intensa di procedimenti di deferimenti al Tribunale
Militare; tredici denunce dal 20 ottobre hanno preoccupato le
famiglie dei militari, i militari devono preoccupare una assemblea
elettiva, e io non scendo nella disquisizione se la mozione è
costituzionale o meno.
Ma devono preoccupare un'assemblea elettiva, per quanto riguarda
la vita di cittadini, di abitanti della Valle d'Aosta, anche se in
difesa, deve preoccupare il Consiglio Regionale e la presenza qui
del Deputato, mette in condizioni il Consiglio regionale di
dibattere questo argomento alla presenza di un parlamentare che può
in sede parlamentare far sentire questa voce e queste
preoccupazioni.
Quindi non è che il Consiglio regionale diventi il giudice
istruttore dei procedimenti.
Il Consiglio regionale si fa interprete di una preoccupazione e
se è possibile non potendo avvalersi del SIFAR si avvale del
Presidente della Giunta, per fare luce su questo fatto e sulle
preoccupazioni che questi hanno fatto sorgere fra la popolazione
della Valle d'Aosta.
E vorrei aggiungere che c'è qualcuno che non ha le
preoccupazioni del Consigliere Ramera, perché in data 17 dicembre
il Secolo XIX d'Italia, che voi conoscete perché ha la testata che
ricorda stranamente nei caratteri il Popolo d'Italia, il quotidiano
del partito fascista, pubblica la notizia che gli onorevoli Maina,
De Lorenzo, Nicolai, Rauti, Saccucci, hanno presentato al Ministro
della Difesa un'interrogazione nella quale fra l'altro intendono
sapere se non ritengono che questo ennesimo attacco contro la
gerarchia militare che sarebbe avvenuto in Valle d'Aosta, ad Aosta,
con l'affissione di manifesti che denunciavano questo stato di
cose, sia teso a minare il morale della truppa e che avviene a
pochi giorni dalla comparsa di manifesti, per cui non sia da
addebitare la precisa responsabilità del Partito Comunista
Italiano, che agirebbe nell'interno delle Forze armate, come
elemento sovversivo e disgregatore, ebbene il Secolo d'Italia, gli
On.li Deputati del M.S.I. non si trincerano dietro a limitazioni
delle assemblee elettive, pubblicano a chiare lettere
...
(voce)...
va bene, va bene, noi riteniamo che anche il
Consiglio regionale che è un organismo eletto e democratico possa
intervenire nel dibattito che interessa tutto il paese, per la
democratizzazione delle Forze Armate.
Il linguaggio fascista di questa interrogazione e parliamo di
morale di truppa, proprio di gente che si è dimenticata del morale
del Battaglione Cervino quando combatteva sul Don; mandato a morire
senza scarpe e senza armi, da questi che oggi si ergono a difensori
delle istituzioni e delle Forze Armate.
Noi riteniamo che il Consiglio regionale possa anche dire la sua
parola su questo argomento e respingiamo l'insinuazione che
l'iniziativa dei firmatari della mozione e che la posizione del
Partito comunista sia sovversiva o disgregatrice.
Ricordiamo che l'esercito repubblicano è risorto e rinato dalla
Resistenza, così come la Resistenza, lo ha ricordato Chincheré ha
avuto l'apporto della parte migliore dell'esercito, dopo l'8
settembre.
Gli Alpini hanno partecipato attivamente alla Resistenza:
Cavagnet, Mésard, Mosquet, Ourla, una medaglia d'oro Ramires,
alpino caduto in terra di Jugoslavia, il Corpo Italiano di
Liberazione ha gettato le basi del nuovo esercito democratico della
Repubblica italiana, combattendo a fianco degli alleati da
Montecassino alle Alpi; ma noi sentiamo anche la preoccupazione che
questo esercito, a cui la Resistenza ha ridato onore e fiducia,
dopo il tradimento dell'8 settembre.
Questo esercito deve essere difeso e i comunisti sono stati in
prima fila, deve essere difeso dalle inquinazioni fasciste e i
comunisti sono stati in prima fila nella Resistenza, perché
l'Italia avesse quella Libertà con le regioni, con la giustizia,
con la democrazia, anche un esercito nuovo, diverso, ecco perché i
comunisti, in questo caso e io parlo solo a nome dei comunisti,
protestano, denunciano, reagiscono ed hanno il diritto oltre che il
dovere di farlo, quando si trovano e si ritrovano dei regolamenti
fascisti che applicati a senso unico e non dico più perché siamo in
seduta unica, quando si accorgono che la democrazia si ferma alla
garitta della sentinella, quando constatano come avviene da anni
che essere di destra, dichiaratamente di destra e fascista durante
la prestazione del servizio militare di leva, ... obbligatoria, per
cui non siamo d'accordo, ebbene significa essere se ci si dichiara
di destra dei bravi militari, ma essere socialisti di sinistra o
comunisti, significa essere disgregatori.
Noi, noi anche in questa sede, dalla tribuna del Consiglio
Regionale, uniamo la nostra voce a quanti in Italia ritengono
giunto il momento per una vasta campagna parlamentare e non solo
parlamentare ma che esca anche dal chiuso di Montecitorio, da
Palazzo Madama per investire tutti i cittadini e non solo quelli
alle armi ma tutti i cittadini che hanno a cuore le Forze armate,
l'Esercito e la loro tradizione, affinché l'esercito italiano abbia
quella trasformazione in senso democratico che la Costituzione
indica ecco perché noi abbiamo sottoscritto la mozione e facciamo
anche il discorso più ampio della democratizzazione delle forze
armate.
Rappresentiamo un corpo elettorale che ci ha mandato qui e anche
a nome loro pronunciamo queste parole; potrà o non potrà il
Presidente della Giunta appurare questi fatti, vorrà, potrà, o non
potrà il Deputato della Valle d'Aosta avere risposte esaurienti, a
Montecitorio nell'aula parlamentare?
Questo è un fatto successivo, secondo noi è positivo, che il
problema qui sia stato discusso e sia stato affrontato e che in
questa luce anche le famiglie dei militari,  anche le famiglie
di tutti quanti prestano servizio nel Battaglione Aosta e negli
Alpini e nelle Forze armate, in questo momento sappiano che gli
eletti, che il Consiglio regionale, non trascura occasione per
riaffermare con il proprio voto, con la propria voce e con la
partecipazione al dibattito, questa necessità impellente per il
nostro paese di dare democrazia alle forze armate della
Repubblica.
Bordon (D.C.)
- Io dico sia forse per l'ora tarda e un
po' perché si è anche un po' stanchi, prendo la parola con
preoccupazione; perché so da dove parto e non so dove andrò a
finire, che Dio me la mandi buona, come si dice sempre, perché
penso di non essere un giudice troppo imparziale, in questo caso,
in quanto che, e ne sono stupito che non prenda forse la parola
lui, visto che mi ha soffiato qualche cosa alle orecchie, ho avuto
l'onore di fare il servizio di prima  nomina, come
sotto-tenente nel 1940, insieme con Balestri, al 4° Alpini di
Aosta, e allora quando ho letto questa mozione, me ne sono già
preoccupato effettivamente.
Naturalmente poi dalle lunghe - perdonatemi - chiacchierate -
vorrei dire esposizioni, per educazione, ma per me sono
chiacchierate, fino a prova contraria, che ho sentito qui dentro,
da tutta questa lunga chiacchierata, ripeto, a un certo momento, mi
sono venuti dei dubbi, dubbi che però non avevo mai avuto e che mi
stanno cadendo regolarmente, perché dico questo - io sono veramente
stupito; abbiamo sentito parlare degli Alpini, con un certo
entusiasmo, con una certa emozione e ci siamo sentiti dire che
forse, sono cambiati gli ufficiali degli Alpini, che non c'è più
quello spirito di democrazia, che esiste effettivamente in questo
nostro Corpo che è meraviglioso, e perdonatemi, qui non si vuole
fare della gelosia, dello spirito di Corpo, ma indubbiamente è
famoso il corpo degli Alpini, perché è un reparto, è un insieme di
forze, che come diceva giustamente chi prima di me,  ha avuto
la medaglia d'oro nel Battaglione di Aosta, e molte volte anche gli
ufficiali sono mandati a quel paese, quanto fanno fare delle
imprese che non si devono fare.
Quindi tutte queste cose mi avevano preoccupato ma mi
tranquillizzo di nuovo, io non posso ammettere e non posso pensare
che nel Corpo degli Alpini, gli ufficiali siano cambiati di colpo e
siano diventati tutti dei negrieri come state spiegando voi, non lo
credo.
Infatti voglio venire incontro al gesto di Chincheré perché fin
che si può avere una certa obiettività, è giusto che ci sia. Non
tutta, che ci sia un parte, vorrei dire  però abbastanza
larga, da quanto hai detto tu Chincheré, di gente che porta lì
dentro uno spirito fascista, con tutto quello che si è detto, io
questo non lo posso credere; e crederei soltanto il giorno in cui
mi si desse la possibilità di confutare questo, mi si dicesse - no,
sta accadendo questo, così così e così; naturalmente, non
offendetevi, io non voglio mettere la benzina sul fuoco, perché se
no, oggi, non incominceremmo alle quattro ma incominceremmo alle
cinque, perché qui andremmo avanti certamente per un paio
d'ore.
Voi dovete pensare che quando noi abbiamo visto le firme che si
sono in calce a questa mozione non siamo stati molto tranquilli e
molto obiettivi, perché non avete voi il crisma di tanta
obiettività; molte volte ve l'ho detto prima, l'hai detto tu
Chincheré stamattina, portate sempre la demagogia, per cui noi
sappiamo che piace a voi del Partito comunista sovvertire molte
delle istituzioni che noi abbiamo in Italia, sì sì, scrivi, prendi
pure nota, tanto io, me lo aspetto questo ritorno, avrò anch'io una
cartuccia da sparare e pertanto noi partiamo sempre con un senso di
preoccupazione, non siamo molto tranquilli, per cui a un certo
momento, siamo rimasti qui e abbiamo letto la mozione che voi avete
fatto, naturalmente questa mozione che voi avete presentata, diceva
una cosa, e qui nella spiegazione ne avete dette molte di altre; e
bene - ha detto il mio capo gruppo, che avrei voluto lasciare solo
nella ghenga, nella battaglia, ma bene ha detto - qui in fondo in
fondo si fa un processo quasi a tutto l'esercito italiano, qui se
domani, io penso, il procuratore della Repubblica dovesse vedere
tutto quello che è registrato con i nomi che sono stati fatti, ecc.
ma, mi sembra che sia molto materiale, da prendere in esame, perché
mi sembra che la critica vada bene fino a un certo punto, che le
colpe si possano dare quando c'è dall'altra parte del banco, colui
che si può scolpare, ma io in questo non voglio neanche entrare,
cercherò di essere il più breve possibile, perché mi aspetto la
reazione che provocherà la mia reazione a catena e andremo
avanti.
Quindi, io mi soffermo soltanto alla mozione vostra e che avete
presentato qui, perché proprio per il motivo che vi ho detto
all'inizio, e ho cercato di documentarmi.
Dico: ma qui, cosa sta succedendo, ma qui i reparti alpini
stanno diventando peggio delle S.S. di famigerata memoria; ma qui
cosa sta succedendo, ma qui abbiamo delle denunce di ragazzi, che
sono veramente dei bravi giovanotti, e che quindi vengono
schiaffati in prigioni, veramente tremende, come è scritto qui.
Io, insomma mi sono preoccupato, e ho voluto sincerarmi un po'
di questa storia.
Naturalmente Ramera vi ha chiesto: dice ma - due volte ve l'ha
chiesto: ma ditemi un po' di che cosa si incolpano questi ragazzi;
perché qui sopra, qui lo dite voi, "venuto a conoscenza che nel
volgere di 45 giorni 13 militari del Btg. Aosta di stanza nella
nostra città, sono stati deferiti al Tribunale Militare con
imputazioni che restano tutt'ora sconosciute,
"tuca nen al
Piemunt"
noi, abbiamo incominciato a dire: ma per sapere cosa è
accaduto, andiamo un po' a vedere che cos'è, per quale motivo hanno
fatto questo.
Allora io sono andato a cercarmi un giornale che desse a voi
maggiore credibilità, non a noi, a noi ne dà pochina pochina, però
voi mi direte: questa volta tu ci credi.
No, io non ci credo, non voglio neanche entrare in merito, ma io
sono andato a prendermi l'Unità vostro, in data 10 gennaio, fa giù
una lunga chiacchierata, due articoli e più e a un certo momento io
ho sottolineato soltanto questo primo e secondo punto; tutto il
resto lo lascio a parte, perché grosso modo dice poi tutto quello
che ha detto Chincheré.
Ma qui dice a un certo momento - e voi non lo sapevate - dicevo
appunto a Pollicini, ma Pollicini, io capisco, Chincheré, capisco
la passione di Chantel ma tu che sei un uomo freddo, queste cose le
dovresti sapere.
Le imputazioni sono diverse.
Naturalmente io non posso dirvi altro di quello che c'è qui.
C'è chi si trova nei guai, per essersi rivolto a un caporal
maggiore con l'appellativo di striscione, nel gergo di caserma è
l'equivalente di lecca piede. Chi rischia una punizione per non
aver alzato il braccio durante la cerimonia di giuramento o per
averlo fatto con il pugno chiuso, ma poi tra parentesi, non ne
voglio fare una tragedia, mai, mai, perché purtroppo stiamo andando
avanti, le tragedie, verranno, ma non dipenderanno da noi.
Ma io mi domando Signori, se per caso fosse accaduto in Russia,
dove non so come si giura, ma se per caso là si giurasse con il
pugno chiuso e ce ne fosse uno che lascia aperta a mano, io non so
cosa gli avrebbero fatto.
Ma queste sono
boutades
,
sia chiaro, sì, sì lo
dico io proprio perché sono anche le tredici, quindi arrivati a un
certo momento, io mi stupisco di questo, ma andiamo avanti.
Il braccio durante la cerimonia o per averlo fatto con il pugno
chiuso, siccome pugno chiuso in Italia - a questo pugno si
attribuisce un'impostazione politica, io penso che qualora lo
avessero fatto, qualche cosa si può anche richiamare come
attenzione.
Ma lì c'è scritto poi: due addetti alle cucine, accusati di aver
sottratto una scatola di tonno ed un pacco di pasta, si trovano già
nel carcere di Gaeta.
Indubbiamente io dico che forse se non fossero militari, per
aver sottratto solo questo, in confronto a quello che accade, non
li avrebbero certamente mandati a Gaeta.
Ma tu Ramera, volevi sapere un po' quali erano le imputazioni,
da qui, ma non lo dico mica io, sia chiaro, non leggi mai l'Unità,
io invece l'ho letto proprio per arrivare qui, perché se per caso
avessi portato la Gazzetta del Popolo o La Stampa, non so, faccio
dei nomi, ma Il Popolo nostro, poi non ne parliamo, ci avrebbero
detto che eravamo dei contafrottole, ma io ho portato l'Unità, e
quindi, in conclusione si tratterebbe secondo la nostra mentalità,
di ufficiali di complemento o di civili democratici, è forse troppo
grave tutto quello che hanno fatto per questo.
Ma io oltre non ci posso andare, perché io penso che la
disciplina in una caserma e in Italia, in Francia, in Inghilterra,
in Russia, dappertutto, sia ancora una certa disciplina che non
possiamo, quando vestiamo questi panni, sopportare.
Ma ho detto prima che non volevo continuare.
Quindi, vedete amici, noi abbiamo esaminato la vostra mozione,
non siamo andati oltre.
Noi, tutte le critiche che voi avete fatto, su tutta
l'impostazione noi a tutto questo vi diciamo quello che hanno già
detto altri.
A un certo momento, noi vi diciamo, ma scusate, noi siamo
arrivati in Consiglio regionale, noi dovremmo dare il mandato al
Presidente della Giunta per andare a vedere questo.
Ma fino a prova contraria, io credo che la prima autorità della
Regione è il Prefetto Presidente della Giunta, quindi, anche una
visione su tutto quello che può essere militare, ma il Presidente
di Giunta, io non so, il Prefetto, avrei chiamato il Generale Mola
di Larissé, o chi per esso e gli avrei detto: "corrono queste voci,
o che cosa, si può venir fuori, ce lo volete dire"; bene è stato
detto che questa materia è competenza di discussione alle due
Camere, con il Ministro della Difesa, si faccia tutto quello che si
ha da fare, ma che noi si debba arrivare qui, a dare un mandato,
perché si vada a vedere questo.
Ognuno ha le sue idee, ognuno ha i suoi punti di vista, ognuno
ha i suoi scopi, sottolineato, noi non ce li abbiamo.
Noi riteniamo che se effettivamente sono accadute queste cose
che l'Unità ci segnala, questi militari che saranno messi sotto
processo, già lo sono, avranno il loro avvocato, noi abbiamo ancora
sempre fiducia in questo, perché adesso ce l'abbiamo ancora noi
riteniamo che chi ha rubato la pasta o l'olio, se non è vero che
non l'ha rubato, verrà mandato via da Gaeta, noi speriamo ancora e
abbiamo fiducia che chi non ha fatto niente venga assolto, ma noi
non possiamo associarci assolutamente a delle impostazioni di
questo genere perché poi in modo particolare, nella vostra mozione,
a parte le critiche in generale che avete fatto, nella vostra
mozione che è quella che noi dobbiamo esaminare, qui in questo
consiglio, mancava proprio tutto, perché dicevate "ne hanno messi
tredici dentro, non sappiamo perché li hanno messi dentro"; allora
andando a leggere l'Unità che forse sbaglia, perché non dico mica
che sia infallibile, ma quando ti dice che i motivi sono quelli,
noi non abbiamo altro da dire siamo convinti che la giustizia
militare porterà avanti questo con quella obiettività che è giusto
che ci sia, siamo convinti che nei reparti alpini ci sono ancora
gli stessi ufficiali di prima e se qualche d'uno, o per motivi,
perché poi se si vive in una associazione, in un conglomerato, un
insieme di persone, ci sarà forse quello che è più pignolo e quello
che è più "naione", si dice, ma io più di questo non vi posso dire,
per cui a titolo personale, perché non accadano più delle
divergenze, io vi dico che non mi posso associare a questo quindi
io mi asterrò, naturalmente il Presidente della Giunta o Prefetto,
assuma tutte le informazioni che deve assumere e i Parlamentari
della Valle sono a Roma per questo, si diano da fare, e poi
eventualmente pregheremo il Prefetto che ci venga a dire "avevate
ragione, avevano ragione, quella mozione era così e così perché in
questo ambiente ci sono delle cose che non vanno", ma per oggi,
no.
Personnettaz
(D.P.)
-  Data l'ora tarda, se
il Consiglio è d'accordo si propone di rinviare la prosecuzione
della discussione al pomeriggio.
Informo i componenti la Commissione dei Lavori pubblici che la
Commissione stessa è convocata per oggi pomeriggio alle ore
quindici per nomina del suo Presidente.
E il Consiglio è convocato per le ore sedici.
Dunque, la Commissione dei Lavori Pubblici è convocata per le
15,30 di oggi pomeriggio.
---
La seduta è sospesa alle ore 13,12.
