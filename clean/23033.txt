Classificazione
STATUTO
ZONA FRANCA



Oggetto del Consiglio n. 2371 del 21 dicembre 2006 - Resoconto
OGGETTO N. 2371/XII - Approvazione di risoluzione: "Tutela
delle prerogative sancite nello Statuto e revisione complessiva del
sistema beni in esenzione fiscale". (Rinvio di altra
risoluzione)
Risoluzione
Visto l'articolo 14 dello Statuto di autonomia, che
istituisce la zona franca per il territorio della Valle d'Aosta e
stabilisce che le modalità d'attuazione della zona franca siano
concordate con la Regione e stabilite con legge dello
Stato;
Vista la legge 3 agosto 1949, n. 623 e successive
modificazioni, concernente l'immissione in consumo in Valle d'Aosta
di determinati contingenti annui di generi e di merci in esenzione
fiscale, tra cui, in particolare, carburanti per
autotrazione;
Vista la Direttiva 2003/96/CE del Consiglio del 27 ottobre
2003 che ristruttura il quadro comunitario per la tassazione dei
prodotti energetici e dell'elettricità, ed in particolare i suoi
articoli 18 e 19, che, rispettivamente, autorizzano la deroga per
il consumo nella Regione Valle d'Aosta al 2006 e definiscono la
procedura per la richiesta di deroghe da parte degli Stati
membri;
Considerato che lo Stato italiano ha richiesto alla
Commissione europea, ai sensi della citata Direttiva, di proporre
al Consiglio dell'UE la proroga, tra le altre, della deroga
valdostana;
Appreso del diniego della Commissione europea alla richiesta
della Stato italiano;
Considerate le conseguenze che una mancata proroga della
deroga potrebbe comportare sul sistema di erogazione dei carburanti
a beneficio dei cittadini valdostani;
Il Consiglio regionale
Impegna
§
Il Governo regionale a proseguire in tutte le attività
necessarie a garantire che le prerogative regionali sancite nello
Statuto di Autonomia siano tutelate da parte del Governo
italiano;
§
I Parlamentari valdostani ad attivarsi affinché la
problematica sia portata alla massima attenzione del Governo
italiano, alla ricerca di una soluzione concordata con la
Regione;
§
Il Governo regionale di concerto con le Commissioni
consiliari competenti a studiare una revisione complessiva del
sistema beni in esenzione fiscale ed in particolare i "buoni
benzina" al fine di apportare i benefici a tutta la popolazione
valdostana.
F.to: Lavoyer - Sandri - Viérin Marco - Bortot - Frassy -
Vicquéry
Presidente
- La parola al Consigliere Lavoyer.
Lavoyer (FA)
- Brevissimamente, la risoluzione la
conosciamo tutti perché l'hanno sottoscritta tutti i gruppi
consiliari, le premesse sono state ampiamente dibattute. Nella
parte impegnativa impegniamo il Governo regionale a proseguire
tutta l'attività necessaria a garantire che le prerogative
regionali sancite dal nostro Statuto vengano tutelate da parte del
Governo e invitiamo i Parlamentari valdostani ad attivarsi,
affinché sulla problematica sia portata la massima attenzione da
parte del Governo; impegniamo altresì il Governo regionale, di
concerto con le commissioni consiliari, a studiare una revisione
complessiva del sistema beni in esenzione fiscale.
Presidente
- La parola al Consigliere Frassy, per
l'illustrazione dell'altra mozione da discutere insieme.
Frassy (CdL)
- Cercherò di essere, a mia volta, sintetico
nell'illustrare questa risoluzione, anche se qualche precisazione è
opportuno farla. La prima è che dopo
"Consiglio regionale"
,
"invita"
è rimasto nel computer, ma questa è la premessa per
capire l'impegnativa. Ciò detto, la risoluzione appena illustrata
dal collega Lavoyer vede l'adesione anche del nostro gruppo e
richiamando le note vicende sulla questione dei carburanti in
esenzione fiscale, impegna il Governo regionale e i Parlamentari
valdostani. Noi condividiamo questo passaggio, ma riteniamo che
sarebbe opportuno fare una leva diretta sul "primo attore" di
questa vicenda, anche se mi verrebbe da dire che più che il primo
attore è stato un po' la "comparsa" di questa vicenda, nel senso
che il Governo italiano non ha giocato il ruolo che avrebbe potuto
e dovuto spendere in Europa.
Tutta questa vicenda nasce da una distrazione ancora più lontana
del Governo italiano, quando nel 1992 nella direttiva n. 12
venivano elencate le aree nelle quali erano in essere agevolazioni
fiscali sui carburanti pre-esistenti ai trattati di Roma e
paradossalmente la Valle d'Aosta, pur essendo interessata da queste
esenzioni fiscali fin dal 1949, è stata omessa da questo elenco,
motivo per il quale la Regione Valle d'Aosta rientra nel regime
delle deroghe, perché se fossimo rientrati in questo elenco, questo
problema oggi non lo avremmo vissuto. Perciò pensiamo che sia
importante invitare il Governo italiano, che è l'interlocutore con
Bruxelles, ad avviare le azioni politiche, perché nulla più che
un'azione politica può essere fatta affinché si recuperi una
dimenticanza, un'omissione, una distrazione avvenuta in quel
lontano 1992, e tutelando le specificità statutarie della nostra
Regione, faccia rientrare la Valle d'Aosta in quelle aree elencate
nella direttiva n. 12/1992, che porrebbero fine a questa vicenda,
nel senso che darebbero diritto in maniera perpetua a questo
diritto dell'esenzione fiscale. Altrimenti non recuperando spazio
nella direttiva n. 12/1992 ci troveremmo puntualmente, ogni volta,
a dover rientrare nel regime della deroga: questo è il senso della
risoluzione.
Presidente
- La parola al Consigliere Viérin Marco.
Viérin M. (SA)
- Solo per dire che abbiamo firmato questo
accordo con tutti i gruppi presenti in aula. Volevamo solo essere
chiari su un concetto: che il gruppo della "Stella Alpina", pur
ribadendo la necessità di mantenere i rapporti con Roma e
Bruxelles, ritiene, qualora non si raggiunga l'obiettivo del
mantenimento dei buoni benzina, che lo stesso Consiglio regionale
lavori su una proposta alternativa, rilanciando la sua autonomia
nei confronti delle materie statali ed europee.
Presidente
- La parola al Consigliere Sandri.
Sandri (GV-DS-PSE)
- Abbiamo condiviso molto volentieri
questa risoluzione, perché va nella scia della proposta di legge
che abbiamo presentato e delle mozioni che avevamo condiviso al
mese di settembre con l'Assessore. Credo che questo sia il modo di
lavorare fra Consiglio e Giunta, ognuno con il suo ruolo, ma nella
volontà di trovare una soluzione comune.
Aggiungo, a quanto ha detto adesso il collega Viérin, che
condivido: è importante che si cerchi anche di guardare in futuro a
soluzioni innovative. Sono 2 i grandi temi su cui dobbiamo
lavorare: un supporto per quanto riguarda le spese energetiche e un
supporto per quanto riguarda le spese di trasporto; sono 2 binari
su cui bisognerà fare cose innovative, ma - come ricordava il
Presidente Caveri - ormai i 9/10 di queste cose sono pagate da
"mamma Regione", quindi siamo sicuramente titolati a ragionarci
seriamente.
Presidente
- La parola al Presidente della Regione,
Caveri.
Caveri (UV)
- Mi felicito di questa unanimità di intenti
concernente un tema così delicato, sul quale non tornerò, perché
all'inizio del Consiglio abbiamo lungamente dibattuto. Nella
giornata di domani avrò occasione di fornire ai Parlamentari
valdostani l'insieme della documentazione, compresa la riflessione
su questa risoluzione che impegna, da un lato, il Governo regionale
e, dall'altro, i Parlamentari valdostani in una vicenda che è assai
intricata sia dal punto di vista giuridico che politico.
Chiederei ai colleghi del gruppo della "CdL" di ritirare la loro
risoluzione o, meglio, di chiederne l'iscrizione automaticamente al
prossimo Consiglio, perché trovo che, pur essendo d'accordo sul
fatto che evidentemente il "casus belli" deriva molto dalla
direttiva n. 12/1992, perché certamente se in quella direttiva
fosse stata fotografata - com'era legittimo fare - la particolarità
del regime di esenzione fiscale di carburanti in analogia a quel
che avviene a Campione d'Italia e a Livigno, si sarebbe capito che
questo tipo di nostre esenzioni sono precedenti all'entrata in
vigore, quasi 50 anni fa, del trattato di Roma. È del tutto
evidente che la difesa dei diritti dei Valdostani rende unitaria la
dichiarazione di intenti che esiste in questa risoluzione, che
consentirà a maggior ragione al sottoscritto e ai Parlamentari
valdostani di interloquire con quello che consideriamo essere in
questo momento il nostro interlocutore principale, vale a dire il
Ministro Padoa-Schioppa.
Presidente
- La parola alla Consigliera Squarzino
Secondina.
Squarzino (Arc-VA)
- Noi anche voteremo volentieri questa
risoluzione, perché prende in esame uno dei punti cardine del
nostro intervento di ieri mattina. Il nostro intervento di ieri è
stato molto critico rispetto al modo in cui è stata gestita finora
la questione e vedevamo in prospettiva delle nuove possibilità. Qui
non stiamo a vedere la colpa di chi è o chi non è, questo sarà un
aspetto che vedremo in commissione, eventualmente analizzando
meglio tutta la documentazione.
In questo momento ci serve affermare 2 principi: che va
verificata fino in fondo la possibilità di una deroga in base
all'articolo 19, vediamo come e in che modo; che bisogna comunque
cominciare a prepararci al "dopo-buoni benzina", perché sono
situazioni che la Comunità europea sempre meno faciliterà e noi
abbiamo la possibilità, incamerando i 9/10, di avere a disposizione
delle risorse finanziarie che possiamo utilizzare là dove meglio
utilizzarle per tutti, quindi in situazioni tipo l'energia
alternativa, riscaldamento, trasporti pubblici... È importante che
queste riflessioni siano fatte in commissione.
Presidente
- Non ho altri iscritti, dichiaro chiusa la
discussione generale sulle 2 risoluzioni.
La parola al Consigliere Frassy.
Frassy (CdL)
- Prendiamo atto della riflessione che ha
fatto il Presidente Caveri sulla risoluzione che abbiamo iscritto,
presentata dal nostro gruppo; accettiamo di riscrivere in
automatico al prossimo Consiglio questa risoluzione, ai fini degli
approfondimenti richiamati.
Presidente
- La seconda risoluzione è rinviata al
prossimo Consiglio.
Pongo in votazione la risoluzione firmata da tutti i gruppi:
Consiglieri presenti, votanti e favorevoli: 32
Il Consiglio approva all'unanimità.
