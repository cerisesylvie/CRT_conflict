Classificazione
SPORT E TEMPO LIBERO
Infrastrutture ricreativo-sportive
TRASPORTI E VIABILITÀ
Impianti a fune



Oggetto del Consiglio n. 3059 del 5 dicembre 2017 - Resoconto
OGGETTO N. 3059/XIV - Interpellanza: "Modalità di reperimento
delle risorse finanziarie per la realizzazione dei collegamenti
intervallivi tra i comprensori sciistici Monterosa Ski-Cervinia e
Pila-Cogne"
Farcoz (Président) -
Point n° 17 à l'ordre du jour. Pour
la réponse la parole au collègue Bertin.
Bertin (GM) -
Riprendiamo l'argomento già più volte
affrontato relativo ai cosiddetti collegamenti intervallivi. Un
argomento sul quale ho già avuto modo di dire come la pensavo e che
comunque continua a essere oggetto nel tempo di diverse iniziative
sia in Consiglio che fuori. Ci riferiamo evidentemente ai
collegamenti fra il Monterosa Ski e il Cervino e al collegamento
Aosta-Pila-Cogne. Con questa interpellanza, visto che continua a
essere oggetto anche di numerosi interventi sulla stampa locale,
volevamo fare un po' il punto della situazione, soprattutto per
quel che riguarda l'aspetto finanziario.
Recentemente ho presentato un'interpellanza relativa agli
impianti di risalita dei comprensori valdostani, sulle necessità
finanziarie per il mantenimento degli
standard
qualitativi e
di sicurezza dei
domaine skiable
valdostani. Teniamo
presente che i domaine
skiable della nostra regione hanno,
da un punto di vista qualitativo e come sicurezza, dei livelli
piuttosto elevati ed è importante mantenerli, anche perché questo
ci permette di avere una competitività rispetto al resto dell'arco
alpino. Con questa interpellanza di qualche tempo fa mi è stato
risposto che all'incirca nei prossimi cinque anni si stimano
ingenti investimenti per circa 120 milioni di euro. Questo sugli
impianti già esistenti, per il rifacimento o comunque per
interventi in domaine skiable già presenti. A questi si vuole
aggiungere, da quanto viene spesso usato anche un po' in modo
propagandistico, questi due collegamenti intervallivi dai costi
stimati di 150 milioni di euro. Una cifra notevole, per interventi
che hanno un impatto finanziario estremamente ingente (150 milioni
di euro) e anche un impatto ambientale molto elevato. Sono nati nel
frattempo anche dei comitati per evidenziare questo impatto,
soprattutto per quel che riguarda le Cime bianche nella Val d'Ayas:
un intervento di notevole impatto finanziario e paesaggistico
ambientale.
Recentemente l'Assessore al turismo, credo in occasione di una
manifestazione riguardante il turismo, ha annunciato o perlomeno ha
dichiarato che non voleva fare promesse elettorali, "ma siamo in un
momento di grande condivisione"; questa è la citazione
dell'assessore Marguerettaz di qualche tempo fa. Vorremmo capire
cosa significa questa grande condivisione, perché la somma totale
necessaria per questi interventi sarebbe nei prossimi anni di circa
300 milioni di euro, una cifra ingente e che certamente non può
essere reperita senza delle azioni estremamente concrete. Credo che
di annunci ne abbiamo già fatti tanti.
Da questo punto di vista, la prima domanda è proprio in che modo
si intenda reperire questi quasi 300 milioni di euro per il
rifacimento degli impianti che vanno a scadenza, per ragioni di
sicurezza e per gli interventi collegati ai cosiddetti collegamenti
intervallivi. In relazione poi al comprensorio sciistico Monterosa
Ski e del Cervino, si chiede quanti sciatori si presume dalle
località di Zermatt e di Cervinia raggiungeranno le piste di Ayas,
anche perché uno dei presupposti che sta alla base di questo mega
intervento che si vorrebbe fare, sarebbe quello di creare un
domaine skiable più ampio, uno dei più grandi in Europa. Peraltro,
al momento come promozione la lunghezza delle piste non mi sembra
proprio uno strumento dei più efficaci, visto che nessuno (o
pochissima gente) sa qual è il domaine skiable più grande in
Europa. Credo che sia Portes du soleil, tra Francia e Svizzera, ma
non ne sono sicuro, poiché esistono diverse interpretazioni anche
sulla lunghezza delle piste. Resta il fatto che anche la lunghezza,
a mio avviso, non è un elemento così interessante dal punto di
vista dell'attrattiva. Forse quello che conta di più sono i servizi
che si forniscono ai turisti.
In riferimento invece all'altro intervento Aosta-Pila-Cogne, si
chiede se questo sia un collegamento di trasporto pubblico locale e
se sia alternativo ad altri collegamenti, perché anche qui in
passato si è creata un po' di confusione nel senso che non si
riusciva bene a capire, se si trattava di un trasporto pubblico
locale, con tutte le caratteristiche che deve avere questo tipo di
percorso, o di un intervento strettamente legato agli aspetti
sciistici e nient'altro. Queste sono le domande.
Président -
Pour la réponse la parole à l'assesseur
Marguerettaz.
Marguerettaz (UV) -
Proviamo a rifare anche qualche
calcolo, perché non ci troviamo con i numeri che ha espresso
Bertin. Sembrerebbe che la cifra che viene indicata sia decisamente
sovrastimata. Probabilmente perché fa un po' impressione parlare di
300 milioni di euro. Può darsi che il collega Bertin abbia preso
dei dati e abbia duplicato i numeri? Allora proviamo ad
analizzarli, perché la linea della Gran Sometta tra Ayas e Cervinia
e la linea Pila-Couis probabilmente le ha contate due volte. Ma è
semplicemente per dare un contributo, perché sostanzialmente non
cambia il tema.
Rispetto a questo argomento, togliamo anche la Champoluc-Crest,
che ci vedrà occupati questo pomeriggio o domani, quando
discuteremo di un disegno di legge con cui affronteremo anche
l'argomento dell'aumento di capitale su risorse già disponibili e
prelevate dalla gestione speciale, quindi non sono risorse da
trovare, ma sono risorse già trovate.
In sintesi, i costi di realizzazione da ripartire nel prossimo
quadriennio dovrebbero essere questi: il collegamento
Ayas-Cervinia, stimati 50 milioni di euro con il progetto delle
quattro telecabine; il collegamento Pila-Cogne, stimati 80,4
milioni di euro (27,9 lato Pila, 52,5 lato Cogne);
razionalizzazione Les Suches a La Thuile, 14,5 milioni; nuovo
impianto Youla-Arp a Courmayeur, 22 milioni. Quindi il totale di
questi interventi porta a 166,9 milioni di euro. È tra l'altro in
fase avanzata un disegno di legge, dove con il metodo del
funding gap
potremmo finanziare le società richiedenti,
sulla base di percentuali variabili in funzione dei risultati di
esercizio delle società stesse. Questo emerge anche dal progetto,
per esempio, del collegamento Ayas-Cervinia - lo troveremo anche
nel DEFR - dove si cercherà di trovare tutte le soluzioni, affinché
l'operazione venga fatta prevalentemente con l'autofinanziamento.
Il dato, quindi, per il mantenimento dei comprensori, è
sostanzialmente di 36 milioni di euro che, se voi andate a vedere,
nel prossimo quadriennio è perfettamente in linea con gli
interventi che negli anni passati abbiamo fatto, ai sensi della
legge n. 8, utilizzando la gestione speciale.
La seconda domanda chiede, in relazione ai comprensori sciistici
del Monte Rosa e del Cervino, quanti sciatori si presume dalle
località di Zermatt e Cervinia raggiungeranno le piste di Ayas, e
se l'eventuale impianto Aosta-Pila-Cogne rappresenti un
collegamento di trasporto pubblico locale di persone e, nel caso,
se sia sostitutivo di altri servizi di trasporto pubblico locale.
Gli esercizi, per fare delle previsioni, possono portare a
risultati molto ottimistici, piuttosto che prudenziali. Io ho
partecipato, per esempio, a un incontro allo Skipass di Modena,
dove c'era l'Assessore dell'Emilia-Romagna, c'era il presidente
della FISI, c'era il rappresentante di Cortina e dove si parlava di
questi collegamenti intervallivi. Non io, ma gli altri
rappresentanti parlando del ritorno su alcuni collegamenti
intervallivi, nel momento in cui c'è stata questa proposta, hanno
parlato di aumenti addirittura del 50 percento. Non sto ovviamente
dicendo che noi ci aspettiamo queste percentuali, ma
l'
appeal
che può avere un investimento di questo genere, può
avere dei risultati veramente eclatanti.
Sul dato invece specifico, attualmente si registrano 150 mila
sciatori svizzeri verso l'Italia. Quindi a oggi comunque questo è
un dato reale: abbiamo 150 mila persone che dalla Svizzera vengono
in Italia, divisi circa per un terzo tra Valtournenche, Breuil e
Plan Maison.
Sulle previsioni che lei mi ha chiesto, c'è un'ipotesi
realistica di un aumento delle presenze del 3 percento sui due
comprensori afferenti al collegamento, che nel 2016 e 2017 hanno
registrato circa 1,4 milioni di primi ingressi. Gli aumenti
sarebbero significativi sul lato Ayas, per l'anticipo dell'apertura
stagionale e la ritardata chiusura. L'aumento del valore della
giornata sci: la presenza del collegamento potrebbe permettere un
aumento medio della giornata di 1,50 euro. Passaggi nella stagione
estiva: un incremento dei passaggi estivi anche in ragione del
prossimo collegamento tra Plateau Rosa e il Piccolo Cervino,
porterebbe un incremento significativo dei ricavi estivi delle
società Cervino e Monterosa. Aumento della ricettività: va infine
evidenziato che tra le conseguenze della creazione di una linea
funiviaria di questo tipo, potrebbe esserci un aumento della
ricettività.
Alla domanda se la Aosta-Pila-Cogne rappresenti un trasporto
pubblico locale di persone, rispondo che è ovviamente non
sostitutivo ma complementare. È evidente a tutti che questo tipo di
servizio non potrà sostituire i collegamenti attuali, ma potrà
essere complementare. Già oggi noi abbiamo la telecabina Aosta-Pila
che ha una funzione di trasporto pubblico locale, ma nel contempo
abbiamo anche i metodi tradizionali di collegamento, anche perché
ci sono delle frazioni e dei percorsi che vanno comunque serviti.
Non si può immaginare di avere solo gli estremi collegati. Per cui
non è ovviamente sostitutivo, ma complementare e integrativo. Non
le sfuggirà, collega Bertin, che in certi momenti dell'anno
(soprattutto d'inverno) ci sono state delle chiusure per le
valanghe e ovviamente, anche dal punto di vista della sicurezza,
qualora non potesse volare un elicottero o non ci fossero i
collegamenti, questo percorso potrebbe permettere di raggiungere
Aosta evitando azioni rischiose e mettendo a repentaglio la vita
delle persone.
Dalle ore 12:20 assume la presidenza il presidente
Rosset
.
Rosset (Presidente) -
Per la replica, ha chiesto la
parola il consigliere Bertin, ne ha facoltà.
Bertin (GM) -
Lei, Assessore, in occasione di quella
manifestazione a Modena, dichiarava "non voglio fare promesse
elettorali". Non so cosa stia facendo, perché neanche ha idea di
dove prendere i soldi per realizzare questi impianti. A oggi non ha
di fatto risposto, al di là di riprendere le cifre che avevo
inserito nell'interpellanza, ma le ricordo che al momento quei 16
milioni di euro di cui lei parla non sono ancora stati riversati
sulla Monterosa Ski. E comunque, alla domanda dell'interrogazione
di qualche tempo fa mi era stato risposto che i comprensori avevano
progetti per 120 milioni di euro, pertanto vuol dire che dovrete
poi dire a questi comprensori che anche questi interventi in ambito
di mantenimento degli
standard
di sicurezza e di qualità,
dovranno essere ridimensionati, poiché non ci sono i soldi per
finanziarli.
Personalmente credo che la priorità vada data all'esistente,
prima di partire con nuovi investimenti per nuovi collegamenti, con
nuovi mega impianti dei quali non si ha la certezza delle ricadute
e, come oggi ancora una volta si evidenzia, non si ha neanche una
vaga idea di dove reperire i soldi per realizzarli. Mi sembra che
se è propaganda elettorale, non è fatta neanche tanto bene. Credo
che questa questione dei collegamenti intervallivi, fortunatamente
a usare la propaganda verrà posticipata nel tempo e magari tra
quindici anni anch'io, che al momento sono critico, potrei
rivalutare la mia posizione. Anzi, più che critico, sono
decisamente contrario sia per l'impatto finanziario che per
l'impatto ambientale che questo provocherebbe. Ne riparleremo
chissà quando: questa è la risposta nella sostanza a questa
interpellanza, poiché non si ha idea di come reperire questi soldi
e, visto che non si realizzano da soli questi mega investimenti, è
ovvio che non si faranno e, da un certo punto di vista, meno
male.
Per il resto, le previsioni - come dice lei - dipendono un po'
da come si guardano le cose e se si vuole esagerare, si esagera.
Secondo me, di per sé l'allungamento della percorribilità sugli sci
non è un grande
atout
commerciale. Bisognerebbe puntare
maggiormente sui servizi. Un turista sceglie probabilmente più che
in ragione del chilometraggio che può fare, perché più di tanto al
giorno non si riesce a fare, anche volendo, sia in ragione dei
servizi che le località turistiche forniscono. Certamente su questo
c'è ancora per la Valle d'Aosta molto da lavorare ed è su questo
probabilmente che si giocherà la competitività della nostra
regione. Non è tanto avere un chilometro in più o un chilometro in
meno di piste. Tra l'altro, lo ripeto, secondo me le piste
valdostane sono di un livello buono, assolutamente competitivo
rispetto alle altre dell'arco alpino e non vedo una priorità
nell'intervenire in questo settore.
Ovviamente immaginavo che per il collegamento Aosta-Pila-Cogne
non si trattasse di un servizio sostitutivo di trasporto pubblico
locale, ma visto che viene spesso venduto come un collegamento di
trasporto pubblico, è il caso di essere chiari che non potrà
svolgere quella funzione, semmai si realizzerà questo impianto.
Dubito fortemente che si riesca a realizzarlo, in ogni caso non
avrà questa funzione. Per il resto, le sue risposte mi lasciano
piuttosto insoddisfatto e non cambio la mia opinione su questi
interventi.
