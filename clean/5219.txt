Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 90 del 14 febbraio 1983 - Resoconto
OGGETTO N. 90/VII - DISEGNO DI LEGGE CONCERNENTE: "CONTRIBUTI
AI COMUNI NELLE SPESE DI ISTITUZIONE E DI GESTIONE DEI SERVIZI E
DELLE FUNZIONI DI LORO COMPETENZA".
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE (U.V.):
Alcuni anni or sono, di fronte alle
gravi inadempienze derivanti da una serie di leggi in materia di
finanza comunale - leggi che hanno bloccato il gettito a favore dei
Comuni - la Regione aveva ritenuto suo stretto dovere di
intervenire a favore di quelle spese di funzionamento generale non
rinunciabili da parte dei Comuni, per cui già otto-nove anni fa era
stato presentato un primo disegno di legge di finanziamento a
favore dei Comuni. Con l'evoluzione dei tempi, quelle che prima
dovevano essere delle spese rigidamente individuate sono state con
legge regionale ampliate come competenze; è dello scorso anno la
legge che prevede un trasferimento specifico per lavoro di pubblico
interesse da un lato, ed un aumento della somma assegnata con la
legge di cui si parlava prima, tenendo conto dei vari parametri, al
fine di una ripartizione della somma globale messa a disposizione
dei Comuni. La ripartizione deve essere la meno ingiusta possibile
e deve cioè tenere conto del più grande numero di fattori, con una
distribuzione lineare che evidentemente non può essere perfetta
anche per la difficoltà e la varietà dei differenti aspetti
comunali, però risponde all'obiettivo che la Giunta regionale si è
posta, di responsabilizzare i Comuni per quanto riguarda la normale
amministrazione ed i piccoli lavori, dando loro la corrispondente
capacità di decidere finanziariamente.
E' chiaro che le cifre attuali ed anche quelle dell'altra legge
di trasferimento di fondi ai Comuni per lavori pubblici non
copriranno tutte le esigenze dei Comuni, le cui situazioni
finanziarie sono estremamente differenti e non rispondono ad uno
schema uguale anche perchè bloccato al '72 in forza di parametri
validi allora e non più validi oggi. Per cui la Giunta regionale
tiene fermo questo progetto di legge non perchè lo ritenga
particolarmente valido, ma perchè ci sembra che essendo anche
questo tipo di ripartizione stato distribuito ed approvato
dall'Associazione dei Sindaci, molti Comuni contano già su queste
somme nei propri bilanci e pertanto delle variazioni potrebbero dar
luogo a pericolose ripercussioni a livello contabile.
La Giunta regionale nel proporre questo disegno di legge,
dichiara di non essere d'accordo con un Ordine del giorno del
Consiglio comunale di Aosta che vorrebbe che le frazioni di Aosta
fossero considerate come Comuni autonomi; dichiara di non essere
d'accordo in distribuzioni di favore perchè ne seguirebbe che il
Comune di Verrès proporrebbe di considerare Comune una propria
frazione e così di seguito. Non è difficile in Valle d'Aosta
trovare dei motivi per separare e moltiplicare le entrate. Questo
disegno di legge - che è solo una distribuzione di soldi - può
essere modificato; le nostre prove matematiche hanno portato a
questi risultati su 5 parametri differenti. Adesso, questo
risultato approvato dal l'Associazione dei Sindaci, almeno per
questo anno dovrebbe essere approvato. Se ci sono delle critiche
che vengano fuori, ne discuteremo insieme.
PRESIDENTE:
E' aperta la discussione generale. Faccio
presente ai Consiglieri che fra i documenti allegati c'è la tabella
relativa alla ripartizione dei 74 Comuni oltre al parere favorevole
dell'Assessorato alle Finanze ed al parere espresso in data 28
gennaio dalla I Commissione.
Ha chiesto di parlare il Consigliere Mafrica, ne ha facoltà.
MAFRICA (P.C.I.) -
Il testo di legge presentato dalla
Giunta - già approvato negli anni precedenti - presenta una novità
a cui non ha fatto cenno il Presidente della Giunta; si tratta di
una modifica dell'art. 1 in cui si dice che i contributi nelle
spese vengono in via prioritaria destinati alla gestione dei
servizi ed alle funzioni di competenza dei Comuni. La dizione "in
via prioritaria" allarga il campo, probabilmente le esigenze dei
Comuni sono così ampie che una formulazione di questo tipo può
andare bene, bisognerà poi vedere come effettivamente andranno le
cose, come verranno impiegati questi fondi che sono per spese
istituzionali e di gestione dei servizi. La legge è articolata su
due quote, di cui una relativa alla manutenzione delle strade; a
tale proposito vorremmo sapere se il computo chilometrico è sempre
lo stesso o se è stato aggiornato. La seconda questione che
vogliamo sollevare è quella a cui faceva cenno il Presidente della
Giunta, quando si è riferito all'ordine del giorno del Consiglio
comunale di Aosta. Quest'ordine del giorno in realtà è costituito
da due parti: una relativa alla legge 10 in cui si chiede che i
fondi per le opere pubbliche tengano conto dell'esistenza delle
frazioni, un'altra relativa alla legge n. 11 in cui si chiede di
non considerare Aosta con 4 quote, ma di modificare in pratica le
percentuali dando un peso più rilevante alla popolazione residente
nei Comuni. La cosa credo abbia qualche fondamento se si pensa che
la città di Aosta avrà in base all'allegato A, 736 milioni, cioè
l'11,3% di questi 6,5 miliardi, avendo il 33% della popolazione.
Anche per altri due Comuni che hanno un numero di abitanti assai
elevato, Pont-Saint-Martin e Verrès, le quote attribuite con questa
legge sono in percentuale ben distanti dalla popolazione servita, e
siccome questa legge fa riferimento ai servizi ci sembra che si
dovrebbe trovare una distribuzione fra i Comuni che tenga
maggiormente conto delle esigenze di tutti i Comuni, compresi
quelli con più abitanti. Crediamo che la cosa possa e debba essere
fatta; la legge n. 10 prevede che nel 1983 si vada ad una revisione
della stessa. E' previsto - lo avevamo proposto noi nel testo della
legge n. 10 - che dopo due anni questa legge sia rivista, crediamo
che in quell'occasione convenga fare una discussione approfondita,
mettere insieme tutti i Comuni e cercare una formulazione nuova di
questi parametri che soddisfi le esigenze dei Comuni più piccoli
che hanno un'estensione territoriale molto più ampia in
proporzione, ma che non penalizzi neanche i Comuni con un maggior
numero di abitanti.
Queste sono le principali osservazioni, che facciamo su questo
disegno di legge.
PRESIDENTE:
Ha chiesto di parlare il Consigliere Nebbia,
ne ha facoltà.
NEBBIA (P.S.I.):
Già
in occasione della
discussione delle leggi 10 e 11 dello scorso anno, avevamo rilevato
come i parametri allora individuati non fossero di nostra completa
soddisfazione e auspicavamo una modifica di tali parametri a
seguito dell'esperienza nel frattempo intervenuta. Il nuovo disegno
di legge, che modifica la legge n. 11 del 1982, in parte raccoglie
i suggerimenti che avevamo dato. Avevamo cioè rilevato
fondamentalmente due aspetti; il primo come non si tenesse conto
complessivamente dei servizi differenziati a seconda della
categoria dei Comuni, dei servizi che i Comuni danno ai loro
cittadini e non solo, ma anche a quelli del comprensorio; il
secondo che i Comuni di tipo turistico hanno degli oneri
supplementari per la gestione dei servizi, pur avendo anche dei
vantaggi di ordine economico per la propria popolazione. In questo
disegno di legge, dando un maggior peso al territorio, in parte si
viene incontro alla seconda delle osservazioni, perché c'è una
certa analogia fra dimensione territoriale e caratteristica
turistica dei Comuni. Prendiamo i casi di Cogne o di Courmayeur o
di Gressoney o di Valtournenche: sono tutti Comuni turistici ma
nello stesso tempo hanno anche un grande territorio. Difatti la
differenza in più che in base alla nuova ripartizione questi Comuni
avrebbero è chiaramente marcata; ad esempio Cogne attuando la
vecchia ripartizione dovrebbe avere 106 milioni, secondo la nuova
ne ha 115; Courmayeur ne doveva avere 85, secondo la nuova 101;
così per altri Comuni dello stesso tipo come Valtournenche o
Gressoney, anche se la crescita è in misura minore. Mentre invece
sull'altro aspetto - quello della gestione dei servizi - mi pare
che non sia stato fatto un passo avanti. Cioè noi non colleghiamo
direttamente il tipo di servizio prestato alla dimensione
demografica del Comune, ma è evidente che in Valle d'Aosta ci sono
Comuni di nodo, specialmente quelli al fondo delle valli, che hanno
dei servizi che sono a carattere comprensoriale, per cui sopportano
degli oneri supplementari. Caso tipico è quello di Aosta che ha già
visto riconosciuto questo suo ruolo di centro di servizi per la
Regione anche in anni passati, quando erano stati finanziati dei
mutui a favore del Comune proprio con queste motivazioni. Però
questo ruolo diverso che i Comuni svolgono nell'ambito della
Regione, con oneri e spese effettive che devono sopportare, non è
stato riconosciuto dal disegno di legge, anche se si deve dire che
le differenze che potrebbero derivare non sarebbero di grande
entità, perchè analizzando i finanziamenti previsti vediamo che in
molti casi ci sono delle diminuzioni. Prendiamo ad esempio il caso
di Allein che rimane praticamente al livello dello stanziamento
della legge precedente seppure la nuova legge preveda un 14% in
più: erano L. 60.168.000, stavolta sono L. 60.209.000. Ci sono
altri Comuni che addirittura hanno un arretramento. Quindi in parte
è vero che c'è stata una perequazione, però ci sembra che questa
dovrebbe essere maggiormente verificata ed analizzata; accogliamo
l'invito del Presidente della Giunta sul fatto che questo disegno
di legge è urgente in quanto molti Comuni hanno già previsto uno
stanziamento nel loro bilancio, però riteniamo - e lo abbiamo già
detto lo scorso anno - che i due disegni di legge debbano essere
rivisti ed i para metri migliorati per rispondere alle effettive
esigenze dei Comuni, cioè non finanziare eccessivamente i Comuni
che poi non hanno spese da sostenere ed invece far mancare un po'
di ossigeno a quelli che si trovano già in difficoltà per sostenere
i servizi che attualmente hanno istituito. Con questo invito a
ripensare una nuova struttura di finanziamento ai Comuni, riteniamo
che questa struttura debba trovare certa mente luogo nei prossimi
disegni di legge e con queste critiche valutiamo il disegno di
legge in esame.
PRESIDENTE:
E' chiusa la discussione generale. Ha chiesto
di parlare il Presidente della Giunta, ne ha facoltà.
ANDRIONE (U.V.):
Prendo la parola per alcune brevi
osservazioni. E' vero che abbiamo voluto che questa legge, a
differenza dell'altra, andasse prioritariamente a favore delle
spese di carattere generale: il che, quale che sia il tipo di
parametro scelto, impedisce di andare al di sotto di un certo
plafond, perchè l'applicata, il messo, costano una certa somma e il
blocco della finanza locale fa in maniera che vi siano Comuni
relativamente ricchi. Parentesi: è stato un grosso errore quello di
fare dei mutui in favore del Comune di Aosta, perchè chi ha fatto
mutui liberi si è trovato ampiamente ripagato; chi invece si è
preoccupato di mantenersi con un bilancio in pareggio, è stato
punito. Regola abbastanza nota che non vorremmo che dovesse
verificarsi ancora una volta. Chiusa la parentesi.
Quindi c'è un minimo di vitalità per i Comuni, che non possono
poi trovarsi in difficoltà per pagare l'applicata, il segretario -
o la parte di segretario che li compete se è un Consorzio - il
messo e cose di questo genere. Bisogna anche che il Comune sia in
grado di rispondere responsabilmente ad un minimo di problemi
relativi al suo territorio. Si nota che i Comuni relativamente più
ricchi sono anche i più attivi, mentre prevale un certo sconforto
ed un certo pessimismo nei Comuni troppo poveri che rinunciano ad
affrontare certi problemi lasciando poi che ci pensi la Regione. E
qui mi permetto di dire con un po' di polemica che siamo favorevoli
e non trasferire i soldi ai Comuni che non spendono, che investono
i soldi in buoni del Tesoro o che non realizzano, perchè la
modificazione di questa legge n. 10 è stata fatta per permettere ai
Comuni che hanno iniziative - questo prima che esistesse quella sui
lavori pubblici - di spendere i soldi in qualsiasi maniera. Su
questo punto siamo in polemica con l'Associazione dei Sindaci ed
abbiamo preteso che il bilancio delle spese fosse presentato; se mi
ricordo bene abbiamo avuto a proposito della legge sui lavori
pubblici una lunga spiegazione ed abbiamo stabilito che se per caso
un lavoro veniva rinviato senza colpa il finanziamento sarebbe
stato mantenuto, ma se quei soldi non erano spesi per qualsiasi
altra ragione, ritornavano nel calderone e sarebbero stati
aumentati i fondi ai Comuni relativamente alla capacità di spesa.
Questo mi sembra sia uno dei criteri fondamentali di correzione di
una legge che è di per sè fatta per sopperire alle mancanze dello
Stato in questo momento, altrimenti i nostri Comuni, come tutti gli
altri, sarebbero in larghissimo deficit o non potrebbero
funzionare. In questo momento è in corso una riunione dei Sindaci
con un qualificato esponente dell'ANCI e della I Commissione Affari
Generali della Camera; se la I Commissione vuole incominciare i
lavori da domani, siamo disponibili, con questi criteri:
responsabilizzazione delle Amministrazioni comunali;
investimento globale di tutte le somme messe a disposizione
questo per un'economia generale perchè sennò si possono fare dei
ragionamenti differenti;
ricercare, nei limiti di quello che è possibile, il più esatto
adeguamento fra somme messe a disposizione dalla Regione ed
effettivi finanziamenti del Comune.
Qui il Consigliere Mafrica ha citato alcuni Comuni, io potrei
citarne altri che si trovano alla periferia di Aosta e che in
quanto tali hanno un territorio relativamente esiguo; pertanto,
benchè siano in piena espansione ed abbiano dei grossi problemi,
hanno un finanziamento che è inferiore. D'altra parte, nei Comuni a
forte popolazione, la Regione per altro verso interviene: ad
esempio, non c'è un Comune che abbia costruito una scuola media,
che abbia fatto certe opere di interesse comunale senza che esse
siano state messe a carico della Regione. Quindi teniamo conto
anche degli altri fattori di compensazione, l'intervento diretto
regionale può essere giusto in una realtà come quella della Valle
d'Aosta e quindi questa legge, con i suoi limiti, con le
modificazioni possibili, per adesso, per quanto ne possiamo sapere,
è abbastanza adeguata alle esigenze della Regione.
PRESIDENTE:
Ha chiesto di parlare il Consigliere Bordon,
ne ha facoltà.
BORDON (D.C.):
Invece che per dichiarazione di voto
volevo fare una brevissima aggiunta perchè il Presidente della
Giunta non ci ha lasciato molto spazio, ha detto tutto lui, quindi
questo mio intervento, è un di più. Vorrei solo giustificare una
posizione: dal verbale che è stato redatto in seguito alla riunione
della I Commissione, vedete che ci sono stati altri due colleghi
che come me hanno approvato questo testo, altri Consiglieri hanno
fatto giuste osservazioni, quindi non è che voglia dire, avevamo
ragione noi, o hanno ragione loro, perchè tutte le idee sono
opinabili, ognuno ha detto la sua. Perchè mi sono permesso di
esprimere un parere favorevole? Come ho detto prima, il Presidente
Andrione ha spaziato enormemente in tutti i settori, ha toccato un
po' tutto, però la mia preoccupazione era questa: arrivati ad un
certo momento, se facevamo ritardare questo provvedimento con
ulteriori studi che possono anche essere necessari ed
indispensabili - penso che non avremmo fatto l'interesse delle
Amministrazioni comunali. Quindi, tanto per cominciare, sono
anch'io d'accordo con determinati Consiglieri che hanno fatto
presente come certi Comuni dovrebbero essere puniti in base a
questo riparto, perchè hanno un grosso numero di abitanti, hanno
una situazione particolarmente favorevole in campo turistico. Si
capisce che nessuno di noi si è messo in testa che questa legge non
sia suscettibile di perfezionamenti oppure che si riesca a trovare
una ripartizione che accontenti tutti i Comuni, indubbiamente
confortata da un parere di maggioranza dell'Associazione dei
Comuni, tenuto conto che con questo riparto, anche se ci possono
essere delle sperequazioni, si viene ad aiutare quei Comuni che
molte volte non hanno nessuna iniziativa perchè manca loro
l'ossigeno. Ad esempio, la città di Aosta ha sempre avuto una
situazione particolare e difficile; non dimentichiamo infatti che
conta 35 mila abitanti, circa un terzo di tutta la popolazione
valdostana, e che quindi deve far fronte alle necessità di centro
urbano con tutti i servizi che ne conseguono.
Sono convinto e sono contento di aver votato a favore di questa
legge, con la quale indubbiamente facciamo l'interesse dei piccoli
Comuni, aiutando quelli in situazioni più difficili.
Naturalmente l'aggiunta era questa: esaminiamo i casi
particolari di Pont-Saint-Martin, Verrès, Aosta, per verificare se
hanno bisogno di un aiuto a latere; però, se noi possiamo prosegui
re il discorso del Presidente della Giunta, la Commissione Affari
Generali inizi pure a lavorare, chieda ancora il parere dei Comuni
per cercare di perfezionare l'attuale riparto, ma la legge deve
andare avanti, perchè altrimenti ci sarebbe un ritardo che non
dobbiamo consentire.
PRESIDENTE:
Passiamo all'esame dell'articolato. Do
lettura dell'art. 1:
(Finanziamento servizi e funzioni)
La Giunta regionale, entro trenta giorni dall'entrata in
vigore della presente legge, eroga ai Comuni della Valle d'Aosta,
per l'anno 1983, la somma indicata nell'allegato A alla presente
legge, a titolo di contributi nelle spese, in via prioritaria,
d'istituzione e di gestione dei servizi e delle funzioni di loro
competenza.
PRESIDENTE:
Sull'art. 1 ha chiesto di parlare il
Consigliere Tonino, ne ha facoltà.
TONINO (P.C.I.):
Per dichiarazione di voto, perchè siamo
d'accordo sulla necessità di approvare rapidamente questo disegno
di legge; in questo senso crediamo sia positivo il fatto che si
approvi una volta tanto questo disegno di legge all'inizio
dell'anno. Siamo d'accordo soprattutto perchè ha lo scopo di
affrontare una mancanza dello Stato nei confronti dei Comuni in un
momento particolarmente difficile, che vede ulteriori tagli alla
finanza locale e che vede soprattutto una sperequazione di
trattamento nell'ambito dei Comuni; da qui la necessità impellente
di una riforma della finanza locale di cui si parla, ma si parla
soltanto, da troppi anni.
Rispetto al provvedimento di oggi, siamo dell'avviso che occorra
ricercare un nuovo equilibrio, in quanto questo tipo di
ripartizione non ci soddisfa. Così come per la legge n. 10 si era
parlato di un biennio di sperimentazione per ricercare
eventualmente nuovi parametri, anche in questo caso crediamo di
poter dire che l'applicazione della legge n. 11 in questi anni ha
portato alla necessità di rivedere i parametri; intanto siamo
d'accordo sul la necessità di mantenere un plafond minimo, così
come ha detto il Presidente della Giunta, però allo stesso tempo è
necessario rivedere la situazione di alcuni Comuni che hanno
problemi particolari per il fatto di avere subito una crescita
demografica con un indice più alto rispetto ad altri, oppure perchè
si tratta di Comuni - come ha ricordato il Consigliere Bordon - che
svolgono dei servizi che interessano un hinterland più ampio.
Questa legge dovrebbe preoccuparsi soprattutto dei servizi - se non
abbiamo capito male - per cui il caso di alcuni Comuni come Aosta,
Pont-Saint-Martin ed altri, secondo la nostra opinione deve essere
rivisto in quella ottica. Pensiamo che questo tipo di lavoro debba
essere svolto con l'accordo anche dei Comuni e non ci sembra che la
Giunta si sia impegnata molto in questo senso: da parte nostra,
accogliamo l'invito di far fare questo studio alla I Commissione,
nel senso che ci sembra opportuno che, per il prossimo anno, la I
Commissione affronti questa tematica e poi si confronti in
Consiglio con la Giunta, e prima ancora con l'Associazione dei
Sindaci.
Ho voluto dire queste cose perchè sia chiara la nostra
posizione, votiamo a favore del provvedimento, in quanto
indispensabile, nello stesso tempo manifestiamo questa
insoddisfazione sul meccanismo di riparto.
PRESIDENTE:
Ha chiesto di parlare il Vice Presidente
Faval, ne ha facoltà.
FAVAL (U.V.):
Per dichiarazione di voto. Se è vero quanto
dice il Consigliere Tonino, che cioè dal punto di vista del loro
partito non sono soddisfatti circa i criteri di ripartizione dei
fondi previsti dalla presente legge, mi pare non si possa non
sottolineare come sarà molto difficile riuscire a trovare un
parametro valido per tutti i 74 Comuni, che hanno realtà ben
diverse gli uni dagli altri sul piano dei vari settori nei quali un
Comune deve agire, che possa soddisfare tutti i gruppi politici
presenti in quest'aula, ciascuno dei quali pone o cerca di porre
all'attenzione degli altri elementi ai quali ritiene di essere più
sensibile. Su questa legge però vanno dette alcune cose: la prima è
che questa legge, assieme all'altra che è stata citata, costituisce
una forma di intervento che consente in termini concreti il
decentramento, e che lo realizza. Questo lo dico perchè troppo
spesso leggiamo sui giornali o sentiamo parlare in TV della
prepotenza dell'Union Valdôtaine. Ma questa è prepotenza? No,
questo è il modo vero di fare politica. In termini concreti, ci
siamo posti un tempo per una verifica e mi pare altrettanto
concreto e pragmatico verificare qual è la capacità di spesa,
perchè in fondo gli obiettivi sono quelli di riuscire ad ottenere,
soprattutto in momenti come questi, in cui il tasso di inflazione
supera il 20% annuo, da parte degli Enti locali l'intervento sul
territorio anche attraverso i servizi, per quanto riguarda questa
legge. Questo è il modo giusto per fare politica ed
amministrazione.
Va sottolineato un altro aspetto che è stato appena accennato, e
cioè quello della carenza assoluta da parte dello Stato nei
confronti dei Comuni che si sono comportati correttamente. Nel 1976
facevo parte della Giunta comunale di Aosta, presieduta dall'allora
Sindaco Bongiovanni, e sono stato fra coloro che hanno insistito
perchè per la prima volta il Consiglio comunale di Aosta portasse
il bilancio in deficit, facendo un semplice ragionamento. Fino ad
allora il deficit del Comune di Aosta era sempre stato coperto dai
fondi della Regione: questo significava sottrarre alla Regione
tutte quelle somme che, presentando un bilancio deficitario avremmo
ricevuto da parte dello Stato. Quindi è stata una valutazione
politica di un certo tipo che mi rallegro di aver favorito in
quell'epoca, perchè è inutile continuare a ripetere che le leggi
del Parlamento italiano vanno bene da Aosta a Palermo, quando
sappia mo bene che fra questi due centri esistono immense
differenze che non è il caso di menzionare qui. Si deve fare una
scelta, sappiamo tutti qual è la situazione dei Comuni dell'Italia
meridionale. C'è una cosa che nessuno ha detto, e mi fa piacere,
perchè è la constatazione di come in effetti si cerchi, da parte di
questa maggioranza, di essere concreti. Nessuno si è permesso di
dire che questo intervento era a carattere elettoralistico. Come ha
detto il Consigliere Tonino, è all'inizio dell'anno che si debbono
fare queste scelte per consentire a tutti di opera re
correttamente; quello che si chiede in questa occasione così come
in altre, è che ciascuno sia responsabile rispetto a quanto gli
compete. Quindi voglia mo verificare la capacità dei Comuni di
spendere, qualcuno diceva che non voleva usare il verbo premiare,
ma credo che invece lo si debba fare.
Per quanto riguarda poi quei Comuni che in base alla loro
situazione particolare sono costretti a fornire dei servizi al di
là dello stretto confine comunale, starei molto attento nel
ritenere che il Comune da solo possa correttamente valutare quali
sono gli impegni che vanno al di fuori dei propri confini. Con ciò
voglio dire che, in una realtà come la nostra, cioè una Regione con
74 Comuni ed un Consiglio regionale con potestà legislativa
primaria, dobbiamo tener conto di questa realtà. Il decentramento
passa anche attraverso la capacità che noi abbiamo, come Consiglio
regionale, di legiferare rispetto a determinate materie; certamente
un coordinamento a livello regionale è molto più efficace rispetto
a certi problemi di quanto non possa esserlo una visione comunque
campanilistica di un qualsiasi Comune, sia esso il Comune capoluogo
di Regione o un Comune più piccolo. Quindi votiamo a favore.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE (DEM.PROL.-N.S.) -
Per dichiarazione di voto.
Tutto il discorso sul decentramento ha avuto un grosso incremento,
rispetto all'elargizione di
fondi, con le leggi di
iniziativa popolare. Come primo rilievo devo dire che c'è un
elemento che va considerato quando si stabiliscono le cifre da
decentrare ai Comuni ed è la legge di riparto fiscale. L'aver
ottenuto dallo Stato, per il momento solo sulla carta, i 9/10 delle
entrate fiscali che vengono rese alla Valle d'Aosta dovrebbe essere
il criterio cui devono ancorarsi queste leggi. Sarebbe molto più
corretto e sarebbe un effettivo decentramento se questa cifra fosse
definitiva sulla base di una percentuale che si rifà al bilancio
regionale, piuttosto che stabilire una cifra ad hoc.
Per un secondo rilievo ritengo di rifarmi a quanto già detto. Mi
pare che questa ripartizione sia punitiva per quei Comuni che in
effetti svolgono indipendentemente dalla loro volontà tutta una
serie di servizi che vanno a beneficio degli altri Comuni anche più
piccoli. Questo in particolare è riferito ad Aosta ed anche ad una
serie di Comuni del fondo Valle. Ritengo che sia necessario trovare
dei meccanismi per cui questa condizione particolare di questi
Comuni venga considerata nel conteggio dei fondi che gli
spettano.
Per queste motivazioni ritengo di astenermi dall'esprimere un
giudizio su questa legge; va riconosciuto che i Comuni hanno
bisogno di questi soldi subito, per cui non ritengo opportuno
votare contro, perchè significherebbe non volerli dare.
PRESIDENTE:
Ha chiesto di parlare il Consigliere Nebbia
per dichiarazione di voto, ne ha facoltà.
NEBBIA (P.S.I.) -
Pur con i limiti e le valutazioni fatte
in precedenza, votiamo a favore di questo provvedimento, in
particolar modo perchè è urgente e secondariamente perchè è una
legge successiva e sostitutiva della N. 11, e non può quindi ancora
tenere conto dei rendiconti presentati dai Comuni alla Regione, in
quanto la n. 11 parlava di una scadenza al 31.3.1983. Per questi
motivi e con la richiesta che questi rendiconti vengano consegnati
e sottoposti all'esame delle forze politiche, le quali potranno
successivamente tenerne conto per i provvedimenti successivi,
votiamo a favore.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE (U.V.) -
Per una brevissima osservazione che
però può avere la sua importanza, ed è un po' una polemica con il
Consigliere Carlassare, che io reputo onesto quando fa certe
affermazioni. Non siamo d'accordo, ma non parlo di ideologia, sulle
questioni delle percentuali, ma quando passa un intero anno senza
che il Governo onori le sue fatture e noi facciamo nei confronti
dei Comuni il nostro dovere, con che tipo di rapporto lo facciamo?
Noi lo scorso anno abbiamo pagato andando in rosso e pagando degli
interessi passivi, adesso cosa facciamo? Li recuperiamo? Ad un
certo momento bisogna tenere conto che il nostro rapporto con i
Comuni non è un rapporto mediato, ma diretto. Ed è questo Consiglio
regionale che decide quel rapporto. E non c'entra niente quello che
poi, da un altro punto di vista, certe volte dobbiamo subire nei
confronti del Governo, perchè la nostra - mi sia permesso un attimo
di fare della ideologia - non è una delega, non siamo delegati dal
Governo. L'anno scorso abbiamo pagato 35 miliardi.
PRESIDENTE:
Metto in approvazione l'articolo 1:
ESITO DELLA VOTAZIONE
Presenti 28
Votanti e favorevoli 27
Astenuti: 1 (Carlassare)
Il Consiglio approva
PRESIDENTE:
Do lettura dell'art. 2:
(obbligo del rendiconto)
I Comuni della Regione dovranno, entro il 31 marzo 1984,
presentare all'Amministrazione regionale - Ufficio Controllo Comuni
- un rendiconto delle spese fronteggiate con le somme
erogate.
PRESIDENTE:
Metto in approvazione l'articolo 2:
ESITO DELLA VOTAZIONE
Presenti 28
Votanti e favorevoli 27
Astenuti 1 (Carlassare)
Il Consiglio approva
PRESIDENTE:
Do lettura dell'art. 3:
(Norme finanziarie)
L'onere complessivo di L. 6.500.000 derivante
dall'applicazione della presente legge graverà sul cap. 22700 della
parte spesa del bilancio di previsione della Regione per
l'esercizio finanziario 1983 "Contributi ai Comuni ed altri Enti
locali nelle spese di gestione di servizi di loro
competenza".
Alla copertura dell'onere di cui al comma precedente si
provvede, per l'anno 1983, nel modo seguente:
- L. 6.200.000.000 mediante riduzione di pari importo del
capitolo 50000 "Fondo globale per l'adempimento di funzioni normali
(spese correnti)" allegato n. 8 - Interventi a carattere generale -
del bilancio di previsione della Regione per l'anno 1983.
- L. 300.000.000 mediante riduzione di pari importo del
capitolo 50000 "Fondo globale per l'adempimento di funzioni normali
(spese correnti)" Allegato n. 8 - Spese di funziona mento
istituzionale - Revisione biennale del contratto dipendenti
regionali del bilancio di previsione del la Regione per l'anno
1983.
PRESIDENTE:
Metto in approvazione l'articolo 3:
ESITO DELLA VOTAZIONE
Presenti 28
Votanti e favorevoli 27
Astenuti 1 (Carlassare)
Il Consiglio approva
PRESIDENTE:
Do lettura dell'articolo 4:
(Variazioni di bilancio)
Al bilancio di previsione della Regione per l'esercizio 1983
sono apportate le seguenti variazioni:
PARTE SPESA
a) variazioni in diminuzione
Capitolo 50000 - Fondo globale per il finanziamento di spese
per l'adempimento di funzioni normali
lire 6.500.000.000
b) variazioni in aumento
Capitolo 22700 - Contributi ai Comuni ed altri Enti Locali
nelle spese di gestione dei servizi di loro competenza.
lire 6.500.000.000
PRESIDENTE:
Metto in approvazione l'articolo 4:
ESITO DELLA VOTAZIONE
Presenti 28
Votanti e favorevoli 27
Astenuti 1 (Carlassare)
Il Consiglio approva
PRESIDENTE:
Do lettura dell'articolo 5:
(Dichiarazione d'urgenza)
La presente legge è dichiarata urgente ai sensi del terzo
comma dell'articolo 31 dello Statuto Speciale ed entrerà in vigore
il giorno successivo a quello della sua pubblicazione sul
Bollettino Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Autonoma della Val le
d'Aosta.
PRESIDENTE:
Metto in approvazione l'articolo 5:
ESITO DELLA VOTAZIONE
Presenti 28
Votanti e favorevoli 27
Astenuti 1 (Carlassare)
Il Consiglio approva
PRESIDENTE:
Metto in approvazione l'allegato A:
ESITO DELLA VOTAZIONE
Presenti 28
Votanti e favorevoli 27
Astenuti 1 (Carlassare)
Il Consiglio approva
PRESIDENTE:
Il Consiglio è chiamato a votare per
votazione segreta sul complesso della legge:
VOTATION A SCRUTIN SECRET
RESULTAT DU VOTE
Présents 29
Votants 28
Avis favorables 28
Abstentions1 (Carlassare)
Le Conseil approuve
