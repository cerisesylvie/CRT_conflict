Classificazione
ACQUE



Oggetto del Consiglio n. 3074 del 5 dicembre 2017 - Resoconto
OGGETTO N. 3074/XIV - Interpellanza: "Ripresa dei lavori di
approvazione del Piano di tutela delle acque".
Rosset (Presidente) -
Punto n. 33, è assente il collega
Restano, passiamo al punto n. 34 all'ordine del giorno. Pour
l'illustration a demandé la parole le collègue Bertin.
Bertin (GM) -
A saperlo che toccava a me... mi scuso, ma
credo che sarebbe anche opportuno informare i Consiglieri dei
cambiamenti per l'ordine del giorno, perché se uno non viene
avvertito di tali cambiamenti non è pronto per illustrare le
proprie interpellanze. Mi pare un modo di organizzare i lavori del
Consiglio piuttosto improvvisato, che personalmente non apprezzo
molto. Comunque, mi scuso per il ritardo di cui non ho nessuna
responsabilità, ci tengo a evidenziarlo.
Questa interpellanza riguarda il Piano di tutela delle acque, il
cui iter ormai da diverso tempo è iniziato ma che, purtroppo,
recentemente si è di fatto interrotto: sostanzialmente dal mese di
luglio le attività si sono fermate e, da questo punto di vista,
sappiamo che la tempistica per l'approvazione del Piano di tutela
delle acque è piuttosto stretta e questo fermo è piuttosto
preoccupante.
Ci chiedevamo proprio le ragioni di questo fermo, che rischia di
far slittare di molto l'approvazione del piano, quali erano le
intenzioni del Governo regionale per il rispetto delle tempistiche
previste? A questo tra l'altro, si collega anche la "moratoria" per
quanto riguarda le centraline idroelettriche, che scade alla fine
di quest'anno ed è in parte collegata al Piano di tutela delle
acque. Chiediamo, su questi due aspetti importanti nella gestione
delle acque in Valle d'Aosta, quali erano le intenzioni, visto che
da tempo non si sono più riuniti i tavoli tecnici sembrerebbe che
la cosa si stia allungando e che la tempistica rischi di essere
molto diversa da quella prevista. Un po' come il Consiglio.
Presidente -
Prima di dare la parola al collega Baccega
per la risposta; collega Bertin, sono stati comunicati dalla
collega vicepresidente Morelli i cambiamenti, in quanto i colleghi
Restano, Chatrian e l'assessore Marguerettaz hanno giustificato
l'assenza di alcune ore per la manifestazione dei maestri di sci.
Quindi avevano comunicato questo cambio. Concordo con lei sul fatto
che in questo modo non è sempre facile gestire le interpellanze,
concordo. Chiedo scusa per l'interferenza.
Ha chiesto la parola l'assessore Baccega. Ne ha facoltà.
Baccega (EPAV) -
Grazie collega Bertin, questa
interpellanza ci dà l'opportunità anche d'informare il Consiglio su
quali saranno i momenti futuri di questo Piano di tutela delle
acque che - come lei ha detto - da luglio in avanti ha avuto quasi
una piccola sospensione; non è dovuta alla responsabilità di
nessuno, ma forse qualche responsabilità anche noi ce l'abbiamo,
con questi cambiamenti, ovviamente diventa anche difficile riunire
tante persone.
Si è lavorato parecchio per questo PTA, si è lavorato tanto e
diciamo che i molti
forum
hanno prodotto tanto materiale e i
tanti incontri hanno prodotto tante suggestioni che ci
permetteranno - ne sono certo - di avere un Piano di tutela delle
acque sicuramente efficiente.
All'inizio fu scelta una procedura, che sapevamo avrebbe
richiesto sicuramente più tempo e più impegno e che avrebbe
consentito, però, una maggiore condivisione per i diversi portatori
d'interessi: coloro che pensano all'idroelettrico, coloro che
pensano all'ambiente, il turismo e l'agricoltura, soprattutto. Il
documento citato, la relazione di sintesi sulle attività svolte al
20 luglio 2017, che è stato presentato alla III Commissione
consiliare, rappresenta un po' il punto di arrivo del lavoro di
consultazione dei portatori d'interesse in merito alle criticità e
alle problematiche esistenti nel settore delle acque, ma anche il
documento sul quale si è aperta la "fase 2" (la nuova fase di
consultazione delle proposte d'intervento). A fine settembre il
documento è stato presentato ai diversi portatori d'interessi con
un'ultima riunione per i presidenti di consorzi di miglioramento
fondiario, che si è svolta il 17 novembre e che abbiamo tenuto
insieme al collega assessore Nogara e, nel frattempo, sono
pervenute altre note di osservazione. Quindi gli uffici stanno
procedendo alla stesura della prima bozza dei documenti, che
tengono conto anche di queste osservazioni pervenute dai consorzi;
si sta facendo un'attenta valutazione sulle tante richieste,
soprattutto quelle delle aree di esclusione, estremamente
importanti. Si resta poi in attesa d'illustrare quanto finora si è
elaborato alla III Commissione. Era un po' questo l'impegno preso a
luglio 2017.
Per dare un po' di certezze, è nostra intenzione rendere
disponibili tutte queste suggestioni sul sito del PTA 2016. Un sito
molto ben fatto, molto ben preparato che viene seguito
attentamente, dove vengono invitati tutti i processi di
aggiornamento, mano a mano che sono prodotti dagli uffici.
Noi riteniamo che nella seconda metà di gennaio si possa
prevedere di concludere l'esame dei documenti, attraverso i tavoli
tecnici. Dalla fine di gennaio ai primi di febbraio verranno
approvati, con una presa d'atto, i documenti del PTA - io mi auguro
anche prima - sui quali avviare la procedura di valutazione
ambientale strategica (VAS). Questa drammaticamente ci porterà via
cinque mesi. Sarà poi necessario integrare i documenti con quanto
eventualmente emerso dal processo di VAS e adottare il piano con le
eventuali misure di salvaguardia, in attesa che il Consiglio lo
approvi. Credo che in occasione della presa d'atto, che sarà
probabilmente una delibera di Giunta, potrà essere il momento in
cui si fanno delle valutazioni anche in quell'atto rispetto alla
moratoria. Fino a quel momento, faremo anche una valutazione con la
maggioranza rispetto agli atteggiamenti da tenere. Credo che siamo
in dirittura d'arrivo per quanto riguarda gli atti. Poi i percorsi
tecnici del VAS ovviamente sono quelli, sui quali non si può
incidere più di così.
Presidente -
Per la replica, ha chiesto la parola il
consigliere Bertin. Ne ha facoltà.
Bertin (GM) -
Come primo aspetto, ricordo che i lavori si
sarebbero dovuti concludere entro fine dicembre 2017, pertanto
siamo già in ritardo. Manca ancora la VAS che - come ha
sottolineato - richiederà un tempo significativo di
approfondimento. Siamo decisamente in ritardo e - come dicevo in
precedenza - c'è anche collegata a questa la questione della
cosiddetta "moratoria" - che non ho ben capito quale intervento
volete fare - che scade anche questa a fine anno. Si è sempre detto
che la moratoria era strettamente legata al piano, non vorrei,
vista la vaghezza della sua risposta, che poi si scolleghi la
moratoria dall'approvazione del piano, creando uno spazio nel quale
si riaprono delle possibilità.
Ricordo che la moratoria era strettamente legata al piano,
pertanto la invito a essere un po' più chiaro rispetto a questo
aspetto e comunque a rinnovare la moratoria in qualche modo,
collegandola magari direttamente all'approvazione del Piano di
tutela delle acque, che sarà uno strumento di programmazione a
lunga gittata e deve essere affrontato con serietà, ma anche con
rapidità, perché siamo in ritardo.
La sua risposta non mi tranquillizza e spero, però, che si
acceleri e si faccia ripartire la macchina che è sembrata per un
momento essersi fermata, e certamente non è positivo, conoscendo
anche l'importanza di questo Piano di tutela delle acque.
