Classificazione
TRASPORTI E VIABILITÀ
Trasporti
Impianti a fune


Resoconto integrale del dibattito dell'aula
Oggetto del Consiglio n. 2408 del 23 gennaio 2002 - Resoconto
OGGETTO N. 2408/XI Funzionamento della telecabina Aosta-Pila.
(Interrogazione)
Interrogazione Premesso:
- le note problematiche manutentive e strutturali della
telecabina Aosta-Pila e le ingenti risorse finanziarie ivi
impiegate;
- che tra i difetti progettuali assumono particolare rilevanza
le microfessurazioni che si producono reiteratamente sulle
pulegge;
- che la velocità d’esercizio
dell’impianto è stata ridotta rispetto a quella
massima precedentemente praticata;
il sottoscritto Consigliere regionale
Interroga
l’Assessore al Turismo per sapere:
1) se è vero che le microfessurazioni derivano da un difetto
della linea che determinerebbe, in alcune situazioni di carico, un
maggior rischio in caso di frenata di emergenza o di condizioni di
pieno carico;
2) se è vero che la riduzione della velocità di esercizio è
stata prescritta dalla commissione ministeriale in sede di collaudo
decennale;
3) quali conseguenze potrebbe determinare la rottura di una
puleggia a esercizio in corso;
4) quanti interventi di riparazione o sostituzione delle pulegge
sono stati effettuati dall’inaugurazione
dell’impianto.
F.to: Frassy
PrésidentLa parole à l’Assesseur au tourisme,
aux sports, au commerce et aux transports, Lavoyer.
Lavoyer (SA)
Mi pare che i quesiti siano molto precisi e
tecnici, quindi cercherò, con l’ausilio delle note
che mi sono state fornite dall’esperto in materia,
di rispondere alle singole domande.
In risposta alla prima domanda mi è stato prodotto un appunto,
dove si dice che le microfessurazioni riscontrate su alcune pulegge
sono indipendenti dalle caratteristiche della linea, dalle
condizioni di carico e dalle eventuali frenature che occorrono
durante il servizio. La risposta quindi è negativa, nel senso che
le microfessurazioni non dipendono dalle caratteristiche della
linea. Con la configurazione attuale della linea e
dell’impianto, in caso di frenature di emergenza con
linea carica, non si determinano condizioni di maggiore rischio per
l’esercizio.
Per quanto concerne il secondo quesito premetto subito che, a
seguito anche del trasferimento delle competenze USTIF, che non
sono più competenze ministeriali, ma regionali, la citata visita è
stata effettuata da tecnici regionali perché le competenze della
commissione ministeriale adesso sono state poste in capo al
servizio dei trasporti.
Tale visita è stata effettuata il 24 novembre 2000 ed era una
visita che corrispondeva alla scadenza del dodicesimo anno di vita
tecnica dell’impianto. In tale occasione è vero che
è stato prescritto un limite di velocità di 4 m/s, mentre
l’impianto è collaudato per 5 m/s, però voglio anche
sottolineare che questa limitazione era stata fatta con un arco
temporale necessario per portare a termine alcuni adempimenti
tecnici, alcune prescrizioni che oggi sono state totalmente
ottemperate. Questo limite è attualmente superato e si può tornare
al limite di 5 m/s originariamente definito in sede di collaudo
dell’impianto?
(interruzione del Consigliere Frassy, fuori
microfono)
? l’impianto adesso può viaggiare a 5 m/s, poi
non è l’Assessore che fa "andare avanti e indietro"
l’impianto. Le prescrizioni del limite, portandolo a
4 m/s, erano delle prescrizioni temporali necessarie per fare
alcuni interventi che sono stati attuati, quindi
l’impianto in questo momento può essere riportato al
limite di 5 m/s che era quanto stabilito in sede di collaudo.
Per quanto attiene il terzo punto, vogliamo sottolineare che la
normativa tecnica prevede, oltre a controlli frequenti degli organi
di movimento che permettono eventualmente di rilevare le
difettosità in atto ben prima del collasso strutturale - per
tranquillizzare l’interrogante, quindi, i controlli
sono organizzati in modo che anche se, malauguratamente, ci fosse
la rottura di una puleggia, tale rottura non potrebbe avvenire
senza che fosse controllata -, esistono protezioni di impianto atte
a rilevare un dissassamento della puleggia dovuto a cedimenti
strutturali o a cedimenti dei cuscinetti di rotazione che
permettono l’eventuale arresto
dell’impianto in sicurezza. Per quanto viene
sostenuto dai tecnici esperti del settore, quindi, è praticamente
impossibile un collasso strutturale di una puleggia a seguito di
tutta una serie di controlli che vengono esercitati. In ogni caso,
qualora ciò si verificasse, c’è un sistema di
sicurezza tale che l’impianto verrebbe
immediatamente arrestato.
Infine, quarta domanda, dall’apertura
dell’impianto sono stati eseguiti alcuni interventi
di riparazione e sostituzione sui cuscinetti delle pulegge in
particolare, per ciò che riguarda la stazione di Pila, i cuscinetti
sono stati sostituiti alcune volte, eventualmente poi elencherò le
date e i periodi. Le pulegge sono anche state sostituite nel 2001 e
in questo caso la sostituzione è avvenuta secondo un nuovo disegno
progettuale che dovrebbe aver creato quei presupposti tecnici
affinché questa nuova impostazione della puleggia risolva in via
definitiva le problematiche finora riscontrate. Nel dettaglio, gli
interventi sulle pulegge sono stati fatti nel 1991, nel 1993, nel
1994, nel 1997, nel 1999 e nel 2001.
Président
La parole au Conseiller Frassy.
Frassy (FI)
Alcune considerazioni sulla sua risposta,
Assessore.
Penso che se non altro questa interrogazione abbia il pregio di
aver messo a fuoco dei problemi di natura tecnica e devo dire che
l’unico dato che ci soddisfa appieno di questa
risposta è quella fornita al punto 3 ossia che le conseguenze
nell'ipotesi di una rottura di una puleggia sono quelle di un
arresto in sicurezza. Ciò detto, prendiamo atto di questa risposta
che sicuramente tranquillizza rispetto a un impianto che invece non
tranquillizza ancora e spiego il perché: la risposta che lei ci
fornisce, dando lettura dei responsi dei tecnici sul fatto che le
microfessurazioni non derivano da un difetto della linea, ci lascia
dedurre che esse derivino da un difetto di costruzione o di posa in
opera delle pulegge stesse, anche se diventa difficile poi pensare
che questa risposta possa essere documentalmente sostenibile quando
apprendiamo che nel 1991, nel 1993, nel 1994, nel 1997, nel 1999 e
nel 2001, ossia per sei volte almeno, le pulegge sono state oggetto
di interventi riparatori o sostitutivi, perciò rimaniamo perplessi
sulla fondatezza di questa affermazione.
Sulla telecabina Aosta-Pila, Assessore, sono state dette molte
parole. Auspicheremmo che da oggi si potesse passare dalle parole
ai fatti perché fra le parole che oggi sono state pronunciate
c’è il riferimento alla riduzione della velocità,
allora invitiamo l’Assessore, in quanto
l’Amministrazione regionale è comunque proprietaria
di questa struttura, a verificare quali sono i motivi per i quali
un impianto che nell’inizio del suo esercizio
funzionava con le sue potenzialità massime di 5 m/s ed è stato
ridotto nella sua potenzialità a seguito del collaudo
effettuato?
(interruzione dell’Assessore Lavoyer, fuori
microfono)
? ho capito, Assessore. La risposta è stata che il limite era
necessario ed era limitato nel tempo in attesa di lavori che sono
stati effettuati, allora prendiamo atto che sono stati effettuati
questi lavori e dunque ci domandiamo per quale motivo si rimane
ancora sulle parole, ossia se è vero - e non ho al momento motivi
per dubitare che i lavori sono stati fatti e che il limite era
temporale -, mi domando per quale motivo l’impianto
oggi, non essendoci necessità, continua a marciare ad una velocità
ridotta, perciò se è vero che sono stati superati questi problemi,
inviterei l’Assessore a domandare alla società che
gestisce qual è il senso di far marciare a velocità ridotta un
impianto che ha la funzione, nelle ore di maggior congestione, di
smaltire le code.
Mi sembra quanto meno logico che nelle ore di coda
l’impianto marci a pieno regime, se in effetti così
può essere, pertanto invito l’Assessore ad attivarsi
in questo senso, dopodiché prendiamo atto delle risposte date e
auspichiamo come già fatto in passato che su questo impianto
finalmente si possano prendere delle soluzioni decisive, e che
l’Assessore ben conosce, che sono quelle o di fare
un intervento massiccio, che riteniamo a questo punto semplicemente
oneroso, o di andare a risistemare ex novo questo impianto di
collegamento funiviario fra Aosta e Pila.
