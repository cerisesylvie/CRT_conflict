Classificazione
ASSISTENZA SANITARIA E OSPEDALIERA



Oggetto del Consiglio n. 3305 del 7 febbraio 2008 - Resoconto
OGGETTO N. 3305/XII - Presa d'atto della relazione: "Atlante
di geografia sanitaria della Valle d'Aosta".
Atlante di geografia sanitaria della Valle d'Aosta
Allegato
(Omissis)
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Brevemente, perché il documento è un
documento di studio, è una fotografia molto tecnica della
situazione attuale, però fondamentale per delle politiche future.
Questo atlante intanto nasce da una priorità nel nostro programma,
di conoscere bene i dati, di fare degli approfondimenti precisi
sulle realtà sanitarie della Valle, iniziati con l'Atlante della
mortalità e successivamente con altri documenti di cui questo è
l'ultimo, ma nasce anche dalla professionalità dei miei
collaboratori dell'Osservatorio, che ringrazio. Infatti questo
dell'Atlante di geografia sanitaria direi che è una particolarità,
sono solo 4 le realtà italiane -con questa - che hanno un atlante
di geografia. Esistono infatti oggi in Italia solo 3 atlanti di
geografia sanitaria: quello della Toscana, uno della città di
Milano e quello del Piemonte coordinato dal prof. Costa, che è il
nostro consulente in tema di epidemiologia. Sono problemi di cui si
parla da tempo in Italia, soprattutto quello dell'equità delle
cure, uno degli argomenti più diffusi nelle politiche sanitarie,
anche la relazione attuale della Commissione sanità firmata da
Ignazio Marino, Senatore, un testo fatto molto bene, sottolinea
questo aspetto dello studio delle disuguaglianze in sanità, la
grande novità. D'altronde non è un dato solo europeo, tale problema
è conosciuto nel mondo, a New York c'è una mortalità nei quartieri
neri rispetto ai quartieri residenziali benestanti di oltre il 15%.
Un problema di equità quindi che va studiato, abbiamo voluto
affrontarlo in questo primo studio.
Cos'è quindi un atlante di geografia sanitaria? È un documento
che vuole studiare le relazioni fra i bisogni delle situazioni dei
cittadini, scegliendo degli indicatori, qui la discussione è molto
ampia e non tutti gli indicatori sono universalmente riconosciuti;
abbiamo voluto farlo tenendo conto delle variazioni anagrafiche,
del tipo di età, delle variabili epidemiologiche in un territorio
di montagna. Un atlante tiene conto soprattutto della domanda e
dell'offerta, la risposta a tale domanda e questo viene fatto
secondo una logica innovativa che presenta il territorio stesso, ma
intendendo il territorio anche come distanza, ossia un indicatore
nuovo, distanza espressa in minuti di percorrenza fra il Comune di
residenza e i presidi sanitari più vicini, poi anche un atlante che
vuole tener conto di alcune variabili sociali come il livello di
istruzione ancora e soprattutto per quanto riguarda il livello
universitario basso in Valle rispetto alle altre realtà, e
soprattutto anche come un tipo di struttura familiare, ne abbiamo
parlato stamani, che condiziona sia la domanda, sia l'offerta.
Qual è lo scopo di tale studio? Questo è uno studio che dà molte
indicazioni, su cui poi noi potremo orientare le nostre politiche;
prima non lo sapevamo, quindi non potevamo dare delle risposte di
tale tipo. Con questo si vuole per la prima volta cercare di capire
le differenze fra i cittadini nell'esprimere il bisogno di salute,
emerge per esempio una cosa tipica, che nei centri in cui i servizi
sono maggiori come Aosta la domanda è maggiore, allora ecco un
grosso "capitolo" che si studia anche in Italia, che a volte la
possibilità di offerta determina una domanda maggiore. Ancora: le
variazioni nel tempo dal 2001 ad oggi, le relazioni evidenti fra lo
stato di salute, l'uso dei servizi, le caratteristiche sociali
della persona, l'istruzione, la struttura familiare, al fine di
individuare le strategie per correggere gli effetti delle
disuguaglianze nella salute e nell'uso dei servizi. Questa è una
prima fotografia da cui partiremo, per "spostare il tiro" e vedere
dove si può agire di più soprattutto nell'offrire maggiore equità
di servizi e per garantire un'equità di salute.
L'atlante è fatto in 2 grossi capitoli: da una parte si inizia a
studiare il bisogno di salute nelle varie popolazioni e nei vari
distretti, è una cosa molto innovativa che ha comportato anche un
grosso studio e una grossa verifica della residenza dei quartieri
di Aosta, differenziando il bisogno di salute nelle aree
residenziali più vecchie, dove ci sono molti anziani, rispetto alla
collina di Aosta dove la realtà è più recente, ma soprattutto poi
in una capacità della nostra risposta - si è parlato stamani di
consultori - è chiaro che si andrà a potenziare un'attività di
consultori e un'attività di prevenzione laddove la disuguaglianza è
più elevata e l'indice di mortalità è maggiore. La prima parte
analizza il bisogno di salute, lo si fa partendo da indicatori
demografici di cui abbiamo parlato l'altra volta; la Regione ha
25mila anziani al di sopra dei 65 anni su 120mila abitanti, non
solo, come indicatore viene presa la condizione socio-economica...
questi sono indicatori che definiamo indicatori indiretti, poi vi
sono degli indicatori diretti, che sono le principali cause di
morte. A questa parte si affianca poi una descrizione dell'offerta
dei servizi sanitari sul territorio, dove la distanza da percorrere
per raggiungere un presidio sanitario partendo da casa viene
considerato un indicatore importante. La seconda parte dell'atlante
cerca di analizzare la risposta del nostro sistema, la flessibilità
di questo sistema soprattutto per rispondere adeguatamente ai
problemi di salute dei suoi abitanti attraverso degli indici
diretti, quali l'ospedalizzazione, che è un indice interessante.
Bisogna aumentare anche qui l'appropriatezza e poi si farà
un'indagine sulla risposta per quanto riguarda la specialistica
ambulatoriale su cui abbiamo investito molto sul territorio in
questi anni.
Cosa emerge sotto il profilo del bisogno? Vi è un discreto
numero di aree di vantaggio sociale, che coincidono con alcuni
Comuni del fondo Valle, ma soprattutto con il capoluogo e con buona
parte dei Comuni limitrofi, nei confronti dei quali sarebbe atteso
un minore bisogno di salute, ossia un bisogno di salute
maggiormente soddisfatto perché i servizi sono maggiori. Al
contrario si evidenziano da questi indicatori indiretti alcune aree
di svantaggio, soprattutto dei Paesi lontani dal centro Valle, in
cui si possono fare 2 considerazioni: la prima è la presenza di
bisogni della salute e di assistenza specifica, perché sono aree
che uniscono ad uno svantaggio morfologico della zona altimetrica
la presenza di un'alta quota di soggetti anziani, poco
scolarizzati, frequentemente soli che richiedono politiche
assistenziali mirate. Qui si citano 5-6 Paesi, è chiaro che l'aver
identificato queste aree a rischio o di svantaggio sociale dovrà
poi indirizzare delle attività. Sempre con considerazioni sullo
svantaggio sociale, abbiamo delle tipologie di problemi poco
aggredibili con politiche sanitarie, ma più frequentemente
intersettoriali, è quello che diciamo spesso: che certe aree di
disagio comportano un intervento non solo sanitario, ma sociale nel
senso di lavoro, possibili trasporti, case e occasioni di
consolidamento di strutture familiari che sono precarie. Così anche
dentro Aosta come vi dicevo questa analisi - per la prima volta si
conferma - divide Aosta in quartieri, dove i maggiori bisogni di
salute sono attesi nelle zone a più elevata concentrazione di
anziani, il centro, il Quartiere Cogne e quelle con una minore
occupazione a fronte di un'elevata capacità lavorativa, ad esempio
Viale Europa, mentre per contro un minor bisogno di salute si
dovrebbe attendere dalle zone collinari.
Per quanto riguarda il bisogno di salute, è un indicatore
abbastanza preciso, quello dell'indice di mortalità... si deve
sottolineare che soprattutto nella popolazione maschile sulle
neoplasie del colon - ecco perché gli "screening" mirati - abbiamo
ancora una mortalità maggiore rispetto ad altre Regioni italiane,
anche se ci sono stati negli anni, rispetto alla data in cui
avevamo presentato il primo rapporto sulla mortalità in Valle,
evidenti miglioramenti, miglioramenti che hanno avuto successi
eclatanti per esempio nelle malattie dell'apparato digerente, anche
perché sono migliorate le condizioni di vita e gli stili di vita.
Abbiamo ancora rispetto a questo indicatore - bisogno di salute e
morte - importanti margini di miglioramento soprattutto per quel
che riguarda i fattori di rischio con l'aumento del rischio di
malattie coronariche e la distanza dal centro di emergenza. Nelle
malattie cardiocircolatorie la tempestività è determinante e in
questo c'è un margine di miglioramento atteso, vuoi con il
miglioramento delle tempistiche, con un'emergenza più
significativa; abbiamo sottolineato diverse volte come sia
importante avere un sistema di elisoccorso anche notturno, quello
che è successo nel periodo di Natale con l'autorizzazione di 3
rotte notturne con un buon esito può essere il punto di partenza
per assicurare in casi selezionati, per cui bisognerà poi avere dei
protocolli ben precisi, un accesso più rapido per situazioni di
emergenza, lo abbiamo già detto altre volte, posso annunciare che
entro giugno 2008 l'emodinamica e l'angioplastica primaria in
condizioni di emergenza saranno operative nel nostro Ospedale. In
generale non si evidenziano vistosi squilibri all'interno della
regione nei bisogni di salute, nonostante le difficoltà di accesso
alle cure per situazioni di emergenza, le piccole dimensioni della
regione favoriscono probabilmente un buon accesso alla rete dei
servizi. Soprattutto sottolineo quello che si sta verificando nel
campo della prevenzione, sui vari "screening", attualmente è stato
finanziato da un ente bancario un nuovo "screening" sulla
prevenzione dei tumori della pelle, e il grado di partecipazione
dei cittadini a tutte le iniziative di "screening" è alto.
Ciononostante alcune differenze: Aosta ha costantemente dei livelli
di salute migliori del resto della Valle, soprattutto rispetto ai
Comuni a più bassa scolarità, e si evidenziano maggiori bisogni di
salute per queste aree che hanno un accesso ancora non così rapido.
Qui si identificano i Comuni più riconducibili ad aree di
svantaggio o di situazione sanitaria migliorabile, come quelle del
Monte Rosa, Evançon, Walser, Alta Valle del Lys, che hanno rischi
più elevati rispetto al resto della regione. Si sottolinea come gli
stili di vita in queste zone, soprattutto l'assunzione dell'alcol e
le malattie dell'apparato digerente siano ancora significative.
Analizziamo adesso la capacità di risposta, emerge qui una
dicotomia evidente fra capoluogo, in cui si osservano tassi di
ospedalizzazione elevati rispetto al resto della regione: questo
vuol dire che il capoluogo ha un accesso più facile
all'ospedalizzazione, ma ci poniamo anche il problema che se la
risposta nel capoluogo è maggiore e se nei servizi sanitari c'è un
indice di ricovero maggiore, vuol dire che l'appropriatezza deve
ancora essere approfondita, nel senso che, come viene segnalato
nell'atlante, i ricoveri sono in aumento per le patologie
chirurgiche e sono invece in flessione per le patologie mediche.
Anche su questo, se laddove i servizi sono maggiori, c'è un tasso
di ospedalizzazione maggiore, bisogna verificare i livelli di
appropriatezza, così anche una criticità rispetto a numeri di altre
Regioni, ma la nostra dimensione orografica è diversa... la
criticità del "day hospital" che dovrebbe essere spinto a livelli
più sostenuti. Per quel che riguarda la grande problematica
dell'equità, che qui è stata affrontata in modo molto preciso, si
può sintetizzare e si può ragionare su questo, dicendo le
osservazioni che ho fatto prima: bisogna avere un potenziamento del
"day hospital" per tutta la Regione, rendere possibili certe
pratiche di analisi e di interventi in tempi brevi non solo per chi
abita ad Aosta e dintorni, ma le linee guida prevedono dei tempi di
percorrenza per rendere possibile l'attività di ricovero in "day
surgery". Il sistema comunque si dimostra abbastanza flessibile e
soprattutto la sintesi è che vi sia assenza di differenze
sistematiche sia sul piano geografico, sia sul piano sociale, per
cui il sistema regionale è sempre o quasi sempre stato in grado di
offrire gli stessi livelli di assistenza a tutti i cittadini della
regione, indipendentemente dalla residenza e dalla condizione
sociale, anche se il permanere di alcuni casi di differenze a
svantaggio di alcune aree spesso stabili nel tempo suggerisce la
possibile persistenza di aree di miglioramento
dell'appropriatezza.
Termino dicendo che questi sono dati su cui ci proponiamo di
lavorare e bisognerà lavorare tutti su questo per rendere tale
sistema ancora più flessibile, più efficiente, dando più spazio al
territorio, che in alcuni casi, comprende la fascia più debole.
Un'attività e un'analisi dei servizi ambulatoriali e pronto
soccorso fanno vedere che esistono delle difformità fra aree di
bisogno e aree di utilizzo, margini di miglioramento soprattutto
nella capacità di risposta dei vari territori e qui entrano in
gioco gli specialisti sul territorio, i medici di famiglia che sono
stati invitati ad entrare in un sistema che prevede sempre più
maggiori rapporti. Il fatto che questo fenomeno... che accedano di
più agli ambulatori e alla realtà del pronto soccorso gli abitanti
di Aosta e del circondario forse fa significare che, di fronte ad
un'offerta maggiore, anche la domanda sia stimolata e qui si pone
il problema sempre più necessario e meno differibile di linee
guida, per cui certe pratiche e certi esami vengano ricondotti a
delle linee guida. Questo è un primo e unico, esistente in poche
Regioni italiane, Atlante di geografia sanitaria, ringrazio chi con
grande professionalità ha redatto tali notizie, chiaramente sarà
per noi un punto di partenza per delle azioni sanitarie che devono
essere sempre più mirate sia per quanto riguarda le prestazioni,
sia per tutte le attività di prevenzione.
Presidente
- Dichiaro aperta la discussione generale.
La parola alla Consigliera Squarzino Secondina.
Squarzino (Arc-VA)
- È chiaro che questo è un documento
di lavoro, condivido le osservazioni dell'Assessore sul lavoro
egregio fatto dall'osservatorio, ripeto che è un documento di
lavoro che dovrà essere utilizzato nei vari settori: da quello
sociale a quello sanitario... Già altri documenti dell'osservatorio
ci avevano aiutato a leggere i bisogni della popolazione sulla base
del luogo di residenza, ricordo lo studio dei dati della
popolazione valdostana, la sanità, suddivisi per distretto e questo
consentiva ai vari distretti di confrontarsi e riflettere sulle
condizioni di salute della popolazione a cui dovevano fare
riferimento. Questa volta però l'analisi delle condizioni di salute
viene fatta in modo sistematico e a tutto raggio, confrontandola
anche con l'offerta dei servizi dislocati sul territorio. Alcuni
punti che emergono da tale atlante potrebbero apparire banali se
non fossero desunti da un'analisi puntuale di centinaia di dati
incrociati fra di loro: altimetria, densità abitativa, tasso di
occupazione, indice di scolarizzazione... ma il fatto che tutte le
osservazioni siano accompagnate da dati ben organizzati ci consente
di individuare alcune linee che dovrebbero guidare le azioni per
contrastare l'attuale situazione di disequità, così come viene
detto nell'introduzione al volume e dallo stesso Assessore quando
dice che l'obiettivo di questo studio è provocatorio perché ci
interroga su eventuali iniquità distributive per trovare loro
conseguenti interventi correttivi di riequilibrio. L'obiettivo
ossia è riequilibrare le risposte ai bisogni di salute sul
territorio, in modo che i cittadini che risiedono in questa Valle,
qualunque sia il luogo di residenza, che sia il centro Aosta o La
Thuile, abbiano le stesse possibilità. Sono obiettivi che ci
poniamo sempre in tutte le politiche per fare in modo che la gente
non sia obbligata a venire ad Aosta per avere una risposta ad una
serie di bisogni. Qui bisogna riflettere sulla politica abitativa;
intanto va detto che è positivo che si è anche analizzato il
territorio di Aosta spezzettandolo nei vari gruppi socialmente
omogenei.
Emerge un fatto importante su cui vale la pena di riflettere,
dicevo, ed è il fatto che la città di Aosta tende al suo interno ad
avere sempre più persone anziane; c'è da chiedersi perché c'è un
concentrarsi verso il centro della città di Aosta della popolazione
anziana, quali sono le motivazioni: non solo il fatto che attorno a
Via San Giocondo ci sono molti preti anziani, come qui viene
sottolineato, certo c'è anche questo aspetto, ma non è il solo. Si
tratta di chiedersi quale tipologia di contesto gli anziani
necessitano per sentirsi rassicurati. Ci si chiede: un anziano solo
in collina, o in una baita, o in un villaggio si sente rassicurato
nell'avere le condizioni di vita normali? Questo è uno dei problemi
che va affrontato, perché non bisogna trasformare la città di Aosta
solo in un luogo di anziani. Seconda cosa: come mai le giovani
coppie qui non riescono a trovare abitazione? Anche qui c'è una
politica da fare, ma ci torneremo sopra.
Dicevo, può essere interessante questo atlante perché stimola e
provoca un dibattito; vorrei evidenziare alcuni punti che emergono,
che l'Assessore ha detto già: intanto è riaffermata la correlazione
positiva fra condizioni di benessere e condizioni buone di salute,
sembra una cosa banale, ma qui è documentata scientificamente,
ossia una correlazione fra condizioni sociali ed economiche
disagiate e situazioni più precarie di salute. Qui si ricorda anche
che ormai è un dato della letteratura scientifica internazionale
che la salute delle persone è più influenzata dalle caratteristiche
socio-economiche degli individui che dagli interventi della
medicina. A pagina 17 vengono riportate queste conclusioni, che
sono ampiamente documentate dalla letteratura scientifica
internazionale, qui risulta che tutta una serie di interventi che
vengono fatti solo come medicina per la salute non sono
assolutamente sufficienti. In secondo luogo tutti gli interventi
che possono apparire solo di aiuto, di sostegno a famiglie in
difficoltà, quasi come se fossero dettati da uno spirito di
solidarietà: "noi siamo buoni, vogliamo che tutti stiano meglio,
non sta bene vedere fra di noi i poveri", in realtà sono interventi
che costituiscono un risparmio paradossalmente per gli investimenti
sulla salute futura, ossia intervenire oggi per migliorare le
condizioni socio-economiche degli individui e delle famiglie
risulta un investimento e un risparmio per la medicina fra alcuni
anni. Questo è importante da tener presente, perché paradossalmente
tutto il discorso che abbiamo fatto sulla famiglia o sugli aiuti
alle famiglie per gli alunni che vanno a scuola e che hanno
bisogno, tutto questo viene ad operare nella prevenzione di uno
stile di vita, di condizioni di vita che consentono anche dal punto
di vista del benessere di stare meglio.
Secondo punto che emerge: viene riaffermata la correlazione
positiva fra una persona inserita in un nucleo familiare e la
salute, invece la persona che coincide con la famiglia
monocomponente rischia di più una potenziale vulnerabilità sociale
- pensiamo anche agli anziani -, qui però si tratta di fare un
discorso provocatorio e di interrogarci. Giustamente continuiamo a
dire che i figli devono andarsene via di casa perché devono farsi
la loro famiglia, ma i genitori soli entrano in questa famiglia
monocomponente quando rimane un solo genitore, quindi rimane debole
il giovane da solo. Forse si tratta di ripensare a modelli
familiari che consentano di mantenere forti relazioni fra i vari
membri della famiglia, senza che convivano sotto lo stesso tetto.
Ancora: questo ci fa toccare con mano quello che abbiamo detto più
volte: che un elemento critico del nostro benessere è proprio la
fragilità relazionale...
Si dà atto che dalle ore 12,16 assume la presidenza il
Vicepresidente Tibaldi.
Presidente
- ... invito i colleghi a parlare sottovoce
perché non si sentono gli interventi...
Squarzino (Arc-VA)
- ... grazie, Presidente. Fra l'altro,
sarebbe utile, almeno avrebbero già alcuni elementi di lettura per
questo documento... Tutto il lavoro di prevenzione che si fa sulla
fragilità relazionale all'interno di un contesto quindi credo sia
utile e vada nella direzione giusta.
Terzo punto: viene riaffermata l'importanza di portare sul
territorio in modo sempre più capillare i servizi. Ricordava
l'Assessore che molte volte la gente nelle zone in cui c'è minore
possibilità di accesso ai servizi accede meno ai servizi, sembra
tautologico, ma è così, mentre, laddove ci sono più servizi - ad
Aosta -, la gente accede di più. Non so se è solo inappropriatezza
questo, c'è da chiedersi se è solo inappropriatezza o se è
trascuratezza, perché avviene? Prendiamo a pagina 51 l'elenco dei
distretti e dei servizi che sono dati ai distretti e pensiamo a
quanto dicevo stamani sul numero di ore alla settimana che è
possibile il servizio specialistico nel distretto, lei capisce che
è difficile che una persona che abita in periferia possa
concentrare solo in quelle 2 ore alla settimana la sua possibilità
di accedere ai servizi. C'è una rarefazione di presenze
specialistiche sul territorio tale per cui è difficile accedere ai
servizi; ad Aosta c'è un'offerta maggiore durante la settimana che
facilita tale aspetto, per cui rifletterei su queste cose. Fra
l'altro, notavo, non so se c'è un errore, stamani lei parlava dei
servizi di ginecologia anche sul territorio, qui a pagina 51,
rispetto ai distretti, non la presenta ancora come una delle
specialità a servizio del territorio, faccio un esempio per dire
come sul territorio vi sia una difficoltà di accesso.
Quarta osservazione: è riaffermata - dico "riaffermata" perché
sono temi che molte volte qui abbiamo portato avanti e questa volta
li troviamo documentati con dati, tabelle, percentuali molto chiare
- la correlazione fra bassa scolarizzazione e potenziale rischio di
svantaggio sociale. Noi siamo una Regione in cui la scolarizzazione
è ancora molto bassa, non solo, offriamo anche lavori di bassa
scolarizzazione! Noi alimentiamo anche un'economia che si basa su
lavori di bassa scolarizzazione, quindi su una popolazione che ha
nel suo "status" socio-economico un indice più basso rispetto ad
altre di vantaggi nella salute. Chiediamoci queste cose quando
affrontiamo i problemi! Credo che sempre più iniziative a sostegno
della scuola, degli alunni e dell'istruzione vadano fatte e
potenziate; qui do atto che ieri, discutendo sul tema delle borse
di studio, l'Assessore Viérin si era impegnato a verificare in
Giunta la possibilità di trovare le risorse per pagare tutte le
borse di studio degli alunni che avrebbero diritto in base alla
normativa relativamente al 2005-2006. Per la Giunta trovare quei
soldi significa lavorare nell'ottica della salute complessiva della
popolazione: questo vorrei fosse chiaro nelle scelte che vengono
fatte! Come pure credo che tutto il lavoro che è stato fatto per
quanto riguarda le borse di studio degli universitari, tale
tentativo di mantenere gli stessi "standard" di criteri degli anni
scorsi, che sono più favorevoli per i nostri studenti... ritengo
sia anche questa un'iniziativa che va nell'ottica di prevenire
rischi di salute.
Qui abbiamo un tasso di mortalità in Valle che è fra i più alti
del Paese - lo si dice a pagina 32 -, anche se
"in analogia con
altre zone dell'arco alpino"
. In questo atlante forse non ci
sono stati dei confronti con dati a livello nazionale, ossia
vengono fatte delle affermazioni che riteniamo valide, giuste, ma
avremmo preferito avere anche alcune tabelle per capire tale dato
importante: uno dei più alti tassi di mortalità del Paese, anche se
in analogia con altre zone dell'arco alpino, quindi capire "anche
le altre regioni dell'arco alpino". Certamente qui dobbiamo porci
il problema, siamo la Regione che spende di più per la salute, il
nostro bilancio sanitario è quello che prevede una spesa pro capite
la più alta d'Italia, poi siamo un Paese in cui la mortalità è
ancora molto alta, pur essendo migliorata in questi ultimi anni:
questo significa che non è sufficiente fare riferimento alla
salubrità dell'ambiente, ma ci sono fattori su cui insistere. Do
atto all'Assessore della sua attenzione rispetto al problema
dell'alcolismo, dello stile di vita, ma registro che è solo, che
c'è difficoltà affinché culturalmente si accolga tale nuova
inversione di tendenza e tale sforzo rispetto agli stili di vita.
La prevenzione quindi è molto importante e lo dimostra il fatto che
dai dati risulta che in questi ultimi anni si è registrato un netto
miglioramento della salute dei Valdostani (20%) proprio per quanto
riguarda la diminuzione delle malattie, la cui causa è legata a
misure di igiene e di assistenza sanitaria: questo vuol dire che
con un'azione capillare sul territorio è possibile intervenire per
migliorare la salute dei cittadini.
Non vado molto oltre, nella parte più sanitaria non sono in
grado di capire la differenza fra un tipo di intervento chirurgico
e l'altro, ho letto con attenzione, ma è un documento di lavoro per
chi è addentro a tali questioni. Vorrei solo risottolineare come da
questo lavoro risulta ancora più forte l'importanza di un'azione di
prevenzione non solo rivolta al singolo individuo, per cui tutti i
test che vengono fatti vanno tutti bene, gli "screening"... va
tutto bene, ma qui siamo sempre ancora nell'ottica della medicina
quando ricordiamoci che invece la salute delle persone è più
influenzata dalle caratteristiche socio-economiche degli individui
che non dagli interventi della medicina. Tutto bene questo, ma
credo che dobbiamo fare ancora un grosso lavoro sul contesto
familiare e sociale: il primo, su tutti i problemi legati alla
precarietà, al lavoro, alla casa, perché l'Assessore sa bene che
molte famiglie e anche i giovani che non trovano casa ad Aosta
vanno fuori e le famiglie più povere non hanno neanche i mezzi
privati per scendere in bassa Valle ad accedere ai servizi, quindi
molte volte si tratta di dare alla famiglia la possibilità di
muoversi in modo decoroso nella sua quotidianità; il secondo, sugli
stili di vita, sulle relazioni fra le persone e i gruppi e credo
che qui vi sia un lavoro enorme da fare, difficile da portare
avanti. Capisco che è molto difficile, perché è più facile proporre
uno "screening", dove si sa cosa si deve fare, quanto costa, il
risultato che si ottiene, mentre proporre interventi rispetto alla
prevenzione il risultato lo si può vedere fra 15 o 20 anni, però
credo che dobbiamo lavorare in questa direzione e non solo per un
risultato immediato, elettorale.
Presidente
- La parola al Consigliere Sandri.
Sandri (PD)
- Sembra quasi di lavorare in Commissione,
nel senso che potremmo trovarci l'Assessore, io e la collega
Squarzino e finiamo la discussione fra di noi, ma credo che questa
sia un'occasione un po' persa perché tale Atlante di geografia - su
cui dopo farò alcune osservazioni negative - è uno strumento che
andrebbe adottato da tutti gli Assessori. Sarebbe interessante
vedere l'Atlante dell'agricoltura della Valle, l'Atlante del
credito della Valle, dei lavori pubblici, dei rifiuti... perché è
uno degli strumenti, il più accessibile dal punto di vista del
comprendonio, perché ci sono illustrazioni che sono facilmente
interpretabili da tutti, perché questo non è uno strumento per
esperti, ma è uno strumento per addetti del settore e costituisce
un modo di lavorare intelligente. È il modo che consente di
recuperare una serie di dati, esprimerli, su cui poi ognuno dà la
propria interpretazione, però è eccezionale strumento di
riflessione e alcune cose cercheremo di dirle in questo
intervento.
Parlerò prima di alcune questioni metodologiche che non sono
state focalizzate totalmente. Ritengo sia stato fatto un ottimo
lavoro soprattutto per quanto riguarda l'accesso alle strutture,
l'analisi dell'accesso all'Ospedale, al "day hospital"... un ottimo
lavoro per quanto riguarda le patologie, ne sono state individuate
alcune importanti. Mi sembra che nei fattori di rischio vi sia
stata un'impronta troppo sociologica, nel senso che è vero la
famiglia monoparentale, lo straniero, l'indirizzo scolastico... ma
qui, trattandosi di mortalità, credo che si potesse fare un lavoro
incentrato su altri temi: per esempio, qui si parla dell'importanza
dell'altimetria, su alcuni indicatori come quello dell'accesso alle
strutture o dell'emergenza vi fossero anche delle messe a confronto
fra questi dati e l'altitudine in cui risiede la popolazione, non
solo per Comune, ma per fasce di altitudine, ci potrebbe aiutare a
capire nel caso di malattie polmonari o nel caso dell'emergenza
l'altitudine che effetto può avere sui dati finali di mortalità,
mobilità...
Emergono da tale lavoro 2 o 3 indicazioni di massima molto
interessanti: la prima è stata detta dall'Assessore, io la
riprendo, è che, di fronte a dati grossi, la mortalità, l'essere
residenti e vicini all'Ospedale dà dei vantaggi che abitarci
lontano, questo è un dato generale che nel prossimo atlante sarebbe
interessante mettere in relazione, ad esempio, alla localizzazione
dei centri di emergenza, al tempo di trasporto per vedere come
intervenire per ridurre tale "gap". Così come l'accesso ai DGR
medici, ai DRG chirurgici e a tutta una serie di strutture
specialistiche ambulatoriali palesemente sono in stretta
connessione con la distanza dalle strutture. Questa è stata una
sorpresa per me, perché talvolta, quando si valuta la ramificazione
importantissima sul territorio regionale dei consultori, uno si
chiede: "ma non ne abbiamo mica troppi per caso?", poi, quando si
vedono tali dati, ci si rende conto che forse il ragionamento da
fare è più complicato. Io non ho la soluzione perché, se c'è troppa
dispersione, si rischia di avere una qualità minore, di avere dei
costi esagerati per dei servizi, ma è anche vero che la gente
accede alle strutture se le strutture sono contigue, qui bisogna
capire se è un problema di cultura, di mezzi di comunicazione...
dico solo che c'è questo tema e si è evidenziato.
Il secondo punto su cui volevo riconoscere la bontà dei dati, ma
anche il fatto che emerge una disparità notevole è sui servizi di
tipo ambulatoriale. Siamo a differenze significative di accesso a
seconda che il poliambulatorio o il consultorio sia più o meno
nella propria zona. Credo che una riflessione sul ruolo dei medici
di base si debba fare, perché questo è un dato non che delegittima
i medici di base, ma che sulla domanda di salute il loro servizio o
non è percepito come un servizio essenziale, o non riesce a
rispondere a tutte le domande dei cittadini. Probabilmente la
strada è quella di sottrarre ai medici di famiglia una serie di
incombenze ripetitive: le mitiche ricette che si ripetono e di
integrarli maggiormente con un altro tipo di attività all'interno
della rete consultoriale, perché non è chiaramente possibile
costruire un consultorio in ogni Comune, ma sicuramente prevedere
che il presidio del medico di base sul territorio sia percepito
come un presidio più ampio e forte è una cosa che deve essere
valutata.
L'ultima osservazione è sul discorso della prevenzione, su cui
sono totalmente in disaccordo con la collega Squarzino, non perché
non sia giusta la prevenzione, ma perché dai dati che emergono
abbiamo una stessa distribuzione dell'accesso alla prevenzione
rispetto all'accesso al trattamento e alla riabilitazione, nel
senso che le persone che abitano in periferia di fatto sono meno
sensibili all'attività di prevenzione. Credo che questo dimostri
non che la prevenzione sia più importante di altro, ma che, di
fronte ai vari momenti della prevenzione, della diagnostica precoce
o della cura delle malattie, quello che è essenziale è che il
modello organizzativo funzioni. Da questo punto di vista, un grande
sforzo della prossima legislatura sarà quello di rendere il più
funzionale possibile il sistema di reti territoriali e di
organizzazione dei differenti presidi.
Infine, la mortalità: la mortalità è nettamente migliorata,
però, se si vedono i dati, qui sono fermi al 2002, si vede che c'è
un netto miglioramento in tutta la regione, salvo la bassa Valle,
la zona delle Comunità montane 6, 7, 8...
(interruzione del Presidente della Regione, fuori
microfono)
... non so se è colpa del Piemonte, come dice fuori microfono il
Presidente Caveri, ma credo che vi possa essere una spiegazione
tecnica e politica insieme, ossia probabilmente il presidio
territoriale della bassa Valle non è sufficiente alle aspettative
dei bisogni di salute della popolazione. Mi faccio delle domande,
non ho delle risposte, non ci sarebbe però da questo dato da
ritenere il suggerimento di prevedere un momento di pronto
soccorso, di trattamento dell'emergenza in quella zona? O comunque
un potenziamento del presidio di Donnas, in modo che possa
rispondere a più esigenze che possono sorgere? Non ho risposta se
si possa fare, ma è un tema su cui riflettere.
Sullo stimolo del Presidente della Regione che chiedeva perché
non annettiamo Carema, a parte che affronteremo forse già questo
pomeriggio il tema discutendo la questione del parco, perché la
storia dice che Carema storicamente fa parte della Valle d'Aosta,
poi queste sono disquisizioni che valuteremo, di certo so però che,
se avessimo fatto una valutazione geografica di Carema, avremmo
visto che da Carema a venire in Valle c'è tutto da guadagnare anche
dal punto di vista della salute. Questo sarebbe di per sé un dato
di vanto per noi, perché, anche se abbiamo un dato della mortalità
alto, è in deciso e marcato miglioramento e, fra l'altro, è
importante che il miglioramento sta avvenendo di più nei territori
periferici, per cui il "gap" rispetto ad Aosta si sta riducendo.
Questo è un dato nettamente positivo, per cui bisogna mettersi
nelle condizioni di utilizzare sempre più strumenti di tale genere
per riuscire ad identificare delle soluzioni.
Un'ultima battuta sulla questione dell'età anziana. Lo dice in
modo lapalissiano la relazione che è la principale causa
predisponente per quanto riguarda il rischio di mortalità, però
faccio tale riflessione: se c'è stato aumento della durata della
vita e malgrado questo c'è stata una così importante riduzione
della mortalità, vuol dire che in quel settore qualche obiettivo è
stato centrato. Non vorrei che vi fossero interessi privati in atti
di ufficio da parte della collega Squarzino... però credo sia un
segnale oggettivo di funzionamento; si può sempre fare meglio, ma
le 2 cose sono un segnale positivo.
Presidente
- La parola al Consigliere Frassy.
Frassy (CdL)
- Ero in dubbio se intervenire nel commento
di questo Atlante di geografia sanitaria, Assessore, ma
l'intendimento del nostro gruppo era quello di evitare un dibattito
politico su un insieme di dati che di politico hanno molto poco. Il
fatto poi di non intervenire nel corso di questo dibattito avrebbe
potuto essere equivocato per una carenza di interesse da parte
della nostra componente politica rispetto alle problematiche della
sanità e della salute in Valle, perciò cercherò di fare un breve
intervento che non vuole fare il compendio di quanto è scritto in
tali pagine, ma che vuole svolgere quelle poche considerazioni che
possono avere attinenza al ruolo politico e amministrativo e di
indirizzo che deve avere il Consiglio. Sicuramente non abbiamo
quelle competenze medico-scientifiche per poterci addentrare nella
valutazione e nell'esame delle appropriatezza di certi settori di
interventi in ambito della chirurgia, della medicina o altro. Penso
semplicemente che questo sia un elemento importante di
approfondimento, sul quale possono essere fatte delle
considerazioni di tipo generalistico che penso sia inutile ripetere
in quest'aula, perché è abbastanza lapalisse che l'infartato vicino
ad un ospedale abbia più "chance" rispetto a chi vive nello
"chalet" isolato ai piedi del Gran Paradiso, sono scelte di vita
che ognuno fa. Chi vive isolato dai centri attrezzati forse ha una
qualità di vita migliore, ma ha un rischio maggiore, fa parte di
scelte personali e su questo c'è poco da dire, come poco da dire
c'è rispetto al fatto che più si è anziani più si muore.
Alcune considerazioni invece vorrei farle rispetto ad alcune
scelte politiche. Sui centri traumatologici abbiamo già avuto modo
di parlarne tempo addietro quando si discuteva dei centri rispetto
al Piano socio-sanitario: il documento principe della
programmazione della struttura sanitaria sul territorio regionale.
A pagina 52 c'è una breve analisi della situazione e se concordiamo
sul fatto che non tutti i centri abbiano la stessa potenzialità,
perché concordiamo sul fatto che il centro di Pila, finita la
stagione invernale, non abbia grande motivo di rimanere aperto,
così come La Thuile, concordiamo che su Courmayeur e Cervinia, per
la peculiarità turistica di quelle località, il centro rimanga
aperto anche durante l'estate, esprimiamo dubbi che sul fatto che
Champoluc e Gressoney, che sono centri a forte attrattiva estiva,
non abbiano la stessa considerazione di Cervinia e Courmayeur.
Vorremmo capire se questo nasce da una considerazione di quadratura
dei bilanci o se invece nasce da altre considerazioni.
Che dire sull'assistenza ospedaliera, sulle analisi per DRG o le
analisi sui ricoveri per acuti, piuttosto che su altre situazioni
di gestione della sanità? Sono dei dati, Assessore, ma i dati
affinché possano avere un elemento ulteriore di valutazione,
dovrebbero avere dei raffronti non solo su un periodo precedente
preso ad esame della stessa area analizzata, ma dei raffronti con
le medie nazionali, piuttosto che del nord ovest. A questo punto ci
potrebbe essere uno spazio per una maggiore valutazione
politico-amministrativa su iniziative da intraprendere, per
raddrizzare eventuali fuori media, ma, in assenza di un dato
comparativo, è evidente che sono dati che si leggono e ognuno, in
base ai propri convincimenti personali, li può ritenere più o meno
soddisfacenti.
Mi ero ripromesso di fare un intervento breve e non un commento
all'intera analisi, penso che questi siano gli aspetti più
significativi sui quali il Consiglio possa esprimere qualcosa.
Immagino che dalle sue risposte ci possano essere elementi di
valutazione anche sulle analisi che abbiamo fatto.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Intanto ringrazio chi è intervenuto perché
questo ha comportato una lettura del testo, una lettura che è stata
fatta in modo semplice, ma comunque era una lettura complessa e
ringrazio dell'attenzione a quello che - ribadiva il collega Sandri
- vuole essere un documento di lavoro molto onesto, anche se molto
professionale e il quarto atlante presentato in tutte le Regioni
d'Italia, ringrazio per questo ancora la dott.ssa Vittori e i suoi
collaboratori. Come diceva il collega Sandri, è un documento di
lavoro e non su tutto abbiamo una soluzione. Rileva in modo molto
preciso certe anomalie su cui intervenire e questa sarà l'attività
futura: stimola e quindi provoca un dibattito.
Alla collega Squarzino volevo confermare che siamo convinti che
la salute dei Valdostani non dipende dalle attività sanitarie. Sono
rimasto sconvolto da un seminario a Riva del Garda, in cui si
diceva che su 100 abitanti 25 stanno bene per le nostre procedure
sanitarie, il 15% per questioni genetiche su cui non possiamo
intervenire e il 40% per stili di vita. Se applicassimo degli stili
di vita corretti, potremmo non fare alcuna attività sanitaria - per
assurdo! - e avremmo 40 persone su 100 che stanno bene.
L'intervento futuro è proprio sugli stili di vita e questo è
l'intervento più difficile, come quello sulla famiglia che
disegnavo stamani, perché implica un fattore culturale e valoriale
importante.
Sulle suggestioni del collega Sandri, l'altimetria, le malattie
di montagna sono quelle sconosciute, nel senso che sono convinto
che vi sia un'incidenza maggiore di certe malattie dovute alla
persistenza dei malati in una quota, purtroppo non sono ancora
studiate sufficientemente. Credo che l'ambulatorio di medicina di
montagna, nato per altri fini, soprattutto per un'attività sportiva
in alta quota, ma che andrà a vedere al benessere di chi lavora in
alta montagna potrebbe portarci qualcosa di più. Sui medici di base
mi trova non d'accordo, perché sono l'"ossatura" di un sistema
sanitario diffuso; purtroppo i medici di base, su cui abbiamo molto
investito, hanno delle incombenze di tipo amministrativo che
sarebbe utile poter togliere, ma non sono dei medici dipendenti,
sono dei medici convenzionati. Penso che nella prossima legislatura
chi ci sarà dovrà prevedere delle forme innovative, anche se in
tutto questo rimane un rapporto di fiducia fra l'utente e il medico
di famiglia, che impone in tali nuove soluzioni il coordinare
questa fiducia, che l'utente ha nel suo medico e proiettare in
un'organizzazione diversa tale figura che è fondamentale per la
Regione.
Sulla prevenzione sono d'accordo, nel senso che il sistema
arriva a tutti, a me è arrivata in questi giorni la lettera di
presentarmi per lo "screening" delle malattie del colon, perché il
servizio postale può arrivare un po' in ritardo, ma la chiamata è
per tutti. Sull'organizzazione degli "screening": facciamo tanti
"screening" con tante organizzazioni diverse, dovremo arrivare ad
un'unica organizzazione, anche il compito dei volontari lo abbiamo
visto per la prevenzione e le terapie vaccinali, anche questo è un
settore.
Su Pont-Saint-Martin e Donnas volevo solo sottolineare come lì
la mortalità maggiore sia dovuta ad una popolazione più anziana che
nelle altre zone. Questi atlanti, come quello della mortalità che
ci aveva significato una mortalità particolare in una zona del
Grand Combin, hanno comportato delle iniziative di prevenzione
mirata in cui crediamo e l'aver sottolineato tali località
comporterà un'attenzione e magari un potenziamento dell'attività di
consultorio in quelle Regioni, piuttosto che in altre. Sul pronto
soccorso a Donnas ci abbiamo pensato a lungo: c'era già un servizio
di pronto soccorso una volta, ma, quando si mette in piedi un
servizio di pronto soccorso, deve essere pronto soccorso, nel senso
che riusciamo a garantire delle professionalità di un certo tipo
continuamente o creiamo alla popolazione un filtro che non è
sufficiente? Sicuramente alcune attività in quella zona vanno
potenziate e lo stesso poliambulatorio dovrà essere più
significativo di altri. Una delle ipotesi era spostare il centro
traumatologico da Gressoney giù ma, come si sa, quando si toglie
qualcosa a qualche Comune, uno può essere di tutti i "colori", ma
togliere le cose che funzionano è molto difficile.
Per rispondere a quello che diceva il collega Frassy, concordo:
i centri traumatologici da noi sono stati profondamente rivisti
come organizzazione e qualità, sono stati gestiti con una
continuità medica da gruppi di medici ed ortopedici; ad esempio, da
quest'anno il centro traumatologico di Pila e quello di Courmayeur
sono gestiti da un gruppo di ortopedici valdostani per
un'esternalizzazione che tende a responsabilizzare chi ci lavora.
Il fatto di estendere dei servizi nei periodi estivi è positivo, il
problema è la sostenibilità economica. Noi ad esempio in centri
come Champoluc e Gressoney d'estate abbiamo il medico di famiglia,
mettiamo il medico turista su cui si potrebbe fare una discussione
e poi c'è anche la guardia medica, il MET... ma se qualcuno si
taglia, deve venire all'Ospedale di Aosta. Lì è quella
riorganizzazione che dicevo dei servizi territoriali che
auspichiamo. I centri traumatologici a Courmayeur e Cervinia sono
aperti 40 giorni, è vero che il maggiore afflusso turistico è lì,
ma le ricordo che in Alto Adige i centri traumatologici fanno
3-5.000 passaggi a stagione e noi abbiamo dei centri traumatologici
come Gressoney che fanno 450 passaggi a stagione! Questo dà una
dimensione del carico economico, perché tali osservazioni hanno
sempre un grosso punto interrogativo: sono sostenibili
economicamente?
Termino dicendo che su questo atlante non c'è un raffronto dei
DRG, c'è sull'Atlante di mortalità ed è uno studio che facciamo
sempre sulla mobilità. Qui, rispetto alle medie nazionali che lei
diceva, c'è un ricorso ancora insufficiente al "day hospital", ma
anche ad Aosta e non solo nei territori periferici.
Sulle degenze abbiamo lavorato molto... è cambiato perché è
andato in pensione il Primario del Reparto di Oncologia. In
Oncologia avevamo una degenza media di 16 giorni, quando tutte le
oncologie d'Italia hanno una degenza media di 9-10 giorni e su
questo abbiamo cominciato a lavorare perché il sistema
organizzativo andava cambiato. Avevamo delle degenze in Geriatria
di circa 2 anni, adesso sono di 20-30 giorni trovando altre
soluzioni. Questi dati che lei dice sono dati di riferimento,
perché se è vero che spendiamo più degli altri - e non potrebbe
essere diverso in un bacino di utenza così piccolo -, dobbiamo
spendere bene.
Ringrazio ancora tutti quelli che sono intervenuti per le
osservazioni fatte.
Presidente
- Vi sono altri interventi? Non c'è una
votazione finale, ma una semplice presa d'atto, riteniamo che il
Consiglio abbia preso atto del punto n. 37.
Il Consiglio prende atto della relazione.
(interruzione del Consigliere Sandri, fuori
microfono)
Presidente
- ... l'iscrizione la facciamo adesso se ci
sono 24 presenti, mi sembra di no, la rinviamo al pomeriggio,
collega Sandri. La seduta è sospesa e riprenderà alle ore
16,00.
La seduta è tolta.
---
La seduta termina alle ore 12,59.
