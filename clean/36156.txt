Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 420 del 12 febbraio 2014 - Resoconto
OGGETTO N. 420/XIV - Interpellanza: "Interventi per un
migliore utilizzo dei servizi di Pronto Soccorso dell'Ospedale
Parini di Aosta".
Presidente -
Ha chiesto la parola, per l'illustrazione,
il collega Fabbri; ne ha facoltà.
Fabbri (UVP)
- Grazie Signor Presidente. Grazie Signor
Assessore dell'attenzione.
Ritorniamo ancora una volta sul problema che è così importante
per i cittadini Valdostani relativo all'utilizzo del Pronto
Soccorso dell'Ospedale e anche del Pronto Soccorso Pediatrico,
quest'ultimo particolarmente incandescente visto la difficile
situazione dell'assistenza pediatrica territoriale e delle pesanti
ripercussioni che ha sulle famiglie valdostane.
Vorrei ricordare, per inciso, che i bimbi e le loro famiglie
residenti nei comuni compresi tra Saint-Christophe e Châtillon non
hanno un pediatra di zona e quindi devono fare svariati chilometri
per avere questa assistenza pediatrica. Ci riserviamo, comunque, in
futuro di intervenire sul problema per vedere di risolverlo in
qualche modo. Ciò che preme adesso è conoscere, se è possibile, la
situazione del numero di accessi al Pronto Soccorso nel 2013 e se
c'è già il dato aggregato per raffrontarlo con quello degli anni
precedenti. Al di là di questo aspetto un po' numerico e quindi un
po' arido, quello che vorremmo iniziasse con questa nostra
interrogazione è anche una discussione più ampia, da riprendere
magari in Commissione, su come si intende risolvere il problema
dell'eccessivo, purtroppo a volte improprio, utilizzo del Pronto
Soccorso. Che sia eccessivo lo confermano i dati che ho in
possesso, in base alla bassa percentuale di ricovero in seguito
all'accesso al Pronto Soccorso. A dimostrazione della faciloneria
con cui si sceglie questa struttura di urgenza e non solo da parte
dei pazienti. Più volte si è parlato di come con un maggiore
utilizzo della medicina territoriale si potrebbe aggirare questo
fenomeno e come tra l'altro potrebbe essere migliorato con un
migliore utilizzo dell'informatica che ormai è diffusa sul
territorio regionale e che fa da interfaccia tra le strutture
centrali e quelle periferiche del nostro sistema sanitario.
Questo potrebbe certamente fare risparmiare del tempo prezioso,
anche in considerazione dei tempi di attesa che ci sono: per
esempio i pazienti potrebbero essere informati subito sullo stato
di avanzamento nell'attesa della visita in modo da evitare
estenuanti attese. Ora, le chiediamo se finalmente qualcosa si sta
muovendo, se vengono o no ipotizzate in tal senso delle azioni, se
la medicina territoriale venga in qualche modo potenziata anche con
il coinvolgimento dei medici di base, per evitare di intasare il
Pronto Soccorso. Parleremo più avanti del fenomeno della medicina
difensiva che è un altro aspetto importante e che non deve
prevalere nella logica di scaricare responsabilità sull'Ospedale.
In ultimo, in attesa di quanto sopraddetto, per evitare i disagi
agli utenti che si rivolgono al Pronto Soccorso e sono costretti,
come dicevo prima, a estenuanti attese senza avere notizie su
quando potranno avere la sospirata visita, sarebbe il caso di
avvisare il paziente sul presunto tempo di attesa. Questo non è
altro che un piccolo suggerimento. Sicuramente chi opera nel
settore avrà delle idee ben più efficaci. Nel frattempo vorremmo
che fossero alleviati i pazienti in qualche modo. Grazie
dell'attenzione.
Presidente
- Grazie. Ha chiesto la parola l'Assessore
Fosson, per la risposta da parte del Governo; ne ha facoltà.
Fosson (UV
) - Sì, grazie Presidente.
La ringrazio per questa interpellanza perché queste sono le
iniziative che ci permettono di parlare un po' della
progettualità.
Purtroppo negli ultimi tempi passiamo sempre le giornate a
vedere dove tagliare, dove accorpare, e la parte più bella di
questo lavoro, che è proprio la progettualità, alcune volte non
riesce a occupare la nostra giornata. Come lei ha detto
correttamente gli accessi al Pronto Soccorso sono un problema
nazionale, che impone probabilmente delle scelte radicali del
nostro sistema di assistenza, l'organizzazione dei medici di
famiglia, per esempio, come diceva lei che non sono dei dipendenti
ma dei convenzionati.
Per non dilungarci, in questo caso abbiamo anche i dati del
2013, perché è solo un reparto. Nel 2010 gli accessi sono stati
51.489; nel 2011 sono stati 53.051 cioè più 3 percento; nel 2012
sono stati 53.919 e nel 2013, 54.341. Quindi dal 2012 al 2013 sono
aumentati solo dello 0,8 percento, però sono aumentati. L'andamento
mensile degli accessi conferma negli anni dei sensibili picchi.
Quando arriva un Ministro come anni fa, con un braccio lussato, e
non c'era nessuno in sala di attesa, glielo abbiamo potuto ridurre
in 5 minuti. Ci sono dei periodi, invece, come questo invernale, in
cui, soprattutto in certe ore, c'è moltissima gente.
Nello stesso periodo 2010-2013 il tasso di ricovero dal Pronto
Soccorso è stato del 16,9 percento, del 16 percento (2011), del 17
percento (2012) e del 17 percento nel 2013, comprensivo anche di un
servizio come quello dell'osservazione breve e intensiva, vale a
dire che nel nuovo Pronto Soccorso ci sono dei letti di degenza in
cui c'è la possibilità di tenere un paziente in osservazione con
una flebo per mezza giornata, o per una giornata.
La distribuzione per codici e colore nel Pronto Soccorso da
triage mostra un notevole calo dei codici bianchi scesi dal 28.058
del 2010 al 26.000 del 2011 cioè meno 4,9 percento fino a
stabilizzarsi nel 2012 su 25000 codici bianchi. Questo cosa
significa? Che gli accessi inappropriati stanno diminuendo, però
aumentano gli accessi diciamo un pochino più complessi. Il dato
significativo è che i tempi di attesa per la presa in carico da
parte del Pronto Soccorso nell'Ospedale di Aosta sono probabilmente
tra i più brevi d'Italia, nel senso che la media è solo di 45
minuti e lei avrà visto che negli altri posti sicuramente la media
è più alta. L'idea di informare il paziente sulla sua lista, ha
ragione, potrebbe essere una cosa intelligente, però qualche volta,
come lei sa, si ha un codice giallo, un codice bianco, poi arriva
un codice rosso che altera questi dati. Cosa fare, perché questo
sicuramente dimostra una non risposta del territorio: se tanta
gente così va in Pronto Soccorso, a parte i codici rossi, se uno va
perché ha un bisogno di salute o ha un bisogno di esami,
sicuramente qualche cosa non funziona. Non funziona come vorremmo
noi: potrebbero essere anche le liste di attesa troppo lunghe per
gli esami, e anche una comodità per chi va in Pronto Soccorso e ha
un problema di un dolore toracico, il Pronto Soccorso fa
l'emocromo, fa la lastra e la risposta è sempre anche più completa.
Cosa fare allora? Una via non percorribile che non abbiamo mai
pensato di percorrere... Alcune Regioni, anche dell'alta Italia,
hanno alzato il
ticket
in modo significativo, se mi permette
glielo dico, noi facciamo pagare 25 euro soltanto...ci sono molte
esenzioni, pari al 54 percento, e i bambini che non pagano. In
Liguria costa 25 euro più un ticket specialistico per eventuali
prestazione per cui se uno va in Pronto Soccorso e gli fanno degli
esami come dicevamo prima, li paga. Cosa succede a Bolzano? A
Bolzano pagano sempre 50 euro per casi non urgenti più una tariffa
per ogni prestazione specialistica fino a un massimo di 100 euro.
Hanno cioè alzato il
ticket
per scoraggiare l'arrivo in
Pronto Soccorso e l'effettuazione di prestazioni, che non mi sembra
corretto perché comunque se uno va in Pronto Soccorso e si
sottopone ad attese, come ha detto lei vuol dire che ha un bisogno
di salute.
Il Pronto Soccorso è stato rinforzato strutturalmente in un modo
significativo. Se si va in Pronto Soccorso si vede che il
triage
è molto ampio, è uno dei reparti, diciamo, che è
migliorato di più, c'è l'osservazione, c'è sempre il medico, sempre
il chirurgo che nessuno vuole togliere, c'è addirittura in certi
periodi il rianimatore, il sabato e la domenica. Si è pensato
anche, come lei sa, a un soccorso ortopedico distaccato da questo,
gestito da personale ortopedico per cui adesso tutti i pazienti
ortopedici non intasano più il Pronto Soccorso, ma vanno
addirittura in un'altra sede di Pronto Soccorso. Poi il Pronto
Soccorso pediatrico, tranne i pazienti gravissimi, il paziente
viene portato al Beauregard.
Lei ha fatto una parentesi, purtroppo quel pediatra che doveva
prendere servizio e che noi abbiamo incoraggiato ampiamente ha
fatto due calcoli e ha detto che non gli conveniva.
C'è una grossa possibilità su questo, finalmente, che il
Ministro Lorenzin ha annunciato tante volte ma doveva essere
presentato in questo mese, e cioè il nuovo patto per la salute, che
dovrebbe permettere una cosa, e cioè che lo specializzando in
pediatria possa entrare in servizio anche se non ha ancora
acquisito la specialità. Questo porterebbe sul mercato la
possibilità di utilizzare dei pediatri in più. Per quel che è la
progettualità, secondo me - le ho già risposto in un'altra
interpellanza - è riorganizzare la medicina di base, facendo delle
sedi di H12-H24 anche se il nostro è un territorio un pochino più
complesso, ma almeno si potrebbe pensare di fare due o tre sedi.
Perché non l'abbiamo ancora fatto? Ho incontrato diverse volte i
medici di famiglia che come lei sa sono dei convenzionati e in
questo momento sono sotto il rinnovo della convenzione con scioperi
vari. Il decreto Balduzzi che prevedeva comunque un accorpamento di
medicina territoriale in aggregazione, non ha previsto dal punto
vista economico e organizzativo come si svolga tale servizio. E
questo è il progetto del nostro lavoro, cioè riorganizzare la
medicina sul territorio in modo da fare almeno due grossi centri in
fondo Valle e in alta Valle di 12 e 24 ore, utilizzando la grande
esperienza dei medici di famiglia che quando sono utilizzati nelle
RSA, per esempio, sono stati portati a fare dei turni e hanno
risposto molto positivamente.
Altre progettualità che metto lì: dalla Lombardia è molto
attraente questo progetto dei Creg...siccome i malati che arrivano
soprattutto in Pronto Soccorso sono anziani, sono malati cronici,
se nei vari distretti organizziamo delle
équipe
, anche
l'infermiera di villaggio può andare a vedere settimanalmente o
mensilmente questi malati cronici a domicilio e può intervenire in
modo preventivo. Anche questa è una grande possibilità. Lei lo
accennava: la tele-medicina è una cosa che ho trovato e che avevamo
stimolato all'inizio, per esempio nelle grosse microcomunità come
il "Festaz" può creare un raccordo rapido con una centrale
dell'Ospedale e impedire certi ricoveri o comunque certi invii in
Pronto Soccorso. La tele-medicina ha delle grandissime possibilità,
nei pazienti N3, e N4 e parliamo anche della Casa della Salute che
sorgerà a Châtillon, perché abbiamo vinto un progetto con l'allora
Ministro Turco, abbiamo quasi un milione di euro da spendere per
fare una specie di poli ambulatorio di aggregazione medica di
questo tipo.
Del discorso, di cui avevamo parlato l'altra volta, quando ci
riorganizzeremo per rivedere i quesiti della 265 ripenseremo alle
microcomunità in cui ci siano degli N3 PLUS così che ci sia il
medico anche di notte. Il Pronto Soccorso e i problemi dei super
accessi devono essere risolti con un maggior e miglior
funzionamento del territorio su cui ci stiamo lavorando.
Sul fatto di parlarne in Commissione abbiamo in programmazione
diverse cose da sottoporre. Ho chiesto al Presidente Restano di
fare addirittura delle riunioni straordinarie in commissione per
presentare a tutti voi la rete oncologica e i registri, dobbiamo
rivedere la 265, e molto volentieri vengo a parlare dei progetti di
riorganizzazione della Sanità e secondo me è più il desiderio di
rivederci in commissione di quanto sia la disponibilità stessa
della Commissione. Per tanti impegni reciproci. Chiederò ancora al
Presidente Restano di fare eventualmente delle riunioni
straordinarie per poter discutere di tutte queste cose insieme.
Presidente
- Grazie. Ha chiesto la parola il collega
Fabbri, per la replica; ne ha facoltà.
Fabbri (UVP)
- Grazie della sua risposta Assessore,
certo...i dati che fornirà. Noi tutti siamo convinti che la
territorializzazione della medicina, dell'assistenza medica sia uno
degli
atout
, delle armi per riuscire a risolvere i problemi
di questi accessi impropri, di quest'assalto al pronto soccorso,
anche se lei mi dice che tutto sommato le cose si stanno
ridimensionando. Se non altro si sono limitate a certi numeri.
I suggerimenti che anche noi come gruppo stavamo proponendo per
risolvere questo problema andavano proprio in questo senso.
Insistere sull'utilizzo dei medici di base, i quali ahimè, lo sa
meglio di me, anch'io conosco la situazione, per il lavoro che
facevo, sono oberati di burocratismi, quindi bisognerebbe
sollevarli da una parte per poterli poi invitare a lavorare sul
territorio, in un modo più efficace. È il caso della Casa della
salute, che sta prendendo piede anche in altre realtà regionali ed
è un grosso sollievo a questo tipo di problema. Utilizzare anche
degli orari più ampi, sui poliambulatori, in modo da facilitare
l'accesso dei pazienti a questi servizi. Un altro suggerimento che
mi sembra di potere dare riguardo alla difficoltà di reperire
pediatri sul territorio...io adesso non so se sindacalmente si
possa fare o cosa, ma utilizzare magari un pediatra sul territorio
qualche volta durante la settimana, in modo da poter portare anche
sul territorio queste risposte... Un'altra cosa è quella di
responsabilizzare gli utenti nell'utilizzo corretto del pronto
soccorso, per far capire che è una cosa molto importante e che non
si può certo rivolgersi al Pronto soccorso per una sciocchezza.
Comunque mi fa piacere che ci siano, oltre a come diceva lei i
problemi di ristrutturazione, in negativo, della nostra sanità, già
dei pensieri di ristrutturazione della nostra sanità, perché
sicuramente i tagli non devono, l'abbiamo detto più volte, incidere
sulla qualità e uno dei modi è proprio quello di utilizzare meglio
e di ristrutturare questa nostra sanità, che già ha delle notevoli
qualità.
Presidente
- Grazie. Punto 17 all'ordine del giorno.
