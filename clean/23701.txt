Classificazione
ASSISTENZA SANITARIA E OSPEDALIERA
Farmacie



Oggetto del Consiglio n. 2741 del 23 maggio 2007 - Resoconto
OGGETTO N. 2741/XII - Diniego all'apertura di una farmacia
nella Galleria "Les Corbeilles" in Comune di Pollein.
(Interpellanza)
Interpellanza
Premesso che:
- la Giunta ha negato l'autorizzazione al Comune di Pollein
per l'apertura di una farmacia all'interno dell'area autoportuale,
motivando il diniego con l'esiguità numerica della popolazione ivi
residente e con l'assenza di particolari condizioni di
deroga;
- sulla mancata autorizzazione è pendente ricorso al TAR,
promosso dal Comune di Pollein;
- il diniego sembra che non abbia affatto considerato
l'indotto delle migliaia di passaggi giornalieri conseguenti alla
presenza in loco di uno dei maggiori ipermercati presenti sul
territorio regionale, né abbia considerato l'opportunità di
attrarre nella vicina, ma poco frequentata, Galleria Les Corbeilles
nuova utenza;
- le recenti norme statali consentono ai supermercati di
allestire al loro interno spazi dedicati alla vendita di prodotti
farmaceutici;
i sottoscritti Consiglieri regionali
Interpellano
il Presidente e l'Assessore delegato per sapere:
1) se corrisponde a verità che l'ipermercato insediato in
area Autoporto è interessato all'attivazione di un reparto dedicato
a prodotti farmaceutici;
2) se non ritengano alla luce della nuova normativa statale
rivedere il diniego espresso al Comune di Pollein;
3) se non ritengano che l'apertura di una farmacia nella
Galleria Les Corbeilles, potrebbe contribuire rompere la
"marginalità" delle stesse, introducendole nel grande circuito dei
passaggi di cui usufruisce l'attiguo ipermercato.
F.to: Frassy - Lattanzi - Tibaldi
Président
- La parole au Conseiller Frassy.
Frassy (CdL)
- Devo dire di essere stato agevolato dalla
casualità con cui è stato compilato l'ordine del giorno, perché,
anche se l'argomento coinvolgerà l'Assessore Fosson, c'è una
contiguità geografica rispetto al problema che viene sollevato
nell'interpellanza. Ultimamente l'Assessore Fosson sta allargando
notevolmente lo spazio delle sue competenze, che dovrebbero essere
strettamente di tipo sanitario, perché anche in una vicenda
edilizio-sportiva come quella del Palazzetto del ghiaccio di Ayas
abbiamo visto che ha fatto capolino la sanità e su questa vicenda,
che ha uno sfondo commerciale, fa capolino nuovamente l'Assessore
Fosson. Chissà se tale allargamento di competenze è segno di un
destino politico o se è segno solo di una coincidenza.
Tornando al tema, la vicenda è nota per 2 riflessi: per il
riflesso prettamente sanitario, ma che è in questa vicenda
marginale, perché, pur essendo importante l'apertura di un
esercizio farmaceutico, in tale situazione e in particolare
nell'ubicazione proposta dal Comune di Pollein e sostenuta dal
Comune di Pollein non era casuale: Pollein non ha una farmacia e il
fatto che la ubicasse non nel centro abitato, ma nella galleria
"Les Corbeilles" serviva a risolvere una parte delle problematiche
di cui si è prima discusso. Diceva prima l'Assessore Marguerettaz
rispondendo al collega Tibaldi: "passaggi di cassa settimanali in
"Carrefour" 25.000". Devo dire che il dato non è corretto, perché
quelli più che passaggi sono scontrini fiscali, infatti i passaggi
per un discorso statistico sono tendenzialmente doppi, perciò
possiamo ipotizzare un passaggio nel "Carrefour" vicino o superiore
alle 40.000 unità settimanali rispetto a quel dato molto meno
significativo dei 1.000 passaggi nella galleria "Les Corbeilles".
Il ragionamento che facciamo allora è il seguente: è stato posto un
diniego richiamando norme dello Stato che definiscono determinati
parametri su densità della popolazione e su distanza fra le varie
farmacie. Siamo sicuri, ci chiediamo, che quella risposta oggi sia
una risposta da difendere e che non meriti invece una qualche
riconsiderazione? Questo perché, se è vero che le norme citate
nella deliberazione che respinge la richiesta avanzata
dall'Amministrazione comunale di Pollein sono reali, è altrettanto
vero che nel frattempo si sono verificate situazioni nuove, in
particolare abbiamo assistito alle cosiddette "liberalizzazioni
Bersani", che consentono l'apertura dei "corner" di prodotti
farmaceutici nell'ambito degli ipermercati e noi correremmo il
rischio paradossale che il servizio farmaceutico negato, in virtù
di queste deliberazioni di Giunta, venga poi gestito, seppure non
con il ventaglio della scelta farmaceutica, ma con un ventaglio
significativo nell'ambito dell'ipermercato, per cui andremmo a
perdere quella che pensiamo possa essere un'opportunità per
contribuire a rompere quella marginalità della galleria "Les
Corbeilles" rispetto all'ipermercato. Mi rendo conto che lei,
Assessore, deve dare una risposta in una veste che non è solo
quella del custode della norma sanitaria, ma quello che le poniamo
è una valutazione politica più ampia, ossia la localizzazione in
quell'area di una farmacia non potrebbe contribuire a risolvere una
serie di problemi che sono stati prima discussi? E perché non
considerare le deroghe che invece in deliberazione di Giunta voi
avete ignorato, perché il riferimento di legge a deroghe motivate
da condizioni topografiche o di viabilità penso che siano
soddisfatte dal dato dei 40.000 passaggi settimanali in quella
zona, perciò non è più la galleria con i 20 esercizi, non è più il
Comune di Pollein con i suoi poco più di 1.000 abitanti, non è più
il Comune di Pollein che dista meno dei 3 chilometri in linea
d'aria dalla farmacia di Saint-Christophe, zona commerciale, ma è
un centro commerciale che potrebbe auspicare ad avere una deroga in
questo senso. Il Comune di Pollein ha ritenuto di ricorrere al TAR
di fronte al diniego della Giunta, la Giunta qualche settimana fa
ha dato mandato per costituirsi agli avvocati di fiducia contro il
Comune di Pollein, ci domandiamo se tutto questo non meriti una
riconsiderazione forse anche ad alta voce rispetto a degli scenari
comunque mutati.
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Intervengo io perché, di fronte a una
problematica che sicuramente è ampia, io me ne sono occupato per
l'interesse sanitario che il problema ha, non veda in questo un
allargamento che non mi interessa assolutamente. D'altronde il
rifiuto ad aprire una farmacia a Pollein è stato dato dal mio
Assessorato, quindi firmato da noi, quindi è qualcosa di nostra
competenza. Mi trovo in difficoltà a dover spiegare delle norme
legali a lei che su questo si allarga e porta le norme legislative
in Consiglio, non sono competente come lei. Si tratta di 2 norme
completamente diverse: da un lato, la "legge Bersani" del 2006 che
ci ha sorpresi tutti, le assicuro che lo stesso Ministro Turco e il
coordinamento degli Assessori alla sanità nel giugno 2006 si era
espresso dicendo che in Italia mai i farmaci sarebbero stati
venduti in un supermercato, ma attenzione, perché qui non si tratta
di una farmacia, ma di una para-farmacia, ossia una farmacia
particolare che dà prodotti da banco. Vi sono diversi problemi al
riguardo, perché il farmacista che è previsto in questa normativa
non si sa da chi dipenda, anche il ruolo dell'ASL che riceve la
domanda di autorizzazione... non può negarla secondo tale decreto,
ma non ha poi la possibilità di controllo su una cosa esistente
parasanitaria. Questa è una normativa, l'altra è tutta un'altra
normativa, è quella che prevede le piante organiche delle farmacie,
ossia una farmacia può essere aperta, un ampliamento di una pianta
organica può essere concesso in base a dei criteri precisi della
legge n. 362/1991 ed è a questa che ci siamo attenuti. Capisco che
vi sia un interesse economico e uno sanitario, ma nell'autorizzare
l'apertura di una farmacia abbiamo l'obbligo di seguire l'interesse
sanitario della questione e la legge governa questo.
La legge n. 362 ha 2 articoli: il primo articolo prevede un
numero di abitanti e creda che noi per diversi anni abbiamo negato
l'apertura nel Comune di Saint-Pierre di una farmacia, quindi il
criterio è stato applicato anche altre volte e la legge è precisa
su questo: il Comune di Pollein avrebbe diritto ad aprire una nuova
farmacia se avesse più di 2.500 abitanti, mentre il numero di
abitanti del Comune di Pollein è di 1.400. L'articolo 2 prevede una
distanza di più di 3 chilometri dalle precedenti farmacie, le
assicuro che siamo andati a verificare e i 3 chilometri non ci sono
il luogo in cui il Comune di Pollein aveva indicato l'apertura
della farmacia e le altre farmacie esistenti, perché lì esiste una
farmacia a Saint-Christophe, una a Charvensod e una a Brissogne già
autorizzate all'esercizio. L'articolo 2 prevede delle deroghe, è
vero, ma, se legge attentamente l'articolo, dice che queste deroghe
sono possibili laddove c'è una difficoltà di viabilità, dove sì ci
sono meno di 3 chilometri, ma ci sono delle strade impervie,
difficilmente percorribili, cosa che non esiste, ma io le ho
raccolto anche 2 sentenze del TAR della Provincia del Friuli, che
negano queste deroghe in base a tale difficoltà di percorrere i 3
chilometri che non esiste. Due articoli quindi completamente
negativi per quanto riguarda la concessione di apertura di una
nuova farmacia, che poi comunque messa lì avrebbe creato delle
difficoltà alle altre farmacie, perché le altre farmacie che sono
state aperte in piccoli Comuni di fronte a un'altra farmacia in
questa sede avrebbero dovuto chiudere. Tra l'altro, la legge
prevede un parere dell'Ordine dei farmacisti e tale parere è stato
chiaramente contrario e, se comunque avessimo concesso, avremmo
avuto un ricorso dell'Ordine dei farmacisti, per cui la legge è
molto precisa. Le farò vedere le 2 sentenze del TAR che non
concedono deroghe a situazioni analoghe del Friuli.
Lei ha citato i passaggi. I passaggi non contano per questa
legge, abbiamo avuto un'analoga situazione nel Castello di Issogne,
dove il farmacista voleva aprire una farmacia dicendo che i
passaggi erano "tot"; la legge non conta i passaggi, ma conta i
residenti. Rispondendo alle sue domande, il "Carrefour" ha
manifestato l'intenzione di aprire una parafarmacia - perché è
un'altra cosa, se lei non distingue le 2 normative e nella sua
domanda non era distinto in modo chiaro, non ci chiariamo - e
quella riunione che diceva l'Assessore Marguerettaz a fine mese
dovrà essere per loro chiarificante. In questo momento però non c'è
una domanda ufficiale di apertura, capisce la difficoltà, da un
lato, il "decreto Bersani" e, dall'altra, la legge delle farmacie
possibili, su tale legge delle parafarmacie dobbiamo solo prendere
visione di questa domanda del "Carrefour", che poi rispetterà o no
i criteri, quindi un interesse è stato manifestato, ma non esiste
nessuna domanda formalizzata. Su questo a livello nazionale c'è una
legge in programma per quanto riguarda le piante organiche delle
farmacie, sarà una legge più restrittiva per determinare dei numeri
di popolazione maggiore e per permettere alle farmacie che nei
paesi piccoli hanno delle difficoltà... presenteremo prima della
fine dell'anno una legge che rivede i contributi alle farmacie
rurali, perché in questa Valle tutte le farmacie, tranne Aosta,
erano tutte rurali, proprio per riequilibrare i contributi. Vi è
sicuramente un contrasto economico e sanitario e tanto più
accentuato perché esistono adesso 2 normative e ha perfettamente
ragione su questo, ma noi, quando parliamo di farmacia, abbiamo la
legge n. 362 che determina le caratteristiche su cui poter dare
un'autorizzazione ad aprire una nuova farmacia. Certo che per noi,
dal punto di vista sanitario, sono molto importanti le farmacie,
ossia le farmacie nei paesi di montagna garantiscono dei presidi
sanitari, per cui per noi è molto importante che le farmacie
continuino ad esistere come sono. Sui passaggi rivitalizzanti, come
ha detto lei, mi pongo solo un problema: non sarebbero i cittadini
valdostani che possono andare in una parafarmacia, perché alle
parafarmacie previste dal "decreto Bersani" non accedono per le
ricette, ossia non accedono i cittadini residenti in Valle, ma si
vendono solo prodotti da banco, cosa che comunque danneggerebbe le
altre 3 farmacie presenti nei 3 Comuni e qualcuna dovrebbe
chiudere.
Président
- La parole au Conseiller Frassy.
Frassy (CdL)
- Lei è stato chiaro, Assessore, ma al
limite la sua risposta di una prospettiva molto stretta, nel senso
di essersi attenuto all'applicazione non in deroga, ma formale
della legge dello Stato... legge statale che è datata 1934, perché
è vero che è stata modificata in tempi successivi, ma l'impianto
risale a quell'epoca perché la legge è la n. 1265, modificata con
la n. 362/1991. Nel frattempo la "legge Bersani" ha fatto quello
che lei ha sintetizzato e noi prendiamo atto che l'Amministrazione
comunale di Pollein ha fatto il ricorso al TAR, perciò o al Comune
di Pollein non sapevano cosa fare e per impegnare risorse a
bilancio hanno deciso di ricorrere al TAR, oppure qualche buona
ragione ce l'avevano, anche perché la scelta del Comune di Pollein
non è funzionale alla propria Comunità, perché, se così fosse
stato, la scelta di localizzazione sarebbe stata effettuata
nell'ambito del centro abitato, dove risiedono 1.400 persone e non
in un centro commerciale. Il paradosso di questa vicenda è che ci
troveremo a breve ad avere l'angolo della parafarmacia, ma
parafarmacia è una cosa, i prodotti da banco sono farmacia,
dopodiché non sarà una farmacia che dà il ventaglio della scelta
completa della farmacia, ma i prodotti da banco sono quelli
maggiormente consumati, perciò ci troveremo un ipermercato che
accentrerà un settore farmaceutico e parafarmaceutico a discapito
di quella che poteva essere un'occasione per rivitalizzare gli
esercizi attigui. Forse con un po' più di coraggio il ricorso al
TAR lo si poteva far fare a qualcun altro e poi difendersi, tenendo
presente che l'articolo 104 del R.D. 1934, modificato dalla legge
del 1991, non dice: "in relazione alle difficoltà di viabilità", ma
"in rapporto alle condizioni topografiche e di viabilità"
e
questo rapporto alle condizioni topografiche e di viabilità si
lascia intendere sul presupposto che possono essere non situazioni
di difficoltà, ma situazioni che per la caratteristica topografica
e viabilistica creino dei flussi diversi. È evidente che le persone
che vanno al "Carrefour" a fare la spesa hanno fatto una scelta
logistica: quella di non fare 12 parcheggi e 12 negozi, ma di
accentrare i propri acquisti. È evidente che le 40.000 persone che
transitano per "Carrefour" non sono assimilabili ai cittadini di
Brissogne, Saint-Christophe, Charvensod dove ci sono le farmacie,
ma ricoprono un bacino più ampio; di conseguenza, la localizzazione
di un punto farmaceutico ne "Les Corbeilles" non avrebbe impoverito
le farmacie dei Comuni viciniori, avrebbe forse tolto un po' a
tutte, ma avrebbe alla fine ridistribuito un volano economico nella
galleria "Les Corbeilles": questa è la riflessione che mi sento di
fare a commento della sua risposta e soprattutto della
deliberazione di Giunta, molte volte in politica bisogna avere
coraggio, vero, Presidente Caveri? E di tanto in tanto questo
coraggio alla vostra Giunta manca.
