Classificazione
STATUTO



Oggetto del Consiglio n. 1142 del 9 febbraio 2005 - Resoconto
OGGETTO N. 1142/XII - Proposta di legge costituzionale
concernente: "Sostituzione dell'articolo 41 dello Statuto speciale
per la Valle d'Aosta".
Articolo 1
(Sostituzione dell'articolo 41 dello Statuto speciale per la
Valle d'Aosta)
1. L'articolo 41 della legge costituzionale 26 febbraio 1948,
n. 4 (Statuto speciale per la Valle d'Aosta), è sostituito dal
seguente:
"Articolo 41
L'istituzione degli uffici del giudice di pace, e delle
eventuali sedi distaccate dei medesimi, nel territorio della Valle
d'Aosta è disposta con decreto del Presidente della Regione, previa
deliberazione della Giunta regionale, secondo la dislocazione
territoriale prevista dall'ordinamento giudiziario.
Il Presidente della Regione, su conforme parere del Consiglio
superiore della magistratura e osservate le altre norme in materia
stabilite dall'ordinamento giudiziario, provvede alla nomina, alla
decadenza e alla dispensa dall'ufficio dei giudici di pace.
Il personale amministrativo degli uffici del giudice di pace
è inquadrato nei ruoli del personale della Regione, ferma restando
la dipendenza funzionale dal giudice di pace.".
Président - La parole au rapporteur, le Vice-président
Nicco.
Nicco (GV-DS-PSE) - Cari colleghi, la legge dello Stato 21
novembre 1991, n. 374, ha istituito il giudice di pace, il quale
esercita la giurisdizione in materia civile e penale e la funzione
conciliativa in materia civile. La n. 374, agli articoli 40 e 41,
detta anche norme specifiche sui giudici di pace per la Regione
Valle d'Aosta (nomina, conoscenza della lingua francese, uffici
distinti).
Istituito nell'intento di rendere più agile e funzionale
l'ordinamento giudiziario allora vigente, alleggerendolo da
incombenze che rischiavano di paralizzarlo, il giudice di pace ha,
in effetti, assunto un ruolo di crescente rilievo, sia in materia
civile (in esercizio dal 1° maggio 1995), sia in quella penale (dal
1° gennaio 2002). Dalla "Relazione sull'amministrazione della
giustizia nell'anno 2004" del Procuratore generale della Repubblica
presso la Corte suprema di Cassazione risulta che, nel periodo 1°
luglio 2003-30 giugno 2004, su 1.737.341 procedimenti civili di
primo grado ben 840.970 sono stati iscritti a ruolo presso il
giudice di pace - pari al 48% - e che, a fronte della riduzione del
10,2% dei procedimenti definiti da parte dei tribunali vi è stato
un lieve aumento della produttività (1,9%), da parte dei giudici di
pace. Anche nella giustizia penale, in cui al giudice di pace sono
state attribuite competenze per reati quali percosse, lesioni
personali, minacce ed altro, vi è stato un "indubbio effetto
deflativo sui carichi di lavoro dei tribunali", pari al 12% dei
procedimenti definiti. Si tratta insomma, per usare le parole del
citato Procuratore generale, di un istituto
"il cui contributo
all'amministrazione della giustizia è ormai
irrinunciabile"
.
Anche in Valle d'Aosta l'istituto del giudice di pace, pur in
presenza di qualche inadeguatezza della struttura attuale - secondo
quanto emerso in sede di audizione presso la I Commissione -,
svolge tuttavia un significativo lavoro: nel corso del 2004 sono
stati iscritti a ruolo 729 procedimenti civili e 358 procedimenti
penali presso la sede di Aosta; 152 e 29, rispettivamente, in
quella di Donnas su un totale di 4.200 procedimenti civili e 4.454
penali. Come è noto, la Regione Valle d'Aosta, con ricorso
notificato in data 20 dicembre 1991, sollevò questione di
legittimità costituzionale della legge n. 374, ritenendo che vi
fosse compressione delle competenze regionali previste dallo
Statuto speciale che, all'articolo 41, disciplina l'ordinamento
degli uffici di conciliazione. Con sentenza n. 150/1993 la Corte
costituzionale, nel ritenere che
"sotto l'aspetto sia
qualitativo che quantitativo il giudice di pace non corrisponde al
giudice conciliatore"
, essendo quest'ultimo
"figura di
giudice onorario concretamente esistente nell'ordinamento
giudiziario all'epoca dello Statuto, e non già un giudice onorario
in genere"
, ha affermato che l'articolo 39 della legge n. 374
("In tutte le disposizioni di legge in cui vengono usate le
espressioni "conciliatore", "giudice conciliatore" e "vice
conciliatore" ovvero "ufficio di conciliazione", queste debbono
intendersi sostituite rispettivamente con le espressioni "Giudice
di Pace" e "ufficio del Giudice di Pace".")
altro non è che una
"norma di chiusura
che non può essere valorizzata ed
enfatizzata per significare l'identificazione di tali due figure di
giudice onorario"
. E, comunque, le disposizioni dell'articolo
41 risultano
"inoperanti e non già abrogate, non potendo una
legge ordinaria abrogare una norma di rango
costituzionale"
.
In attesa di auspicate più ampie ed organiche revisioni
statutarie, anche in materia di ordinamento giudiziario, con la
proposta di legge costituzionale n. 2, "Sostituzione dell'articolo
41 dello Statuto speciale per la Valle d'Aosta", si intende perciò
surrogare la disciplina dell'ordinamento dei giudici conciliatori
con quella dei giudici di pace, mantenendo in capo al Presidente
della Regione la competenza sia sulla nomina, sia sull'istituzione
dei relativi uffici.
Per quanto attiene al personale amministrativo di detti uffici,
richiamato nell'ultimo comma, si ricorda che il relativo "status"
già è stato definito con legge regionale 1° settembre 1997, n. 32,
"Norme sull'organizzazione amministrativa degli uffici del giudice
di pace", sulla base dell'articolo 40, comma 2, della legge n.
374.
Cari colleghi, si tratta, con la presente proposta, di
riaffermare, in linea di principio, una potestà in capo alla
Regione. Nel merito sarà, evidentemente, il successivo iter
costituzionale a definire la questione, augurandoci noi che ciò
avvenga sulla base di quel principio dell'intesa che, seppur ancora
non legge dello Stato, è pur stato approvato, pressoché
all'unanimità, da uno dei due rami del Parlamento.
Presento ed illustro subito un emendamento al proposto nuovo
testo dell'articolo 41. L'istituzione degli uffici del giudice di
pace, secondo il testo della proposta di legge, avviene "secondo la
dislocazione territoriale prevista dall'ordinamento giudiziario",
oggi si tratta di due sedi, quella di Aosta e quella di Donnas. In
sede di proposta, per non assumere tale ordinamento come uno schema
rigido ed immutabile e rendere effettiva la possibilità, peraltro
contemplata dalla legge n. 374, articolo 41, comma 3, di istituire
"uffici distinti"
, o anche di dislocare diversamente gli
uffici attualmente esistenti, si propone di inserire l'inciso
"di norma"
, prima della citata locuzione. Quindi la lettura
diventa la seguente:
"L'istituzione degli uffici del giudice di
pace... è disposta... di norma secondo la dislocazione territoriale
prevista dall'ordinamento giudiziario"
.
Président - Je déclare ouvert le débat.
La parole au Conseiller Lattanzi.
Lattanzi (CdL) - Intervengo su una materia complessa, delicata,
sulla quale non ho la prerogativa di poter dare le parole così
certe come ha fatto il collega Nicco, perché è una materia
complessa, ma lo sa anche lui, ne abbiamo discusso anche altre
volte su altri oggetti simili.
Intanto partiamo dal concetto dell'intesa. Dice bene nella
relazione il Consigliere Nicco che un ramo del Parlamento ha
approvato il principio di intesa, quindi oggi utilizzare quella
intesa parziale che si è ottenuta come un presupposto sul quale
questa proposta di modifica dovrebbe essere accettata, lo ritengo
un percorso azzardato, ma non perché non perché non sia
condivisibile nella sostanza il principio, come diceva il collega
Nicco.
Intanto una premessa. Credo che sia patrimonio di tutti il
lavoro dei giudici di pace e concordiamo tutti sulla loro
irrinunciabilità nell'attività giudiziaria.
Voglio sollevare su questa proposta di legge almeno tre
riflessioni. La prima, quando la regione dice con questa modifica
di articolo che l'istituzione degli uffici dei giudici di pace e
delle eventuali sedi distaccate dei medesimi può essere gestita in
ambito regionale, credo che dica una cosa che è possibile sia sotto
l'aspetto della procedura, sia sotto l'aspetto della sostanza. Mi
lascia un po' perplesso e su questo credo che il disegno di legge
incontrerà parecchi problemi, quando si chiede su quel concetto di
intesa che sia il Presidente della Regione a provvedere alla
nomina, alla decadenza e alla dispensa dall'ufficio su conforme
parere del CSM, perché qui il Consigliere Nicco lo sa meglio di me
le cose non sono così facili, come invece questo disegno di legge
con questi due articoli vorrebbe far apparire.
Così come credo sia altrettanto problematica l'applicazione
della normativa che prevede l'esame di francese per i dipendenti in
ruolo presso i giudici di pace, adducendo il fatto che, essendo
personale regionale, deve sottostare a quella normativa, quando
sappiamo perfettamente che quei dipendenti mai dovranno affrontare
delle tematiche di francese perché gli atti per legge devono essere
stesi in italiano.
Prendiamo atto come gruppo consiliare di questa proposta di
legge, che secondo me è intempestiva, nel senso che forse avrebbe
avuto un po' meno problemi quando anche il secondo ramo del
parlamento avesse approvato il principio dell'intesa.
Con questo provvedimento l'intesa non c'è, perché si parte da un
presupposto su cui l'intesa non si è ancora raggiunta, non solo,
ricordo che c'è un precedente perché la legge n. 374/1991 che
istituì la figura del giudice di pace surrogando il giudice
conciliatore vide un'opposizione da parte della Regione, che trovò
nella Corte costituzionale un giudizio avverso negativo, in quanto
già la Corte costituzionale specificò che il giudice di pace era
cosa diversa dal giudice conciliatore. Quindi credo che questa
proposta di legge farà la stessa fine di quel ricorso, perché cosa
diversa è un giudice conciliatore da un giudice di pace che, come
diceva anche il Consigliere Nicco, ha ben operato anche in sede
civile e penale su una materia di giurisprudenza che non è
competenza di questa Regione.
Sollevo tutte le perplessità che ci hanno portato all'astensione
in commissione, che è un'astensione che ribadiamo, perché non
crediamo che questo sia il percorso più corretto né sotto l'aspetto
politico dell'intesa, né sotto l'aspetto giuridico perché è un
percorso che ha trovato una sua bocciatura nel 1991.
Président - La parole au Conseiller Curtaz.
Curtaz (Arc-VA) - Intervengo per esprimere anche a nome del
nostro gruppo un voto favorevole rispetto all'iniziativa in
discussione, favorevole perché intanto l'iniziativa ha il merito di
proporre un aggiornamento, un adeguamento dello Statuto speciale
alla luce della nuova normativa statuale in tema di giustizia e di
giudice di pace, visto che abbiamo ancora nello statuto un articolo
che fa riferimento al giudice conciliatore quando questo istituto è
ormai abolito da oltre un decennio.
Mi sembra anche condivisibile, e non mi sembra che crei - ma è
una mia opinione del tutto personale - problemi di
costituzionalità, il fatto che i giudici vengono formalmente e solo
formalmente nominati dal Presidente della Regione, perché il previo
parere conforme del CSM dovrebbe garantire quel necessario
adeguamento alle normative statali in materia.
Personalmente accolgo favorevolmente l'emendamento proposto dal
relatore, che è quello di aprire uno spazio per consentire una
possibile, diversa dislocazione territoriale del giudice di pace
nella nostra Regione. In Valle d'Aosta ci sono due uffici di
giudice di pace: uno ad Aosta con un ambito territoriale piuttosto
vasto e un numero di abitanti significativo (si va da Courmayeur, a
La Thuile, fino a Saint-Vincent) e un altro a Donnas che riguarda
la bassa Valle, da Montjovet a Pont-Saint-Martin. È evidente che la
sproporzione in termini di carico di lavoro è enorme e non c'è una
proporzionalità fra carico di lavoro e organici, nel senso che ad
Aosta dove c'è un carico di lavoro molto pesante, l'organico
risulta inferiore, nettamente insufficiente rispetto alle esigenze,
mentre a Donnas se l'organico fosse al completo, cosa che in realtà
non è, risulterebbe di gran lunga superiore alle necessità.
D'altronde basta confrontare i dati che ha letto il relatore
rispetto alle cause civili e penali ultimate ad Aosta rispetto a
Donnas per rendersene conto. E questo problema è stato evidenziato
anche dal coordinatore dei giudici di pace, sentito in commissione,
il quale ha evidenziato come uno dei problemi da risolvere sia
proprio questo. Quindi questo emendamento consentirebbe alla
Regione di potersi muovere con maggiore flessibilità andando ad
individuare anche diverse possibilità. Potremmo decidere che in
Valle d'Aosta ci devono essere quattro uffici di giudice di pace,
come avveniva una volta per le preture, perché fino a non molti
decenni fa in Valle d'Aosta c'erano quattro preture: una a Morgex,
una ad Aosta, una a Châtillon e una a Donnas, oppure si potrebbe
decidere, in ipotesi, che è sufficiente per ragioni di economicità
della struttura un ufficio di giudice di pace ad Aosta, quindi
pensare di abolire anche quel piccolo ufficio periferico che svolge
una funzione minimale.
Approfitto dell'occasione, anche se capisco di andare fuori
tema, per invitare, come ho avuto occasione di fare nella scorsa
legislatura, ad una riflessione che forse riguarda più i
parlamentari che questo Consiglio regionale, rispetto alle modalità
di selezione dei giudici di pace nella nostra Regione, perché la
modalità di selezione dei giudici di pace nella nostra Regione ha
una particolarità, che è quella della conoscenza della lingua
francese.
Voglio ribadire che non c'è, facendo questo ragionamento, da
parte mia nessuna preclusione ideologica nei confronti né della
lingua francese, né dell'accertamento della conoscenza della lingua
francese. In questo caso ci troviamo però di fronte a due paradossi
evidentissimi: il primo è normativo: viene chiesta la piena
conoscenza della lingua francese in un ambito in cui l'utilizzo
della lingua francese è vietato dallo Statuto. Possiamo utilizzare
la lingua francese dove vogliamo, è giusto che sia così, ma per le
sentenze e per gli atti giudiziari c'è una norma dello Statuto che
può essere pure discutibile, ma che prevede che gli atti giudiziari
vengano redatti in lingua italiana.
Ora noi chiediamo a degli aspiranti giudici di pace di conoscere
la lingua francese, sapendo che poi non potranno utilizzarla nei
propri atti perché dovranno utilizzare la lingua italiana.
Il secondo paradosso riguarda il sistema di accertamento della
lingua francese in Valle d'Aosta. Rispetto all'assunzione dei
giudici di pace in passato, nella piccola storia di questo istituto
nella nostra Regione, si sono verificati degli scempi, si sono
verificate delle cose vergognose. Faccio degli esempi concreti,
senza fare i nomi: degli avvocati che sarebbero stati degli ottimi
giudici di pace, che hanno fatto le scuole in Valle d'Aosta, ma che
dopo 30-35 anni che non scrivono in francese magari hanno qualche
difficoltà a fare una "dictée" senza errori, non hanno superato gli
esami di francese e non sono diventati giudici di pace. Ci hanno
provato in due. Forse sarebbero state, non dico decine, ma diverse
unità di avvocati che avrebbero voluto da pensionati fare il
giudice di pace, che sarebbe il lavoro adatto per un avvocato in
pensione, ma non lo hanno più fatto anche per il timore di
sottoporsi a questa cattiva figura. E quando costoro, i due che lo
fecero, non superarono la prova di francese, si trovarono
scavalcati da funzionari statali pensionati in Valle d'Aosta che
avevano fatto quell'esame di francese ridicolo che conosciamo, in
cui gli si chiede in francese qual è il loro nome e che età hanno.
Senza conoscere una parola di francese, questi sono stati esonerati
dalla prova scritta e dalla prova orale e sono diventati giudici di
pace. Persone che nella vita hanno fatto tutt'altro: hanno fatto i
funzionari pubblici, hanno fatto i dirigenti, professioni
meritevoli ma senza nessuna esperienza per diventare giudici di
pace, quindi buttati allo sbaraglio. Con delle eccezioni, perché ci
sono stati dei funzionari pubblici che hanno assunto il ruolo di
giudice di pace con una grande professionalità.
Abbiamo avuto, dopo questo primo episodio traumatizzante per
l'ambiente, dei giudici di pace di gente che arrivavano da tutta
Italia, che non si sapeva bene cosa facessero nella vita, che
avevano però un pregio, di sapere abbastanza bene il francese da
poter superare l'esame scritto e orale di tale lingua per diventare
giudice di pace. Con il paradosso che se in ipotesi - non vorrei
che si offendesse per questo paragone poco degno nei suoi confronti
- il giudice valdostano più famoso, che conosciamo bene per essere
fra i più prestigiosi giudici di Cassazione, ora che va in pensione
decidesse di fare il giudice di pace in Valle d'Aosta non lo
potrebbe fare, perché non credo conosca tanto bene il francese. Ci
troviamo - per fare un esempio in un altro campo - all'ipotesi del
Prof. Barnard che vuole venire ad operare ad Aosta di cuore ma non
lo può fare perché non supera l'esame di francese. È, secondo me,
ripeto, una cosa particolarmente assurda perché il francese il
giudice di pace non lo può utilizzare o, meglio, lo può utilizzare
nel colloquio orale, ma questo è già possibile senza l'ausilio di
interpreti con l'attuale normativa.
Perché ho fatto questo esempio, sul quale mi sono forse
dilungato più del dovuto? Perché bisogna stare attenti da una parte
e dall'altra a non utilizzare in senso ideologico certe norme,
certe prerogative, certe caratteristiche culturali della nostra
Regione. Altrimenti la conseguenza è di avere degli assurdi dal
punto di vista giuridico e della funzionalità di certi uffici.
Ciò detto, confermo il voto positivo del nostro gruppo sulla
proposta in esame.
Président - La parole au Conseiller Cesal.
Cesal (UV) - Ho poco da aggiungere rispetto alla pregevole
relazione del collega Nicco. L'iniziativa che mi vede cofirmatario
è chiaramente condivisa, per cui mi sembrerebbe persino pleonastico
intervenire. Essa tende ad eliminare una situazione di anomalia
relativa al settore giurisdizionale, un potere giurisdizionale che
non è riconosciuto alla nostra Regione per Statuto in quanto
l'unica possibilità di intervento in questo settore è quella che
riguarda i giudici conciliatori diventati, con la riforma, giudici
di pace.
La norma necessitava di adeguamenti e, quindi, mi pare che
questa iniziativa sia più che opportuna.
Devo dire che non condivido l'interpretazione ideologica che ha
svolto il collega Curtaz e in parte ha anche caratterizzato
l'intervento del collega Lattanzi relativa al francese. Credo che
nulla rilevi il fatto che gli atti giudiziari debbano essere
redatti per legge in italiano; è necessario però che il giudice di
pace che esercita un potere giurisdizionale sia a conoscenza delle
lingue parlate in Valle d'Aosta; sarà un 1 o un 2% quello che è -
qualcuno potrebbe citare la Fondazione "Chanoux" - ma rappresenta
una minoranza che ha diritto, nel momento in cui si sottopone al
giudizio di un organo giurisdizionale qual è quello che riguarda i
giudici di pace, che sia a conoscenza della lingua francese,
Ritengo quindi che le argomentazioni svolte in maniera corretta e
serena da parte del collega Curtaz per quel che mi riguarda non
sono affatto suscettibili di essere presi in considerazione.
Volevo intervenire in questa materia non tanto per riprendere
l'intervento dei colleghi che mi hanno preceduto, ma per
sottolineare la vetustà del nostro Statuto di autonomia. È uno
Statuto che risale al 1948, è uno Statuto chiaramente superato. Il
sistema delle autonomie in Valle d'Aosta è un sistema, come viene
definito dai tecnici, ad autonomia differenziata: da un lato, lo
Statuto; dall'altro, la riforma del titolo V della Costituzione,
che ha trasferito alle Regioni a statuto ordinario determinate
prerogative che per quanto riguarda il principio del miglior favore
sono state trasferite anche alla Regione, senza contare che questo
nostro Statuto si trova ad interagire con diversi livelli
costituzionali: lo Statuto, la Costituzione, i Trattati europei, la
Convenzione europea.
Secondo me questa iniziativa, pur riguardando una questione che
potremmo definire marginale, anche se quando parliamo di
giurisdizione andiamo a toccare un "tasto" molto importante
dimostra che vi è la necessità di intervenire in maniera radicale,
profonda, ragionata, il più possibile condivisa sull'intero
impianto del nostro Statuto, altrimenti mano a mano che le
situazioni si evolvono, continueremo a perdere parte delle
prerogative che ci sono state riconosciute.
Credo che l'iniziativa in esame permetta di svolgere anche
questo tipo di considerazione e invito l'aula e le forze politiche
presenti in questo Consiglio a riflettere sulla opportunità di una
revisione globale dell'impianto del nostro statuto di
autonomia.
Non è un problema che tocca il portafoglio o che riguarda le
situazioni contingenti, ma è un problema fondamentale per il futuro
della nostra Regione. Per cui inviterei tutto il Consiglio ad
affrontare in maniera scevra da pregiudizi questa possibile
iniziativa, in maniera tale che si possa arrivare ad un adattamento
della situazione in tempi più o meno brevi.
Président - Je n'ai pas d'autres collègues qui sont inscrits à
parler. Je ferme la discussion générale.
La parole au Conseiller Sandri.
Sandri (GV-DS-PSE) - Voglio intanto ringraziare tutti i colleghi
che sono intervenuti in questo dibattito e tutti coloro che sono
intervenuti nel lavoro di commissione su questa proposta di legge
costituzionale che mi ha visto promotore, perché ritengo importante
che ogni tanto in questo Consiglio si riesca ad affrontare qualche
tema delicato, come quello della giustizia e del buon funzionamento
della giustizia nel nostro paese. Nel caso specifico l'aspetto più
importante è proprio quello che citava prima il collega Cesal,
l'importanza di tenere sempre sotto controllo la vitalità e
l'attendibilità del nostro statuto di autonomia. Questo documento a
cui dobbiamo essere profondamente legati perché è la difesa delle
nostre prerogative, ma di cui dobbiamo tenere il più vivo possibile
il contenuto, perché rischiamo altrimenti che la sua importanza
scemi con il tempo.
Mi associo con quanto detto dal collega Cesal che ringrazio per
aver contribuito alla presentazione della legge e credo sia una
scommessa dei prossimi nostri anni quella di ritrovare la forza e
la capacità di una proposta di un nuovo Statuto, da presentare alle
trattative con il Governo nazionale, e fra l'altro credo che la
proposta, al di là delle procedure che in questo momento il
Parlamento sta valutando, che è quella di una legge costituzionale,
possa tranquillamente nascere così come è nata questa proposta, da
quest'aula del Consiglio. Si può pensare che una proposta del nuovo
Statuto, non solo di modifica dell'articolo 41, ma di tutti gli
articoli dello Statuto possa nascere da questo Consiglio e questo
Consiglio possa pretendere di depositare al Parlamento e di
pretendere che il Parlamento ne prenda atto e ne faccia un'analisi
approfondita, prendendosi la responsabilità di contrastarla.
Nel merito della questione, innanzitutto credo che si debba
riconoscere all'On. Caveri il merito, nel momento in cui nel 1991
questa legge dei giudici di pace è stata istituita, di essere
riuscito se non a difendere lo statuto con la legge costituzionale,
ma ad inserire una serie di normative che hanno permesso
l'attuazione e la difesa nella sostanza degli interessi della
Regione. Questa proposta di legge vuol fare un salto in avanti,
riportando anche a livello formale le competenze nel posto in cui
dovrebbero essere, cioè nello Statuto di autonomia.
Volevo sottolineare due aspetti che sono stati richiamati dagli
interventi di questo dibattito: il primo è legato al funzionamento
delle sedi della Valle d'Aosta. Concordo con l'emendamento che è
stato predisposto dal collega Nicco, che ci consente di avere una
maggiore flessibilità, ma vorrei anche sottolineare che proprio è
stato vedere il lavoro importante fatto sia dalla sezione di Aosta
che dalla sezione di Donnas, che mi ha stimolato a prendere questa
iniziativa, perché mi sono reso conto che l'ufficio del giudice di
pace rappresenta un ottimo servizio alla popolazione. È un servizio
efficiente e rapido, che consente ai cittadini di ottenere un
parere e giustizia nel più ampio senso del termine in tempi
sufficientemente rapidi e con la possibilità di ridurre al minimo i
danni eventualmente ricevuti.
Penso che dobbiamo andare in avanti rispetto a questa posizione,
per cui ha ragione il collega Curtaz a dire che dobbiamo pensare a
servizi del giudice di pace un po' come è stato nella tradizione
della nostra Regione, diffusi sul territorio con 3-4 sedi, in modo
che questo servizio sia più conosciuto dalla popolazione e sia più
utilizzato.
Il secondo tema è il problema delle lingue. Concordo pienamente
con quanto detto dal collega Cesal, però vorrei aggiungere che la
questione del francese dobbiamo sempre cercare di vederla in
positivo e se nei prossimi anni questo istituto del giudice di pace
si diffonderà, dovremo incentivare i nostri giovani e meno giovani
concittadini ad indirizzarsi verso questo tipo di istituzione.
Nulla vieta di supportarli in questa eventuale difficoltà di
superare l'esame di francese.
Voglio citare un dato che mi proviene da molte parti ed è che in
un mondo come quello di oggi il problema del bilinguismo è un
problema di grande retroguardia, perché in tutto il mondo si sta
viaggiando con persone che conoscono 3, 4, 5 lingue. Penso che il
nostro bilinguismo non possa che essere una grande ricchezza, che
dobbiamo cercare di valorizzare e sul quale non possiamo
assolutamente dividerci.
Concludo questo breve intervento naturalmente ringraziando tutti
per il voto che è stato annunciato e che si presume positivo, ma
soprattutto chiedendo a tutti un'azione d'ora in poi perché,
differentemente da quanto pensa il collega Lattanzi questo
provvedimento di legge costituzionale in Parlamento possa avere
l'iter più breve e concludersi positivamente. Credo che abbiamo
tutti la possibilità di fare qualcosa in questo senso, sia
coinvolgendo il nostro Deputato e il nostro Senatore, ma
eventualmente utilizzando anche tutti i contatti che abbiamo a
Roma. Sarebbe negativo e offensivo per la nostra Regione e per il
nostro Statuto venire a sapere che qualcuno da questi banchi lavora
al Parlamento contro la Regione Valle d'Aosta.
Président - A l'article 1er il y a l'amendement qui a été
présenté par le Vice-président Nicco, dont je donne lecture:
Emendamento
Al primo comma, dopo "Giunta regionale,", aggiungere "di
norma".
Je soumets au vote l'article 1er dans le texte amendé:
Articolo 1
(Sostituzione dell'articolo 41 dello Statuto speciale per la
Valle d'Aosta)
1. L'articolo 41 della legge costituzionale 26 febbraio 1948,
n. 4 (Statuto speciale per la Valle d'Aosta), è sostituito dal
seguente:
"Articolo 41
L'istituzione degli uffici del giudice di pace, e delle
eventuali sedi distaccate dei medesimi, nel territorio della Valle
d'Aosta è disposta con decreto del Presidente della Regione, previa
deliberazione della Giunta regionale, di norma secondo la
dislocazione territoriale prevista dall'ordinamento
giudiziario.
Il Presidente della Regione, su conforme parere del Consiglio
superiore della magistratura e osservate le altre norme in materia
stabilite dall'ordinamento giudiziario, provvede alla nomina, alla
decadenza e alla dispensa dall'ufficio dei giudici di pace.
Il personale amministrativo degli uffici del giudice di pace
è inquadrato nei ruoli del personale della Regione, ferma restando
la dipendenza funzionale dal giudice di pace.".
Conseillers présents: 31
Votants: 28
Pour: 28
Abstentions: 3 (Frassy, Lattanzi, Tibaldi)
Le Conseil approuve.
Président - Je soumets au vote la loi dans son ensemble:
Conseillers présents: 31
Votants: 28
Pour: 28
Abstentions: 3 (Frassy, Lattanzi, Tibaldi)
Le Conseil approuve.
Président - Le Conseil doit décider si l'envoyer au Sénat ou à
la Chambre.
La parole au Vice-président Nicco.
Nicco (GV-DS-PSE) - Visto che la Camera si è dimostrata più
sensibile alla proposta dell'intesa, così come è maturata con il
concorso di tutti, credo che debba essere inviata alla Camera.
Président - La proposition sera envoyée à la Chambre des
Députés.
