Classificazione
AMBIENTE


Resoconto integrale del dibattito dell'aula
Oggetto del Consiglio n. 2370 del 22 gennaio 1997 - Resoconto
SEDUTA ANTIMERIDIANA DEL 22 GENNAIO 1997
OGGETTO N. 2370/X Interventi per eliminare, negli edifici della
città di Aosta, le coperture dei tetti con materiale contenente
amianto. (Interrogazione)
Interrogazione Venuto a conoscenza del fatto che diversi tetti
della città di Aosta nel periodo degli anni ?60 sono stati
costruiti con lastre di eternit, materiale costituito da fibre di
amianto;
Tenuto conto del fatto che, come ampiamente dimostrato in questi
anni dalle ricerche scientifiche, l'amianto rappresenta
un'autentica minaccia per la salute;
Rilevato che l'uso di tale materiale nelle costruzioni edili è
attualmente fuori legge, proprio in virtù del suo alto grado di
tossicità, ma che, nonostante i numerosi allarmi a riguardo apparsi
sui mezzi di informazione, scarseggiano o, in maniera ancora più
preoccupante, latitano da parte della Pubblica Amministrazione seri
provvedimenti volti ad eliminare una volta per tutte il rischio di
intossicazione da fibre di amianto;
il sottoscritto Consigliere regionale
Interroga
la Giunta regionale per conoscere:
1) quali sono gli interventi posti in essere dalla Giunta
regionale in merito alla problematica di cui sopra;
2) nel caso in cui tali provvedimenti non siano ancora stati
posti in essere, quali sono le intenzioni dell'Amministrazione
regionale, i termini ed i modi operativi al fine di salvaguardare
con un'azione incisiva e determinata la salute dei cittadini
valdostani;
3) se sono previsti degli incentivi economici volti ad
incoraggiare i singoli proprietari a sostituire le strutture
(tetti, rivestimenti, eccetera) contenenti tali sostanze tossiche
con materiali idonei e non nocivi;
4) come intende fare fronte al problema dello smaltimento di
tali materiali pericolosi per la salute pubblica.
F.to: Lanièce
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) L'interrogazione presentata dal Consigliere
Lanièce mi è utile per ribadire un concetto che è già stato
espresso dai tecnici più volte: che il problema dell'amianto non va
demonizzato, perché non lo è e non deve esserlo; se così fosse,
evidentemente i pericoli per la salute pubblica sarebbero enormi.
Non va demonizzato, ma va comunque seguito con attenzione.
La Giunta regionale, in seguito all'entrata in vigore del DPR 9
agosto 1994, si è posta il problema e ha dato alcune disposizioni
agli organi dell'USL. Nel dettaglio, la Giunta ha deciso di
incaricare dalla data di istituzione dell'ARPA, l'ARPA stessa di
effettuare il lavoro di monitoraggio che il DPR prevede. Come sa il
Consigliere, il decollo dell'ARPA è avvenuto solo da primo gennaio
di quest'anno, nel frattempo i tecnici ex USL, oggi ARPA, hanno
predisposto un "progetto obiettivo amianto" che è già nella fase di
dettaglio e che è pronto per decollare.
Il progetto obiettivo prevede alcune fasi operative ben precise.
Innanzitutto il DPR stesso demanda alle regioni l'onere di
acquisizione della strumentazione idonea, strumentazione che
consiste in apparecchi molto sofisticati, un microscopio
elettronico analitico a scansione o a trasmissione, un
difrattometro a raggi X e uno spettrofotometro, oltre al personale
necessario. Questo lo farà la Giunta regionale con finanziamenti ad
hoc all'ARPA, cosa che non poteva fare prima perché sarebbe stata
di competenza dell'USL.
La seconda fase prevede il censimento degli edifici con presenza
di materiali contenenti amianto, la terza fase il campionamento e
l'analisi dei materiali, la quarta la definizione delle priorità di
interventi, la quinta la misura di bonifiche, la sesta di eventuale
restituzione di locali e infine il problema dello smaltimento dei
rifiuti.
Va chiarito, ripeto, un concetto basilare. Le coperture come
l'eternit, se sono conglobate nei cementi, non costituiscono
assolutamente pericolo per la salute pubblica; possono costituirlo
solo nel caso in cui ci sia dispersione di fibre nell'ambiente.
Detto questo, evidentemente l'opera di monitoraggio seguirà delle
priorità che il progetto obiettivo ha già indicato: si prevede di
monitorare innanzitutto le centrali elettriche, l'ospedale, le
scuole, i capannoni e gli stabilimenti industriali, i cinema, i
teatri, le sale e, infine, i condomini. Le coperture, dice questa
bozza di documento, presentano numerose proprietà come resistenza,
impermeabilità all'acqua, leggerezza, buona lavorabilità,
assorbimento acustico e isolamento termico; per questo motivo in
genere non dovrebbero costituire pericolo per la salute
pubblica.
Il Consigliere chiede inoltre se sono previsti degli incentivi
economici volti a incoraggiare i singoli proprietari a sostituire
le strutture. Questo materiale non è più commercializzato
esattamente dal 1994, perché il DPR che ho citato prima prevede
l'impossibilità di commercializzazione di questo materiale dal 28
aprile 1994. Per tutti gli interventi successivi, fatto il
monitoraggio, si tratta di verificare lo stato dell'arte e a
seconda dello stato dell'arte delle strutture stesse i tecnici
disporranno lo smaltimento di questi prodotti o nelle discariche di
tipo A, nel caso in cui il prodotto sia ancora integro, cosa che è
avvenuta ultimamente per uno stoccaggio di materiale mi pare nel
Comune di Avise, oppure nelle discariche di tipo 2A, tipo B o tipo
B super, nel caso in cui il materiale sia assimilabile al rifiuto
speciale o tossico-nocivo.
La discarica di tipo B, per la quale come il Consigliere sa la
zona individuata è quella di Pontey, verrà realizzata
presumibilmente entro un anno e mezzo, due anni, entro fine '98.
Pertanto siamo perfettamente in linea con gli indirizzi della
neo-costituita AMPA nazionale e della neo-costituita ARPA
regionale. I tecnici che abbiamo a disposizione sono tecnici
altamente specializzati, l'invito da parte mia è di non demonizzare
questo problema.
Non prevediamo allo stato dell'arte alcun incentivo economico
per la rimozione di questi elementi di amianto, sia perché prima si
deve vedere se la rimozione è necessaria, sia perché il problema
andrebbe esaminato nella sua complessità. I primi interventi sono
interventi previsti per le zone di grossi agglomerati, le strutture
pubbliche, dove eventuali pericoli di contatto con le fibre di
amianto sono maggiori rispetto alle altre.
Si dà atto che, dalle ore 10,07, presiede il Vicepresidente
Aloisi.
Presidente Ha chiesto la parola il Consigliere Lanièce.
Lanièce (GA) Prendo atto della risposta dell'Assessore Vicquéry
in merito a questo problema.
Sicuramente non era mia volontà demonizzare il problema
dell'amianto, ma soprattutto sottolineare il problema e ricevere
una risposta attenta da parte della Giunta regionale sulla volontà
di seguire questo problema, che merita molta attenzione perché sono
diversi i luoghi in cui i tetti in copertura di eternit cominciano
a sbriciolarsi. Esistono dei capannoni, ad esempio il capannone di
proprietà della Regione a Champdepraz, dove vi sono delle parti in
cui il tetto si sta sbriciolando; vi sono diverse case vicino a
viale Federico Chabod che evidenziano lo sbriciolamento di questi
tetti; quindi penso sia opportuno da parte dell'Amministrazione
regionale venire incontro a questo problema e farsene carico.
L'Assessore ha elencato gli interventi che la Giunta regionale
intende porre in essere attraverso l'ARPA, quindi mi auguro che
questi interventi siano immediati perché ritengo che questo sia un
problema importante, da non sottovalutare, proprio per le
conseguenze sulla salute pubblica che potrebbero derivarne.
Per quanto riguarda il fatto che non sia stata presa in
considerazione l'eventualità di prevedere degli incentivi
economici, questo penso sia un aspetto negativo, perché avrebbe
accelerato di molto il monitoraggio e il controllo dei tetti in
eternit, dal momento che gli stessi privati sarebbero stati
incentivati a chiedere delle perizie sui loro tetti per poterli
sostituire nel caso - e solo nel caso - che le strutture fossero a
rischio.
Secondo me la scelta di dare degli incentivi per la sostituzione
di tetti in eternit - nel caso in cui fossero nelle condizioni da
essere sostituiti - poteva essere una scelta importante e
intelligente nel senso di venire incontro il più velocemente
possibile a questo problema. Mi auguro che questa scelta venga
ripensata, perché accelererebbe di molto il controllo sui tetti in
eternit e in ultima analisi lo stesso operato dell'ARPA; pertanto
lo invito a verificare se questa mia affermazione non sia meritoria
di essere seguita.
Invito altresì l'Assessore a seguire con attenzione questo
problema e l'operato dell'ARPA in merito a questa problematica.
