Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1713 del 19 dicembre 1985 - Resoconto
OGGETTO N. 1713/VIII - PROBLEMI DERIVANTI DALL'UTILIZZAZIONE
DI UNA PALESTRA DI ROCCIA NEL COMUNE DI ARNAD.
(Interpellanza).
PRESIDENTE:
Do lettura dell'interpellanza presentata dai
Consiglieri Cout e Tonino:
INTERPELLANZA
La "Corma di Machaby", la parete rocciosa in Comune di Arnad che
affianca la statale n. 26 è diventata negli ultimi anni una
palestra di roccia di grande interesse.
La palestra di roccia è frequentatissima e vi giungono turisti
ed alpinisti in auto e pullman.
Della palestra hanno parlato riviste specializzate e due
studenti universitari aostani hanno svolto uno studio esaminando i
vari itinerari alpinistici percorribili.
Sono ultimamente sorti alcuni problemi, non propriamente
alpinistici.
Diversi agricoltori hanno riferito che qualcuno dei
frequentatori ha approfittato quest'anno dell'uva matura, non
resistendo alla tentazione, ed altri ancora hanno parcheggiato la
macchina ove trovavano spazio, sovente molto ai lati delle strade
ed anche nei prati.
Le dichiarazioni fatte dal Sindaco di Arnad agli organi di
informazione hanno spiegato come la zona non disponga di
infrastrutture per accogliere un così gran numero di persone e
come, quindi, in Comune sono giunte molte proteste di
agricoltori.
Aggiunge il Sindaco di aver inoltrato domanda all'Assessorato al
Turismo per creare posteggi ed allargare la strada e di essere in
attesa di un sopralluogo dell'Assessore stesso.
Ciò considerato i sottoscritti Consiglieri regionali
INTERPELLANO
l'Assessore al Turismo per sapere:
1) cosa si intende fare per risolvere i problemi sollevati
dagli agricoltori e dall'Amministrazione del Comune di Arnad e per
permettere la frequenza alla palestra di roccia ai sempre più
numerosi alpinisti interessati.
PRESIDENTE:
Ha chiesto di parlare il Consigliere Cout, ne
ha facoltà.
COUT (P.C.I.):
Nell'interpellanza è detto qual'è il
problema e non penso che sia necessario aggiungere molto, se non
dire che per conciliare la necessità di salvaguardare quelli che
sono i giusti diritti degli agricoltori e dei contadini di Arnad e
per esaudire una giusta esigenza che diventa sempre più grande come
numero (domenica ci saranno state 60-70 auto, parcheggiate sulla
strada, di alpinisti che stavano provando la loro arrampicata in
quel della Corma di Machaby) è necessario che intervenga la
Regione.
Il Comune ha fatto una richiesta per questi lavori che da solo
non può affrontare e penso che al più presto l'Assessorato
competente debba intervenire per mettere un po' d'ordine in questa
vicenda. Chiediamo all'Assessore quali sono le intenzioni della
Giunta.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
Devo dire che purtroppo, per alcuni
inconvenienti, sono saltati due appuntamenti con il Sindaco ed i
proprietari dei terreni, non ultimo quello di lunedì scorso (che
avevo previsto verso le 11 in Comune, mentre invece sono arrivato
solo a mezzogiorno perchè ci sono stati contrattempi). Ha ragione
il Consigliere Cout quando dice che il problema è attuale e che ci
sono molti utenti di questa palestra di roccia, ai piedi della
quale ci sono dei terreni coltivati, in modo particolare vigneti,
ed è chiaro che è un discorso a livello regionale, perchè molti
appassionati del Piemonte e della Lombardia vengono a fare pratica
in quella palestra.
E' giusto dare i servizi, come il parcheggio, ed anche
salvaguardare i giusti diritti dei proprietari dei terreni
agricoli. Appena dopo le feste ci saranno i sopralluoghi definitivi
e cercheremo di prendere accordi precisi con i proprietari,
affinchè non abbiano un danno che non tocca a loro sopportare.
PRESIDENTE:
Ha chiesto di parlare il Consigliere Cout, ne
ha facoltà.
COUT (P.C.I.):
Ringrazio l'Assessore della risposta e mi
auguro che al più presto, nell'interesse degli agricoltori e degli
alpinisti, l'Assessore possa incontrarsi con il Sindaco di
Arnad.
