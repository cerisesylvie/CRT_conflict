Classificazione
ASSISTENZA SANITARIA E OSPEDALIERA
Servizio di emergenza sanitaria (118)


Resoconto integrale del dibattito dell'aula
Oggetto del Consiglio n. 40 del 23 luglio 2003 - Resoconto
OGGETTO N. 40/XII - Funzionamento della sede decentrata "118"
nel Comune di Châtillon. (Interpellanza)
Interpellanza
Premesso
- che, dopo ripetute sollecitazioni da parte del nostro
gruppo consiliare, l'USL ha dotato - anche se solamente dall'inizio
di quest'anno - la sede decentrata "118" di Châtillon di una
copertura medica di emergenza territoriale H12;
- che tale servizio, pur essendo parziale, consente, se
opportunamente integrato con quello del medico di continuità
assistenziale, un minimo di presidio nei confronti di un
comprensorio (la Comunità Montana Monte Cervino) di notevole
importanza demografica;
- che il servizio MET H12 è stato pienamente attivo solo a
gennaio ed è via via scemato nei mesi a seguire, fino a mancare
completamente;
- che è unanimemente condivisa l'importanza del decentramento
territoriale dei servizi sanitari, attraverso l'implementazione
funzionale e professionale delle strutture di emergenza e
specialistiche: principio, questo, che è stato ribadito nel piano
socio-sanitario regionale 2002-2004;
tutto ciò premesso, i sottoscritti Consiglieri
regionali
Interpellano
l'Assessore delegato per conoscere:
1. se è a conoscenza dei disagi di cui in Premessa e quali
considerazioni esprime;
2. se e come intende provvedere al ripristino immediato del
servizio, garantendo quel minimo di presenza di professionalità
medica di emergenza territoriale anche nel comprensorio
succitato.
F.to: Tibaldi - Lattanzi
Presidente - La parola al Consigliere Tibaldi.
Tibaldi (CdL) - L'interpellanza in oggetto, pur trattando una
situazione specifica, in realtà riflette un disagio che è piuttosto
generale: parliamo cioè di servizio di emergenza territoriale che,
ai sensi di una legge regionale, la n. 21/98, dovrebbe dispiegare
effetti decisamente diversi rispetto a quelli di cui beneficiano
oggi i Valdostani. L'interpellanza vuole focalizzare un problema,
quello della sede decentrata del "118" di Châtillon, che non ha una
semplice valenza comunale, ma ha una funzione che è comprensoriale,
poiché la sede decentrata "118" di Châtillon offre una copertura
medica che riguarda non solo il Comune di Châtillon, bensì altri
dodici comuni limitrofi, fra i quali Saint-Vincent, per una
popolazione residente complessiva che si aggira sulle 16.500 unità.
Popolazione che incrementa nel momento in cui ci sono periodi di
grande affluenza turistica, come quello estivo che stiamo vivendo
in questo momento. Si capisce quindi che questo polo demografico,
che è il secondo della Valle dopo il capoluogo, necessiti di un
servizio di emergenza territoriale e anche di continuità
assistenziale e di servizi poliambulatoriali in senso lato
completamente attivi ed efficienti.
Più volte il gruppo consiliare - prima di "Forza Italia" e oggi
della "Casa delle Libertà" - ha sollecitato l'Assessore competente
per far sì che la sede del "118" di Châtillon fosse funzionante e
più volte abbiamo dovuto riscontrare, nostro malgrado, un servizio
ad intermittenza, che si ripete purtroppo anche in questi ultimi
sei mesi. Parlo di questi "ultimi sei mesi", perché
"dopo
ripetute sollecitazioni"
, come si scrive in premessa di questa
interpellanza, finalmente all'inizio del 2003 un servizio dimezzato
"H12" di emergenza territoriale è stato fornito con la previsione
di un medico durante le ore diurne. A gennaio, secondo un
calendario ufficiale che ho reperito, c'è stata la copertura su
tutti i 31 giorni; a febbraio, solo un giorno: il 4; a marzo, solo
un giorno: sempre il 4 del mese; ad aprile, grosso modo una
quindicina di giorni, c'era anche la Pasqua, ma solo per metà mese
abbiamo avuto un servizio efficace; a maggio, il servizio è stato
compresso in soli sei giorni; a giugno, è totalmente scomparso e a
luglio è stato riattivato, forse anche perché l'interpellanza, come
è già successo in passato, ne ha stimolato la riattivazione.
Sappiamo che un medico di continuità assistenziale presente in
loco non è sufficiente da solo a presidiare da un punto di vista
sanitario la sede del "118". Speravamo che dopo tante
sollecitazioni il servizio andasse in progressione, cioè dalle 12
ore, dalla copertura diurna, si arrivasse ad una copertura
complessiva, cioè sulle 24 ore; purtroppo così non è stato e, a
parte questo ripristino di questi ultimi giorni, siamo preoccupati
perché si sta procedendo come le luminarie di Natale: ad
intermittenza. Tutte le considerazioni che sono state fatte in
quest'aula o che sono state scritte sul Piano socio-sanitario
regionale, l'ultimo quello del triennio 2002-2004, o le
dichiarazioni dell'Assessore suo predecessore, che ha sempre detto
che il servizio di emergenza territoriale è un filtro
extraospedaliero indispensabile per una Regione come la nostra, che
ha un'antropizzazione distribuita sul territorio, sono
condivisibili e giuste; ci piacerebbe però che queste parole
diventassero quanto prima fatti e fatti permanenti e non
intermittenti. Lei Assessore Fosson è nuovo del ruolo, quindi
abbiamo quella comprensione che si rivolge a chi si approccia ad
affrontare una serie di problematiche del settore sanitario, come
anche questa mattina le abbiamo evidenziato con altre iniziative.
Problematiche che però urgono di una risposta.
Martedì scorso, 15 luglio, alcuni delegati degli operatori del
soccorso "118" si sono incontrati con i Sindaci di Châtillon e di
Saint-Vincent. Penso che gli stessi Sindaci le abbiano già scritto
una lettera o si siano impegnati a comunicarLe le esigenze che
riguardano la nostra comunità, tant'è che ci sarà anche
prossimamente un incontro allargato fra gli stessi Sindaci di
Châtillon e di Saint-Vincent, che sono i Comuni principali della
zona, con altri amministratori locali perché il problema non è
semplicemente localizzato in questo polo urbano ristretto. La sede
"118" del macrodistretto sanitario n. 3 risulta la più trascurata.
Paradossalmente, vuoi Donnas per la distanza, vuoi Morgex per le
dimensioni demografiche più piccole, hanno una funzionalità
decisamente superiore. Ben venga mantenuta e potenziata la
funzionalità di questi macrodistretti o, meglio, di queste sedi di
emergenza territoriale, però è anche giusto che un comprensorio
come il nostro abbiano analoga attenzione.
Per questo con l'interpellanza di cui in oggetto le chiediamo,
Assessore: se è a conoscenza dei disagi che sono stati illustrati
in maniera sintetica nella premessa dell'interpellanza; se e come
intende provvedere al ripristino immediato del servizio, in forma
permanente, cioè con la prospettiva di avere un servizio che sia
completo su tutto l'arco della giornata, incluse le ore notturne, e
non solo limitato alle ore diurne.
Presidente - La parola all'Assessore alla sanità, salute e
politiche sociali, Fosson.
Fosson (UV) - Grazie per la comprensione perché sono nuovo, ma
questo non vuol dire che non dobbiamo dirci le cose chiare: intanto
è un vecchio problema, anche se l'Assessore è nuovo! Mi sono
riletto la mozione che avevate presentato su questo argomento; lei
ora mi dirà che si ritorna su questo argomento perché il disagio
c'è e ha ragione.
Prima però mi avete detto: "C'è il rischio che lei, in quanto
era un vecchio chirurgo e adesso fa il politico, si lasci
politicizzare". Su questo però c'è il rischio di essere teorici e
con le teorie non risolviamo nulla, perché il problema su questa
emergenza territoriale, sulla non continuità che lei ha descritto
così bene del medico di emergenza territoriale, è dovuto alla
mancanza di questa figura professionale, in quanto il legislatore,
costruendo queste figure di medici particolari e volendo favorire i
giovani medici, ha però ridotto l'accesso a questo tipo di
professione. Capisco che lei - mi permetta - veda questa emergenza
sanitaria importante perché le è molto vicina, ma non è l'unica
figura sanitaria che manca nel nostro quadro sanitario; se lei
frequenta l'Ospedale di Aosta, vedrà che mancano delle figure molto
importanti, come quelle degli anestesisti, che ritardano i tempi
degli interventi chirurgici, vedrà come nella nostra situazione
sanitaria mancano infermieri professionali e dobbiamo fare delle
convenzioni con i magrebini, con infermieri che vengono dal
Brasile.
In questi giorni è arrivata nel mio studio una delegazione del
carcere che mi ha fatto notare come l'assenza degli infermieri in
ambito carcerario provochi delle rivolte, eccetera; vi è quindi il
problema della mancanza delle figure sanitarie nei nostri organici:
questo è vero, però, proprio per questo desiderio di collaborare e
di essere concreti, dobbiamo vedere come trovare queste figure.
Come le dicevo, c'è un problema legislativo: questa professione del
medico di emergenza territoriale si rivolge a una "particolare"
figura che deve effettuare un corso "particolare", è richiesta cioè
un'idoneità "particolare" per essere medico di emergenza
territoriale. Badi che un chirurgo con venti anni e più di lavoro
non può svolgere questa attività, perché questa è riservata a una
figura particolare. La nostra Regione ha cercato giustamente di
allargare questa possibilità di impiego e ha prodotto, con una
legge del 1998, una deroga a questa figura professionale ammettendo
che potesse svolgere questo compito anche chi avesse una
documentata attività di sei mesi come incaricato di ruolo presso un
pronto soccorso, un servizio di soccorso sanitario "118", o avesse
almeno svolto 300 ore come medico di elisoccorso svolto in ambiente
montano, o avesse un'attività documentata di almeno un anno non
continuativo quale guardia medica. Non solo, mi sembra
correttamente, per ricoprire questo ruolo che crea un disservizio -
un "disservizio", non è che non c'è un servizio, perché come lei sa
bene, comunque le emergenze territoriali vengono coperte da
ambulanze con eventuali rendez-vous con l'auto medica che giunge da
Aosta - l'Amministrazione ha pensato a un impegno finanziario
aggiuntivo per riunire queste figure di medici di emergenza
territoriale.
A gennaio il servizio era stato coperto, ma poi uno di questi
medici ha avuto una gravidanza per cui è stato sospeso. Qui il
problema è che non riusciamo a trovare questa figura sanitaria per
ricoprire questi posti. Non è facile farlo ma, siccome siamo qui
per cercare di migliorare il nostro servizio e di diminuire questi
disagi, le dirò due cose: intanto, per quanto riguarda il periodo
estivo, si è provveduto a mettere un medico in più di emergenza
territoriale in questa zona, che è particolarmente frequentata, e
in questo ha ragione; secondariamente, ad ottobre di quest'anno
partirà un corso di formazione USL dove saranno messi in formazione
trenta medici per coprire questi disservizi nell'ambito del
MET.
Vorrei dire un'ultima cosa che mi preme e su cui penso ci
dovremo confrontare a distanza: lei ha detto che il problema
generale è l'emergenza territoriale, su questo sono d'accordo con
lei, nel senso che dovremo con calma tutti insieme rivedere questo
quadro di emergenza territoriale, perché la mia sensazione è che
stiamo spendendo molti soldi per un ritorno forse non conveniente.
Le dico che, studiando questo argomento, lo butto lì, con altri
colleghi e vedendo esperienze di altre regioni come la nostra,
risulta come in questo quadro dell'emergenza territoriale sia al
momento non presente il medico di base, che forse in questa nuova
organizzazione potrà di nuovo avere un peso e un'importanza. Al
momento attuale però dobbiamo essere molto onesti, guardarci negli
occhi e dire: "Queste figure professionali idonee a ricoprire
questo servizio non sono reperibili, come non sono reperibili gli
anestesisti, come non sono reperibili alcune figure
infermieristiche. È da questo che dobbiamo partire per costruire
qualcosa di migliore, che colmi questi disservizi".
Presidente - La parola al Consigliere Tibaldi.
Tibaldi (CdL) - Assessore, è una risposta che mi soddisfa a
metà. Ho capito che Lei ha la consapevolezza del problema, vuoi per
la competenza professionale personale, vuoi perché comunque ha
avuto il buon gusto di leggersi gli atti recenti del Consiglio e
quindi di approfondire la questione.
Da un punto di vista delle risposte in senso complessivo, però
lei dice di non voler cadere in discorsi troppo teorici, perché
dobbiamo affrontare con pragmatismo i vari problemi. Mi ha fatto
alcuni esempi, ha cercato di spostare l'attenzione dal piano
specifico a quello generale, ma il problema specifico resta e viene
sollevato ancora una volta per trovare una soluzione. Se il
problema è legislativo, tenendo presente che la legge n. 21/98 ha
impostato delle maglie larghe rispetto a leggi omologhe di altre
regioni per reclutare i MET, facciamo le modifiche del caso:
abbiamo la competenza non solo per il reclutamento dei MET, ma
anche per una diversa impostazione finanziaria e un diverso
utilizzo delle risorse disponibili nell'organizzare i
macrodistretti decentrati sul territorio. Lei dice: "Spendiamo
troppi soldi per avere un ritorno che non è conveniente", siamo
d'accordo, tuttavia questo impegno finanziario aggiuntivo, che lei
ha citato, è per adesso provvisorio, vediamo di far sì che sia
ottimizzato anche per il reclutamento di MET, che sono figure
sanitarie quanto mai necessarie, perché non possiamo permetterci
che l'assenza per gravidanza di una donna medico di emergenza
territoriale paralizzi il servizio in una zona decentrata! Una
situazione personale di un medico, non deve essere causa di
disservizio solo perché non c'è un sostituto, con i rischi
immaginabili che ne conseguono. Basta guardare il numero dei codici
rossi, che in quella zona sono sempre tanti, perché sono
proporzionali all'indice demografico!
Le risposte: ora, vi sono due medici, lo sappiamo e ci auguriamo
che restino, perché talvolta questi "fuggono" poiché
disincentivati: sono fuggiti anche medici di continuità
assistenziale da Châtillon, non solo medici di emergenza
territoriale! In una delle scorse interpellanze l'ex Assessore
Vicquéry si ricorderà di un diverbio acceso su quelle che sono le
condizioni stipendiali delle professionalità sanitarie e abbiamo
dimostrato all'ex Assessore Vicquéry che paradossalmente in una
Regione a Statuto ordinario come il Piemonte queste condizioni sono
addirittura più vantaggiose rispetto a quelle offerte dalla Valle
d'Aosta. È naturale che la domanda tenda a spostarsi dove l'offerta
presenta vantaggi o è più conveniente.
Ribadisco la disponibilità del nostro gruppo consiliare ad
affrontare, anche in forma sinergica, le problematiche di
un'emergenza territoriale che non ha ancora trovato una risposta
compiuta nel comprensorio non solo nostro, ma anche in altre zone,
perché sia la bassa Valle che l'alta Valle soffrono di questi
disagi, auspicando che le tante belle parole, come sono state
scritte o affermate in precedenza, trovino quanto prima compiuta
attuazione!
