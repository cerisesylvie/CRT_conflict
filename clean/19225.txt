Classificazione
SANITÀ VETERINARIA E ZOOTECNIA
Sanità veterinaria


Resoconto integrale del dibattito dell'aula
Oggetto del Consiglio n. 2406 del 23 gennaio 2002 - Resoconto
OGGETTO N. 2406/XI Lavori di manutenzione straordinaria
presso il canile di Aosta. (Interrogazione)
Interrogazione Premesso che:
- la Giunta ha approvato l’esecuzione in economia
di lavori di manutenzione straordinaria presso il canile regionale,
impegnando oltre 230 milioni di lire;
- la maggior parte delle opere consiste in adeguamenti
dell’impiantistica installata, tra questa Lire
13.000.000 sono previsti per l’impianto
telefonico;
il sottoscritto Consigliere regionale
Interroga
la Giunta regionale per sapere:
1) quali siano le esigenze che hanno determinato gli adeguamenti
sopra richiamati;
2) come è strutturata la gestione del canile e quali oneri annui
determina per l’Amministrazione regionale;
3) quanti sono attualmente gli ospiti della struttura.
F.to: Frassy
PrésidentLa parole à l’Assesseur au territoire, à
l'environnement et aux ouvrages publics, Vallet.
Vallet (UV)
Gli interventi di manutenzione riguardano
l’adeguamento dell’impianto
elettrico, l’adeguamento
dell’impianto termico e l’adeguamento
dell’impianto telefonico. Per quanto riguarda
l’adeguamento dell’impianto
elettrico, l’esigenza deriva dalla necessità di
mettere a norma l’impianto e quindi alimentare in
condizioni di sicurezza i corpi illuminanti, i quadri e le varie
utenze elettriche fisse e mobili. Si coglierà
l’occasione anche per potenziare l'illuminazione
esterna dei box.
L’adeguamento dell’impianto
termico riguarderà gli edifici adibiti a box per cani. Attualmente
l’impianto è costituito da generatori di aria calda
a gasolio trasportabili, tali sistemi non risultano particolarmente
efficienti in quanto l’impianto di distribuzione
dell’aria non è adeguato alla prevalenza e alla
portata d’aria disponibile al ventilatore. Inoltre,
avendo i box i serramenti molto sovente aperti, il sistema a
convezione non risulta efficace. Si coglierà
l’occasione anche per sostituire la caldaia
dell’edificio ospitante la direzione.
Sostanzialmente la scelta progettuale è ricaduta su un sistema ad
irradiazione di calore avente le caratteristiche necessarie ad
un'applicazione di questo tipo, cioè per scaldare gabbie che sono
quasi sempre aperte.
Per quanto riguarda l’impianto telefonico,
premesso che non doteremo di impianto ogni singola gabbia dei
nostri ospiti, l’adeguamento si rende necessario
soprattutto in relazione al disturbo che attualmente
l’impianto crea con la sua suoneria esterna, suono
che provoca ogni volta importanti latrati ed ululati.
L’ARPA ci ha segnalato l’esigenza di
intervenire per limitare l’inquinamento acustico
prodotto dai latrati dei cani.
Sostanzialmente il rinnovo dell’impianto si
concretizza nell'eliminazione del campanello esterno e nella
dotazione di un sistema per il rinvio delle telefonate su
un’area di notevole estensione,
all’interno della struttura e per definire una
funzione di trasferimento di chiamata su rete mobile in caso di
uscita del personale per eventuali interventi di soccorso esterno.
Questo per quanto riguarda la prima domanda posta.
Per quanto riguarda la seconda domanda, che riguarda la gestione
del canile, faccio presente che la gestione non sanitaria del
canile e del gattile regionale comprende anche il servizio di
recupero e cattura animali e il servizio trasporto di animali
morti. Il servizio è stato aggiudicato, a seguito di un appalto a
procedura aperta, all'AVAPA Onlus di Saint-Christophe, per il
periodo 1° gennaio 1999-31 dicembre 2001. Gli oneri di gestione
annuale per tale periodo, quindi triennale, sono stati di 257.815
euro, pari a 499.200.000 lire. Sono in fase di definizione le
procedure per l’affidamento della gestione per il
prossimo triennio, mediante affidamento diretto
all’AVAPA, che in questo momento in Valle
d’Aosta è l’unica associazione
esistente avente finalità di protezione degli animali. Ricordo che
la legge n. 14/94 prevede espressamente che la gestione non
sanitaria della struttura possa essere concessa mediante
convenzione ad un Ente protezionistico; la gestione sanitaria
invece del canile rientra fra i compiti di istituto
dell’Unità sanitaria locale.
Per quanto riguarda l’ultima domanda, attualmente
gli ospiti della struttura sono 160 cani e 65 gatti.
Président
La parole au Conseiller Frassy.
Frassy (FI)
Ringrazio l’Assessore per i
dati, anche se esprimo perplessità e parziale soddisfazione per le
risposte. Pensavamo che l’Assessore potesse essere
più preciso per quanto concerne le esigenze che hanno determinato
questi adeguamenti perché ci sembra di ricordare che la struttura
in questione, ossia il canile, non sia una struttura così obsoleta,
ma sia una struttura per la quale forse si poteva pensare che
queste opere di adeguamento non fossero ancora necessarie.
La perplessità, ed è una perplessità sulla quale forse si
potrebbe imbastire qualche divertente storiella, se non fosse che
il paragone con altre realtà ci fa smorzare il sorriso, è su questi
costi ammontanti a 231 milioni che riteniamo spropositati rispetto
alle esigenze del canile e rispetto alle attenzioni che
l’Amministrazione pubblica regionale, attraverso i
suoi enti strumentali - mi riferisco all’ARER
piuttosto che alle altre amministrazioni locali -, dedica ai
problemi dell'abitazione dei nostri concittadini.
Se penso che nel quartiere Cogne di Aosta ci sono parecchi
immobili abitati ed affittati che non dispongono di un impianto di
riscaldamento e apprendo che invece qui mettiamo a punto per quasi
100 milioni un impianto di riscaldamento delle singole cucce,
Assessore, non posso non evidenziare il paradosso di queste scelte.
Con tutto l’amore che ci può portare a gestire i
canili nella maniera più umana possibile, le cucce riscaldate non
so in quanti canili e a quante latitudini esistano e a questo
proposito non posso non sottolineare le nostre perplessità.
Dalle "nostre perplessità", Assessore, passo invece a quella che
è la "nostra incredulità" per le spese di adeguamento
dell’impianto telefonico che la invito a verificare
perché, se 13 milioni necessitano per il trasferimento di chiamata,
penso che lei sappia, e che tutti i colleghi sappiano, che il
trasferimento di chiamata è un servizio che viene fornito
direttamente dal gestore a costo vicino a qualche unità di migliaia
di lire come canone bimestrale.
Apprendere che vengono invece spesi 13 milioni per questo tipo
di adeguamento, mi sembra quanto meno paradossale. Le dirò di più:
non solo è paradossale, ma è anche inattuale per quella che è
un'esperienza professionale e personale; le posso dire che la
sostituzione di un centralino telefonico con linee ISDN, con tutto
ciò che la tecnologia per una moderna gestione di ufficio comporta,
su un qualcosa come venti postazioni porta ad un preventivo di
spesa inferiore ai 13 milioni, perciò mi sembra esagerata questa
spesa, al di fuori dei normali prezzi di mercato, soprattutto se
l'esigenza è quella che è stata evidenziata.
In conclusione esprimiamo l'insoddisfazione per come viene
gestita la finanza pubblica nelle spese di routine, in quanto
queste sono spese di routine, e soprattutto per quelle che sono le
priorità che vengono individuate
dall’Amministrazione regionale. Vorrei richiamare
qui il grido di dolore, forse lo sentiremo fra poco
dall’Assessore Lavoyer quando lamenta la carenza di
risorse finanziarie per operare scelte di tipo strutturale sugli
impianti funiviari? ho richiamato prima la situazione del quartiere
Cogne, evidenzio invece che 231 milioni si trovano per riscaldare
le cucce del canile e per effettuare il trasferimento di chiamata.
Mi sembra veramente un'enormità!
