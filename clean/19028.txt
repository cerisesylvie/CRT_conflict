Classificazione
ASSISTENZA SANITARIA E OSPEDALIERA
Piano socio-sanitario regionale


Resoconto integrale del dibattito dell'aula
Oggetto del Consiglio n. 2167 del 26 luglio 2001 - Resoconto
OGGETTO N. 2167/XI Disegno di legge: "Approvazione del Piano
socio-sanitario regionale per il triennio 2002/2004". (Discussione
generale)
CAPO I PIANO SOCIO-SANITARIO REGIONALE 2002/2004
Articolo 1 (Approvazione del piano)
1. Ai sensi dell'articolo 2 della legge regionale 25 gennaio
2000, n. 5 (Norme per la razionalizzazione dell'organizzazione del
Servizio socio-sanitario regionale e per il miglioramento della
qualità e dell'appropriatezza delle prestazioni sanitarie,
socio-sanitarie e socio-assistenziali prodotte ed erogate nella
Regione) ed in armonia con il piano sanitario nazionale e con i
principi fondamentali della legislazione statale in materia
sanitaria e sociale, è approvato il piano socio-sanitario regionale
per il triennio 2002/2004, allegato alla presente legge.
2. La Giunta regionale è autorizzata ad apportare gli eventuali
adattamenti al piano di cui al comma 1 che si renderanno necessari
a seguito dell'entrata in vigore del piano sanitario nazionale
2001/2003 e del piano nazionale degli interventi e dei servizi
sociali 2001/2003.
3. I progetti obiettivo e le azioni programmate previsti dal
piano socio-sanitario regionale 1997/1999 sono prorogati fino al
momento del loro completamento o della loro modificazione con
deliberazione della Giunta regionale.
CAPO II SERVIZI SOCIALI
Articolo 2 (Definizione)
1. Per servizi sociali si intendono tutte le attività, escluse
quelle svolte dal Servizio sanitario regionale, relative alla
predisposizione e alla erogazione di servizi, gratuiti e a
pagamento, o di prestazioni economiche volte a garantire la qualità
della vita, le pari opportunità, la non discriminazione, i diritti
di cittadinanza e destinate a rimuovere e a superare le situazioni
di bisogno che la persona incontra nel corso della sua vita.
Articolo 3 (Fondo regionale per le politiche sociali)
1. A decorrere dall'esercizio finanziario 2002, è istituito il
Fondo regionale per le politiche sociali.
2. Confluiscono nel Fondo tutti gli stanziamenti, spese correnti
e spese di investimento, del bilancio pluriennale della Regione
afferenti a interventi in materia di servizi sociali e
socio-educativi, ad eccezione di quelli necessari per
l'assolvimento delle funzioni trasferite ai sensi dell'articolo 2
del decreto legislativo 22 aprile 1994, n. 320 (Norme di attuazione
dello statuto speciale della regione Valle d'Aosta).
3. Il Fondo è ripartito tra gli enti locali in base al periodo
di vigenza del bilancio pluriennale della Regione con possibilità
di aggiornamenti annuali, fatta salva una quota di spettanza della
Regione per l'espletamento delle funzioni di sua competenza.
4. I criteri di ripartizione del Fondo sono stabiliti dalla
Giunta regionale, tenendo conto che gli enti locali devono
garantire quote di cofinanziamento degli interventi.
Articolo 4 (Partecipazione dei cittadini alla spesa sociale)
1. La Giunta regionale, al fine di assicurare uniformità ed
equità dei trattamenti, definisce le soglie d'accesso alle
prestazioni agevolate e individua i servizi gratuiti e quelli che
comportano il pagamento di una quota di compartecipazione da parte
dei cittadini che ne fruiscono, dei componenti la loro famiglia
anagrafica, nonché dei loro ascendenti, discendenti e coniugi di
questi ultimi.
2. La condizione economica dei soggetti tenuti alla
compartecipazione alla spesa sociale è determinata sulla base
dell'indicatore regionale della situazione economica.
3. Gli enti erogatori dei servizi richiedono ai soggetti di cui
al comma 1 la dichiarazione sostitutiva contenente gli elementi
necessari a determinare l'indicatore di cui al comma 2.
Articolo 5 (Competenze della Regione)
1. Nel rispetto dei principi di cui alla legge regionale 23
ottobre 1995, n. 45 (Riforma dell'organizzazione
dell'Amministrazione regionale della Valle d'Aosta e revisione
della disciplina del personale):
a) il Consiglio regionale determina gli indirizzi politici e
programmatici delle politiche sociali, individuando le relative
risorse finanziarie;
b) la Giunta regionale:
1) svolge funzioni di programmazione, di indirizzo operativo, di
coordinamento e di controllo;
2) definisce gli standard strutturali e gestionali dei servizi
sociali e socio-educativi;
3) assicura l'assistenza tecnica, su richiesta degli enti
gestori dei servizi sociali, nonché i compiti di raccordo in
materia di informazione e circolazione dei dati ai fini della
valutazione delle politiche sociali;
4) promuove l'istituzione di un apposito organismo partecipativo
e consultivo nel settore delle politiche per anziani, con il
coinvolgimento degli enti locali, del terzo settore e delle parti
sociali;
5) disciplina il coordinamento funzionale tra il Servizio
sociale regionale e il Servizio sociale del Comune di Aosta;
6) provvede all'assegnazione e all'erogazione delle risorse
finanziarie, mediante la ripartizione del Fondo regionale per le
politiche sociali;
7) provvede all'attuazione dei programmi dell'Unione europea o
di altri organismi internazionali nei settori delle politiche
sociali, anche con il coinvolgimento degli enti locali;
8) promuove azioni per il sostegno e la qualificazione degli
organismi del terzo settore;
9) definisce le soglie d'accesso alle prestazioni sociali
agevolate e determina i criteri di partecipazione alle spese di
funzionamento dei servizi sociali e socio-educativi da parte dei
beneficiari e dei loro familiari;
10) esercita funzioni e competenze in materia di:
10.1 servizio sociale, ferme restando le competenze del Comune
di Aosta;
10.2 formazione ed aggiornamento degli operatori sociali e
socio-educativi;
10.3 adozioni e affidamenti familiari, comunità, altre strutture
di accoglienza e assistenza educativa per i minori;
10.4 inserimento in strutture di accoglienza di adulti in
situazione di disagio;
10.5 invalidi civili, ciechi civili e sordomuti;
10.6 servizi di interesse regionale per disabili psichici,
nonché informazione in materia di accessibilità ed ausili;
10.7 prestazioni economiche, escluse quelle per le quali non vi
è alcuna valutazione discrezionale di natura specialistica.
Articolo 6 (Competenze dei Comuni)
1. Al conferimento delle funzioni non espressamente mantenute in
capo alla Regione ai sensi dell'articolo 5, si provvede con le
modalità previste dall'articolo 11 della legge regionale 7 dicembre
1998, n. 54 (Sistema delle autonomie in Valle d'Aosta).
Articolo 7 (Equiparazione dei diplomi di educatore
professionale)
1. In attuazione dell'articolo 2, comma primo, lettera r), della
legge costituzionale 26 febbraio 1948, n. 4 (Statuto speciale per
la Valle d'Aosta), e nel rispetto delle disposizioni di cui alla
legge 21 dicembre 1978, n. 845 (Legge-quadro in materia di
formazione professionale) e al decreto ministeriale 8 ottobre 1998,
n. 520 (Regolamento recante norme per l'individuazione della figura
e del relativo profilo professionale dell'educatore professionale,
ai sensi dell'articolo 6, comma 3, del decreto legislativo 30
dicembre 1992, n. 502), il diploma regionale rilasciato al termine
dei corsi biennali per educatori professionali é equiparato,
nell'ambito dell'ordinamento regionale, a quello rilasciato al
termine del corso triennale 1995/1998.
CAPO III MODIFICAZIONI DI DISPOSIZIONI VIGENTI
Articolo 8 (Modificazioni della legge regionale 25 ottobre 1982,
n. 70)
1. L'articolo 15 della legge regionale 25 ottobre 1982, n. 70
(Esercizio delle funzioni in materia di igiene e sanità pubblica,
di medicina legale, di vigilanza sulle farmacie ed assistenza
farmaceutica), è sostituito dal seguente:
"Articolo 15
(Disciplina per l'impiego di sorgenti di radiazioni di categoria
B)
1. Al rilascio dei nulla osta previsti dall'articolo 29, comma
1, del decreto legislativo 17 marzo 1995, n. 230 (Attuazione delle
direttive 89/618/Euratom, 90/641/Euratom, 92/3/Euratom e
96/29/Euratom in materia di radiazioni ionizzanti) provvede il
dirigente della struttura regionale competente in materia di igiene
pubblica, con proprio provvedimento, previo parere della
Commissione tecnica regionale costituita presso la stessa
struttura.
2. La Commissione tecnica regionale di cui al comma 1, che
esprime parere anche sulle richieste di nulla osta di competenza
prefettizia previsti dall'articolo 29 del d.lgs. 230/1995, è
composta dai sottoelencati soggetti, o loro delegati:
a) il dirigente della struttura regionale competente in materia
di igiene pubblica, con funzioni di presidente;
b) un ingegnere della struttura regionale competente in materia
di assetto e tutela del territorio;
c) il dirigente della struttura competente in materia di igiene
e sanità pubblica dell'Azienda USL della Valle d'Aosta;
d) un medico specializzato in radiologia, designato dall'Azienda
USL della Valle d'Aosta;
e) il responsabile della Sezione radiazioni e rumore
dell'Agenzia regionale per la protezione dell'ambiente (ARPA);
f) un funzionario designato dalla Direzione regionale del
lavoro;
g) il comandante del Corpo valdostano dei vigili del fuoco.
3. Con deliberazione della Giunta regionale sono definite, in
conformità a quanto disposto dall'articolo 29, comma 2, del d.lgs.
230/1995, le modalità di presentazione delle richieste dei nulla
osta, le modalità ed i tempi per l'istruttoria ed il rilascio,
nonché le modalità di presentazione delle richieste per l'eventuale
riesame delle richieste respinte e le modalità ed i tempi per il
riesame.".
Articolo 9 (Modificazioni della legge regionale 27 agosto 1994,
n. 59)
1. Dopo il comma 1 dell'articolo 1 della legge regionale 27
agosto 1994, n. 59 (Acquisto dall'Ordine Mauriziano di Torino
dell'immobile sede del presidio ospedaliero regionale, in comune di
Aosta), è aggiunto il seguente:
"1bis. Al fine di incrementare le entrate proprie di parte
corrente del bilancio, l'Azienda USL della Valle d'Aosta è
autorizzata ad adottare i provvedimenti necessari all'affidamento
della gestione della farmacia di cui al comma 1. Tali provvedimenti
devono contenere apposito piano finanziario, da sottoporre
preventivamente al giudizio di congruità da parte delle competenti
strutture regionali.".
Articolo 10 (Modificazioni della legge regionale 4 settembre
1995, n. 41)
1. Dopo la lettera l) del comma 1 dell'articolo 4 della legge
regionale 4 settembre 1995, n. 41 (Istituzione dell'Agenzia
regionale per la protezione dell'ambiente (ARPA) e creazione,
nell'ambito dell'Unità sanitaria locale della Valle d'Aosta, del
Dipartimento di prevenzione e dell'Unità operativa di
microbiologia), sono aggiunte le seguenti:
"lbis) lo svolgimento delle attività tecniche ed analitiche di
supporto all'attività di controllo e di vigilanza svolta dal Corpo
forestale valdostano, senza oneri a carico dello stesso;
lter) il monitoraggio sul territorio regionale dei parametri
correlabili con le dinamiche globali di cambiamento
meteo-climatico;
lquater) i controlli strumentali delle emissioni prodotte dagli
impianti di riscaldamento per le finalità di cui al decreto del
Presidente della Repubblica 24 maggio 1988, n. 203 (Attuazione
delle direttive CEE numeri 80/779, 82/884, 84/360 e 85/203
concernenti norme in materia di qualità dell'aria, relativamente a
specifici agenti inquinanti, e di inquinamento prodotto dagli
impianti industriali, ai sensi dell'articolo 15 della legge 16
aprile 1987, n. 183) ed al titolo II della legge 9 gennaio 1991, n.
10 (Norme per l'attuazione del Piano energetico nazionale in
materia di uso razionale dell'energia, di risparmio energetico e di
sviluppo delle fonti rinnovabili di energia).".
2. L'articolo 8 della l.r. 41/1995 è sostituito dal
seguente:
"Articolo 8
(Nomina)
1. Il Direttore generale dell'ARPA è nominato con le modalità di
cui all'articolo 13 della legge regionale 25 gennaio 2000, n. 5
(Norme per la razionalizzazione dell'organizzazione del Servizio
socio-sanitario regionale e per il miglioramento della qualità e
dell'appropriatezza delle prestazioni sanitarie, socio-sanitarie e
socio-assistenziali prodotte ed erogate nella Regione).".
3. L'articolo 11 della l.r. 41/1995 è sostituito dal
seguente:
"Articolo 11
(Rapporto di lavoro)
1. Il rapporto di lavoro conseguente alla nomina di Direttore
generale è a tempo pieno, regolato da contratto di diritto privato
a termine, di durata quinquennale, non rinnovabile per più di due
volte consecutivamente e non prorogabile oltre il settantesimo anno
di età.
2. I contenuti del contratto di cui al comma 1 sono stabiliti
con deliberazione della Giunta regionale con la quale sono fissati,
altresì, gli emolumenti, il cui ammontare è determinato fino ad un
massimo del 70 per cento del compenso e delle eventuali
maggiorazioni fissati per il Direttore generale dell'Azienda USL
della Valle d'Aosta.".
4. Gli articoli 9, 10, 13 e 14 della l.r. 41/1995 sono
abrogati.
5. La lettera l) del comma 1 dell'articolo 29 della l.r. 41/1995
è abrogata.
6. La lettera d) del comma 1 dell'articolo 30 della l.r. 41/1995
è sostituita dalla seguente:
"d) le verifiche connesse con l'esercizio e la manutenzione
degli apparecchi a pressione di vapore e di gas e degli impianti di
riscaldamento.".
7. Dopo la lettera d) del comma 1 dell'articolo 31 della l.r.
41/1995 è aggiunta la seguente:
"dbis) formulazione del parere di idoneità ai fini
dell'autorizzazione sanitaria ai sensi dell'articolo 2 della legge
30 aprile 1962, n. 283 (Modifica degli articoli 242, 243, 247, 250
e 262 del testo unico delle leggi sanitarie, approvato con regio
decreto 27 luglio 1934, n. 1265: Disciplina igienica della
produzione e della vendita delle sostanze alimentari e delle
bevande) e dell'articolo 25 del relativo regolamento di esecuzione,
approvato con decreto del Presidente della Repubblica 26 marzo
1980, n. 327.".
Articolo 11 (Modificazioni della legge regionale 5/2000)
1. La lettera j) del comma 3 dell'articolo 6 della l.r. 5/2000 è
sostituita dalla seguente:
"j) i rimborsi relativi alle prestazioni in forma indiretta da
erogare con i limiti e nei termini previsti dalla normativa statale
in materia.".
2. Al comma 2 dell'articolo 30 della l.r. 5/2000 le parole "i
cui ambiti territoriali sono stabiliti dal piano socio-sanitario
regionale" sono soppresse.
3. Il comma 7 dell'articolo 42 della l.r. 5/2000 è sostituito
dal seguente:
"7. Le disposizioni in materia di utilizzo della certificazione
di piena conoscenza della lingua francese di cui all'articolo 7
della legge regionale 3 novembre 1998, n. 52 (Disciplina dello
svolgimento della quarta prova scritta di francese agli esami di
Stato in Valle d'Aosta), recate dall'articolo 8 della medesima l.r.
52/1998 e dall'articolo 2 della legge regionale 8 settembre 1999,
n. 25 (Disposizioni attuative dell'articolo 8, comma 3, della legge
regionale 3 novembre 1998, n. 52), sono estese, con le modalità di
cui ai commi 8 e 9, alle procedure di accesso all'impiego del
personale del Servizio sanitario nazionale presso l'azienda
USL.".
4. Il comma 8 dell'articolo 42 della l.r. 5/2000 è sostituito
dal seguente:
"8. Il possesso della certificazione di cui all'articolo 7 della
l.r. 52/1998 esonera permanentemente dalla prova di accertamento
della conoscenza della lingua francese prescritta per l'assunzione
nelle qualifiche del personale del Servizio sanitario nazionale per
l'accesso alle quali è richiesto un diploma di istruzione
secondaria di secondo grado o un titolo di studio inferiore.".
5. Il comma 9 dell'articolo 42 della l.r. 5/2000 è sostituito
dal seguente:
"9. Il possesso della certificazione di cui all'articolo 7 della
l.r. 52/1998, se accompagnato dal compimento di uno dei percorsi
formativi di cui al comma 10, esonera permanentemente dalla prova
di accertamento della conoscenza della lingua francese prescritta
per l'assunzione nelle qualifiche del personale del Servizio
sanitario nazionale per l'accesso alle quali è richiesto un diploma
di laurea o un diploma universitario.".
6. Il comma 10 dell'articolo 42 della l.r. 5/2000 è sostituito
dal seguente:
"10. I percorsi formativi possono consistere in corsi di
formazione in lingua francese appositamente organizzati
dall'azienda USL, secondo modalità definite con deliberazione della
Giunta regionale e comunque in armonia con le disposizioni di cui
all'articolo 5 della l.r. 25/1999, ovvero in percorsi interni alla
formazione universitaria riconosciuti a coloro che sono in possesso
di uno dei seguenti titoli:
a) laurea o diploma universitario conseguiti in corsi
universitari convenzionati con l'Amministrazione regionale o in
corsi dell'Università della Valle d'Aosta-Université de la Vallée
d'Aoste per i quali sia stata individuata, ai sensi dell'articolo
4, comma 2, della l.r. 25/1999, la sussistenza di rilevanti
percorsi di studio in lingua francese;
b) laurea o diploma universitario conseguiti in università o
istituti universitari francofoni;
c) laurea o diploma universitario conseguiti al termine di
percorsi formativi che abbiano previsto periodi riconosciuti di
studio in università o istituti universitari francofoni;
d) titolo di specializzazione post-laurea conseguito presso
università o istituti universitari francofoni;
e) laurea in scienze della formazione primaria conseguita nei
corsi svolti per la Valle d'Aosta;
f) diploma rilasciato dalla scuola di specializzazione per la
formazione degli insegnanti della scuola secondaria conseguito nei
corsi svolti per la Valle d'Aosta;
g) laurea o diploma universitario riconosciuti
contemporaneamente in Italia e in Francia a seguito di accordi
bilaterali;
h) laurea in lingue valida per l'accesso all'insegnamento della
lingua francese nelle scuole secondarie.".
7. Il comma 11 dell'articolo 42 della l.r. 5/2000 è sostituito
dal seguente:
"11. Ai soli fini dell'accesso alle qualifiche amministrative,
per le quali è richiesto un diploma di laurea o un diploma
universitario, sono esonerati dalla prova di accertamento di
conoscenza della lingua francese coloro che risultino in possesso
della certificazione attestante il compimento del percorso
formativo previsto dall'articolo 5 o dall'articolo 6 della l.r.
25/1999.".
8. Dopo il comma 11 dell'articolo 42 della l.r. 5/2000 è
aggiunto il seguente:
"11bis. Il possesso dei titoli di conoscenza linguistica di cui
ai commi 8, 9 e 11 è utile ai fini della corresponsione, al
personale assunto in servizio, dell'indennità di bilinguismo
prevista dalla legge regionale 9 novembre 1988, n. 58 (Norme per
l'attribuzione dell'indennità di bilinguismo al personale della
Regione).".
9. Dopo il comma 11bis dell'articolo 42 della l.r. 5/2000,
inserito dal comma 8, è aggiunto il seguente:
"11ter. Limitatamente al personale sanitario e tecnico
sanitario, nell'ambito delle procedure di selezione per titoli
finalizzate all'assunzione di personale a tempo determinato ed al
conferimento di incarichi di supplenza provvisori connessi ad
esigenze straordinarie o a progetti a termine, gli aspiranti
sprovvisti del prescritto requisito di conoscenza della lingua
francese sono inclusi in apposite graduatorie aggiuntive da
utilizzare, esclusivamente per assunzioni a tempo determinato, in
caso di esaurimento delle corrispondenti graduatorie ordinarie dei
candidati in possesso di tutti i requisiti richiesti.".
10. Dopo il comma 11ter dell'articolo 42 della l.r. 5/2000,
inserito dal comma 9, è aggiunto il seguente:
"11quater. Al personale assunto a tempo determinato per effetto
delle disposizioni di cui al comma 11ter non può essere corrisposta
l'indennità di bilinguismo fintanto che non abbia sostenuto, con
esito positivo, la prova di accertamento della conoscenza della
lingua francese.".
11. Dopo il comma 11quater dell'articolo 42 della l.r. 5/2000,
inserito dal comma 10, è aggiunto il seguente:
"11quinquies. Il conferimento degli incarichi di direttore
generale, di direttore sanitario o di direttore amministrativo
dell'azienda USL è subordinato al preventivo accertamento della
conoscenza della lingua francese, secondo modalità definite dalla
Giunta regionale.".
CAPO IV DISPOSIZIONI FINALI
Articolo 12 (Interpretazione autentica dell'articolo 2 della
legge regionale 7 dicembre 1979, n. 70)
1. L'articolo 2 della legge regionale 7 dicembre 1979, n. 70
(Provvidenze a favore dei nefropatici cronici in dialisi iterativa
o sottoposti a trapianto renale) va interpretato nel senso che
l'assegno mensile di assistenza integrativa regionale non può,
comunque, avere decorrenza anteriore alla data di presentazione
della relativa istanza da parte del paziente.
Articolo 13 (Abrogazione di norme)
1. Dalla data di approvazione della deliberazione della Giunta
regionale di cui all'articolo 3, comma 4, sono abrogate le seguenti
leggi regionali:
a) 15 dicembre 1982, n. 93;
b) 21 dicembre 1990, n. 80;
c) 26 maggio 1993, n. 46.
2. Dalla data di approvazione della deliberazione della Giunta
regionale di cui all'articolo 3, comma 4, sono altresì abrogate le
seguenti disposizioni:
a) gli articoli 35, 36 e 38 della legge regionale 15 dicembre
1994, n. 77;
b) comma 5 dell'articolo 16 della legge regionale 12 gennaio
1999, n. 1;
c) comma 1 dell'articolo 5 della legge regionale 27 gennaio
1999, n. 4;
d) l'articolo 38 della legge regionale 3 gennaio 2000, n. 1.
3. Le disposizioni di cui all'articolo 30, commi 1, 3, 6 e 7
della l.r. 13/1997, la cui efficacia è stata prorogata
dall'articolo 48, comma 1 della l.r. 5/2000, come modificato
dall'articolo 13 della l.r. 1/2001, sono ulteriormente prorogate
fino alla data di approvazione della deliberazione della Giunta
regionale di cui all'articolo 3, comma 4.
4. Gli articoli 3, 5 e 30, comma 2, della l.r. 13/1997, la cui
applicazione è stata prorogata dall'articolo 48, comma 1, della
l.r. 5/2000, come modificato dall'articolo 13 della l.r. 1/2001,
cessano di avere efficacia dalla data di entrata in vigore della
presente legge.
5. Le disposizioni di cui all'articolo 4 della l.r. 13/1997, la
cui applicazione è stata prorogata dall'articolo 48, comma 1, della
l.r. 5/2000, come modificato dall'articolo 13 della l.r. 1/2001,
sono ulteriormente prorogate fino alla data di approvazione delle
deliberazioni della Giunta regionale di cui all'articolo 11 della
l.r. 54/1998.
6. Al comma 3 dell'articolo 7 della legge regionale 27 maggio
1994, n. 19 (Norme in materia di assistenza economica), le parole
"integrata da due sanitari di livello apicale di cui uno
specialista nella patologia interessata," sono soppresse.
Articolo 14 (Entrata in vigore)
1. La presente legge sarà pubblicata sul Bollettino ufficiale
della Regione ed entrerà in vigore il 1° gennaio 2002, ad eccezione
dell'articolo 7 e dei commi 2, 3 e 4 dell'articolo 10, che
entreranno in vigore il quindicesimo giorno successivo alla
pubblicazione.
Allegato
(Omissis)
Président
Je vous rappelle que la V
ème
Commission nous a livré un nouveau texte de ce projet de loi avec
un certain nombre d’amendements, que la
II
ème
et la V
ème
Commission ont exprimé à la
majorité un avis favorable sur ce nouveau texte en introduisant
cependant d’ultérieurs amendements. Le Conseil
permanent des Collectivités locales a exprimé son avis
favorable.
La parole au rapporteur, le Conseiller Cuc.
Cuc (UV)
Nel leggere il Piano socio-sanitario regionale
2002/2004 per la Valle d'Aosta si intuiscono da subito alcune
novità rispetto ai piani precedenti:
- siamo di fronte ad un piano di ampio respiro che per i temi
posti e gli obiettivi enunciati può avere una prospettiva di vita
ben più lunga del triennio di validità previsto dalla legge;
- siamo di fronte ad un piano che, essendo il primo dopo la
legge regionale n. 5/2000, governa e non gestisce più la sanità
valdostana applicando coerentemente la separazione dei ruoli
sancita tra Regione e azienda USL;
- siamo di fronte ad un piano "autoctono" prodotto per la prima
volta interamente con professionalità interne all'Amministrazione
regionale, segno di una crescita culturale e professionale che ha
dato un buon risultato di impianto e di contenuti;
- siamo infine di fronte ad un piano operante in una sanità in
evoluzione, una sanità dal governo difficile in tutte le regioni,
caratterizzata ovunque da una forte crescita dei costi e da scelte
politiche a livello nazionale non ancora dichiarate, anche se in
parte già intuibili.
Nel partecipare ai lavori delle commissioni e nell'ascoltare i
numerosi temi trattati abbiamo maturato la consapevolezza che
questo piano, per la complessità e la dinamica degli sviluppi
normativi e di indirizzo in corso, non sia stato di facile
ideazione. Si pensi solo alla realizzazione di questo documento
politico come ad un difficile lavoro di mediazione tecnica fra
indirizzi nazionali di sanità e di assistenza sociale ancora
incerti da un lato e la volontà politica di dare risposta alle
forti aspettative di risanamento e di risposta a bisogni sanitari e
sociali a livello locale dall'altro.
Per questa ragione traspare dalla filosofia politica di questo
piano un modello globalmente coerente e funzionale di risposta
all'analisi dei bisogni di salute e di assistenza sociale che la
popolazione valdostana ha portato all'attenzione dei servizi, degli
operatori e delle varie organizzazioni in questi ultimi anni, un
modello innovativo e per certi aspetti anticipatore di scelte che
le altre regioni si stanno apprestando a compiere, un giudizio
complessivamente positivo condiviso dalle parti sociali
interpellate. Le risposte che il piano propone sono state
individuate partendo proprio dall’analisi dei
bisogni e non assecondando o perpetuando gli attuali schemi
organizzativi e funzionali.
Vi sono degli elementi di innovazione forti e quasi
"provocatori" sia dal lato dei bisogni, ad esempio la possibilità
di ricorrere alle medicine non convenzionali, sia dal lato
dell'organizzazione del piano dell'offerta con la previsione di
inserimenti del privato nel mercato della sanità e dell'assistenza
sociale.
Sicuramente il piano affronta argomenti critici e centrali per
il dibattito politico, quali la responsabilizzazione di tutti alla
spesa, la scelta di separazione tra il momento dell'individuazione
delle linee di politica sanitaria (linee strategiche) e la loro
attuazione in fase di bilancio a fronte di risorse che sappiamo non
essere infinite, ma ritornerò più avanti su questi punti.
Quello che ci sembra importante sottolineare è che la difficile
sfida messa in campo da questo documento consiste nel portare un
miglioramento nella sanità e nelle politiche sociali valdostane che
passa attraverso delle sfide anche culturali, delle scelte
difficili, dei momenti di crescita politica, di confronto
costruttivo, attraverso dei meccanismi di corresponsabilità
articolati e complessi.
L'azienda USL è chiamata a rispondere sul fronte del controllo
del budget legato agli obiettivi pattuiti con la Regione, gli
operatori del settore (medici e non) sono chiamati a rispondere
sulla spesa indotta dall'utilizzo fatto dei servizi presenti a
livello regionale, gli enti locali sono chiamati a prendere atto
che ormai, anche per loro, la legge n. 328/2000 con il Fondo
nazionale per le politiche sociali porterà nelle politiche sociali
i medesimi meccanismi di finanziamento, di razionalizzazione e di
responsabilizzazione già presenti sul versante sanitario.
Anche il cittadino, riferimento principale dell'azione di
governo, viene avvertito con grande onestà che non sarà più
possibile garantire tutto a tutti altrimenti si finirà con
l'abbassare i livelli di assistenza e togliere denaro utile a
bisogni primari e che perciò sarà necessario scegliere.
Il piano indica dei momenti e degli strumenti per la
concertazione i quali, oltre al "Patto per lo sviluppo della Valle
d'Aosta", sono quelli previsti da un'apposita Conferenza
sociosanitaria regionale, forse di non semplice organizzazione e
gestione, ma importante per il suo ruolo di "camera di
compensazione" di tutte le istanze ed indispensabile come strumento
per la programmazione.
La Giunta e il Consiglio, attraverso la separazione delle scelte
politiche dalla fase di approvazione dei finanziamenti necessari,
sono chiamati entrambi in causa, ciascuno per le proprie
competenze, ad indicare la programmazione coerente ai finanziamenti
compatibili.
Se da un lato il piano garantisce le prestazioni per i livelli
essenziali di assistenza a fronte di una spesa nota, quella annuale
pari alla voce di bilancio più il "disavanzo" che in realtà è una
sottostima, per il resto occorre concertare le scelte sulle risorse
disponibili e sulla responsabilizzazione di tutti alla loro
fattibilità.
Il passaggio dell'approvazione del piano da parte del Consiglio
non si limita ad una votazione politica, ma coinvolge tutti in
scelte di programmazione e di destinazione delle risorse
disponibili che vengono operate a beneficio e salvaguardia della
salute dei Valdostani, scelte di destinazione delle risorse che se
incanalate su un versante, di fatto vengono tolte ad un altro. Tali
scelte implicano delle responsabilità di cui tutti dobbiamo essere
coscienti.
Il piano ha individuato il nodo della spesa ed ha anche
individuato dei percorsi assistenziali adatti a contenerla o a
ridurla settorialmente. Si pensi ad esempio alle molte forme di
assistenza residenziale alternativa al ricovero che, depurando la
struttura di Viale Ginevra da una serie di prestazioni improprie
(oggi erogate) abbasserà il costo per ogni utente dimesso e porterà
ad una maggiore efficacia clinica e assistenziale.
L'offerta include un ampio ventaglio di servizi sociosanitari
integrati, anche per consentire all'Ospedale di migliorare la sua
efficacia clinica e la sua efficienza gestionale. Tanti sono
infatti i servizi che potrebbero essere gestiti da altre strutture
territoriali ovviando così ad un uso non sempre corretto da parte
dei cittadini abituati a pensare all'Ospedale come l'unico
riferimento sanitario esistente.
Sotto il profilo tecnico gli spunti interessanti per incidere
sugli attuali costi attraverso l'alternativa al ricovero per acuti
sono:
- la riconversione del Beauregard a struttura di riabilitazione
e lungodegenza;
- la realizzazione di RSA che, oltre a togliere dalle attuali
microcomunità l'utenza impropria composta da malati di Alzheimer,
demenze e, in un nucleo dedicato presso la struttura di Verrès, i
malati psichiatrici, offriranno una nuova tipologia di servizi
residenziali a lungo termine per specifiche tipologie di
utenti;
- le attuali microcomunità che, senza l'attuale convivenza di
anziani con persone con altre tipologie e problemi non solamente
dovuti all'età, miglioreranno l'assistenza rendendola più
pertinente ai bisogni dell'anziano;
- il centro residenziale di cure palliative per chi, malato di
tumore e in fase terminale, può vivere la sua condizione clinica e
umana in un ambiente protetto e specifico, umanamente più adatto
alla persona ammalata e alla sua famiglia;
- il "Country Hospital" (Ospedale di comunità) che, già
sperimentato in alcune realtà, sembra presentare dei vantaggi
notevoli attraverso il coinvolgimento dei medici di medicina
generale (maggiormente responsabilizzati nel ruolo) e un'assistenza
di qualità che migliora le prestazioni evitando l'ospedalizzazione.
Tutte soluzioni complementari e alternative all'Ospedale con
importante contenimento dei costi: se il ricovero in Ospedale costa
800 mila lire al giorno (cifra minima) in alcune di queste
strutture (RSA ad esempio) non supera le 250 mila.
L'integrazione è sempre presente così come la volontà di dare
all'assistenza territoriale un maggiore impulso poiché la maggior
parte delle patologie o dei bisogni non richiede, fortunatamente,
l'ospedalizzazione ed è doveroso quindi che si faccia ricorso a
strutture che, rispettando l'efficacia, clinica o sociale,
assolvano anche ad un obbligo di efficienza gestionale.
Parlando di appropriatezza e di razionalizzazione, il piano
indica una strada importante anche se ancora difficile da
comprendere per i non addetti ai lavori, ma è una strada che, se
ben percorsa, porterà la sanità valdostana ad avere prestazioni di
qualità superiore, eliminando da un lato disagi per il cittadino
accolto in strutture non pertinenti al suo bisogno e dall'altro
costi elevati per erogare servizi con strutture preposte a fornire
altri tipi di risposta.
La Valle d’Aosta ha sempre speso più delle altre
regioni per assistere e curare la sua popolazione offrendo servizi,
come quelli per gli anziani ad esempio, che sono stati presi a
modello dal Ministero della sanità per altre realtà e che si sono
qualificati per la capillare diffusione sull'intero territorio e
per l'attenzione alla personalizzazione delle prestazioni
erogate.
Tutto questo, unito ai molti sportelli consultoriali sul
territorio, ai centri di supporto traumatologico di alcuni
principali comprensori sciistici, ha avuto e continua ad avere un
costo, come è giusto che sia, poiché costituisce un patrimonio di
servizi irrinunciabile ed un investimento sulla salute della nostra
popolazione. Si tratta ora di scegliere le strade giuste per
mantenerlo e migliorarlo.
Il piano è quindi attento al contenimento delle spese e,
attraverso soluzioni innovative quali quella delle "Aree di
confine", punta a mantenere vivo l'interesse dei medici verso
l'Ospedale regionale a cui forniscono le loro prestazioni. Ideando
un modello che crea interessanti sinergie sia sotto il profilo
assistenziale sia sotto quello dei costi per la mobilità passiva,
il piano prevede la possibilità di un accordo con il Piemonte, in
particolare con la confinante area del Canavese.
Infatti i residenti delle due aree geografiche,
indipendentemente dai confini amministrativi, ma essenzialmente in
base ai propri bisogni di cure, potranno indifferentemente
utilizzare strutture e professionalità presenti nelle reti dei due
servizi sanitari regionali. Il vantaggio, oltre a quello dei costi,
è anche quello di una migliore qualità assistenziale e di un
aumento dell'offerta reale.
Questo piano non ha certamente la pretesa di arrogarsi
l'esaustività di tutte le necessità e di tutte le esigenze. Con
umiltà politica ha previsto che la lettura dei bisogni venga
periodicamente aggiornata e rivista alla luce delle risorse
disponibili e delle linee di indirizzo programmatico statale che,
nonostante la nostra autonomia, siamo costretti a seguire ed
accogliere, a volte anche subendone i contraccolpi economici.
Come tutti i documenti programmatici a lunga scadenza, complessi
ed articolati, ha punti su cui alcuni avrebbero voluto più
schematicità o calendarizzazione. La sanità e le politiche sociali
coinvolgono nella gestione dei servizi molti enti e soggetti
diversi, istituzionali e non, pubblici e, da domani, anche privati;
trattasi dunque di pianificazione complessa e per tale ragione si è
voluto dare l'ultima parola all'organo decisionale per eccellenza:
il Consiglio regionale.
In concreto e mediando le posizioni emerse nelle fasi conclusive
dei lavori della V Commissione portiamo a conoscenza del Consiglio
la volontà espressa dalla Giunta di contribuire, in sede di
approvazione del bilancio, all'indicazione delle priorità e degli
obiettivi che si intende raggiungere a fronte delle risorse
destinate. Questa disponibilità permetterà, in fase di discussione
nelle commissioni nei lavori propedeutici all'approvazione del
bilancio, di partecipare alle principali scelte di programmazione
sociosanitaria regionale. Questo a conferma del fatto che il piano,
per la puntualità e la sistematicità con cui ha esposto obiettivi
ed azioni, non ha l'intenzione di esimersi da una verifica di
attuazione una volta concordate le scelte e assegnate le
risorse.
Le idee, quando sono pertinenti, quando rivestono carattere di
innovazione, quando vengono prodotte da delle convinzioni, ma
soprattutto quando ci sono, penso che non vadano mai respinte sulla
base di un principio, ma vadano discusse con grande serenità, con
impegno e responsabilità concrete perché è in gioco un valore
importante qual è la salute della popolazione valdostana.
Vorrei concludere con una nota personale. Posso immaginare che
il dibattito che seguirà su questo Piano sociosanitario ci
permetterà di approfondire vari punti ed argomenti; il rischio può
essere di incentrare troppo questo dibattito su temi a prevalente
connotazione partitica.
Da domani, nel leggere o nell'ascoltare quanto di questo piano
sarà passato nella percezione dei non addetti ai lavori, vorrei
accorgermi di essere riuscito a trasmettere e a valorizzare gli
importanti contenuti di questo documento. Sarebbe un segnale
positivo, per tutti, di superamento delle demagogie e di impegno ad
un lavoro comune, concreto e propositivo. Ringrazio anche il
Consigliere Ottoz che ha partecipato con me alla stesura di questo
documento.
Annuncio che presentiamo un emendamento
all’articolo 9. Trattasi della modificazione della
legge regionale n. 59/1994. Questo per recepire anche
un'osservazione segnalata dall’Ordine dei farmacisti
laddove si autorizza l’azienda USL ad adottare i
provvedimenti per affidare la gestione della farmacia acquistata
dall’Ordine Mauriziano di Torino: per maggiore
chiarezza vengono aggiunte le parole
"nel rispetto della
normativa vigente"
.
Tutto questo per precisare in modo inequivocabile che, non
essendo l’USL titolare della farmacia, la stessa
potrà essere gestita da privati o società di privati o comuni.
Questi ultimi a loro volta potranno gestirla in economia oppure per
mezzo di azienda speciale. Altra possibilità: una gestione in
consorzio fra i comuni o società costituite fra comuni e farmacie
già dipendenti della farmacia stessa.
Si dà atto che, dalle ore 19,00, presiede il Vicepresidente
Viérin Marco.
Presidente
È aperta la discussione generale.
La parola al Consigliere Ottoz.
Ottoz (UV)
Vorrei aggiungere qualche elemento più
personale alla relazione che abbiamo predisposto assieme al collega
Cuc.
La nostra Regione è la prima a predisporre un piano che integri
in un insieme coerente l’aspetto sanitario a quello
socio-assistenziale in applicazione al piano nazionale, a quel
piano che rappresenta un po' il momento conclusivo, una specie di
consacrazione della cosiddetta "riforma Bindi".
Da qualche parte si è obiettato, lo hanno fatto ad esempio le
rappresentanze sindacali in commissione durante le audizioni, che
le altre regioni non avrebbero proceduto a licenziare loro piani
"in primis" perché in realtà il precedente Governo non era riuscito
ad approvare il piano a fine legislatura, inoltre poiché le linee
guida del programma del Polo delle Libertà, che ha sostituito il
Centro Sinistra al governo del Paese, esprimono una precisa volontà
di modificare radicalmente la filosofia del Centro Sinistra
riguardo a tutto il Welfare e alla sanità in particolare.
Lo stesso Governatore della Banca d’Italia,
Antonio Fazio, alle sue periodiche considerazioni sulla necessità
del contenimento della spesa pensionistica ha aggiunto nei giorni
scorsi per la prima volta precise considerazioni sulla spesa
sanitaria. Viviamo insomma un momento di delicata confusione,
opportunamente quindi questo piano, anche se da un lato applica una
riforma che qualcuno giudica già superata non dal punto di vista
dei concetti, ma perché sarà modificata dal punto di vista
politico, l’applica volando molto alto con grande
qualità e fornendo un'ampia e completa panoramica di tutti i
bisogni della cittadinanza che discende da un'analisi puntuale
fatta sul territorio all’interno delle strutture, in
tutta la struttura sanitaria, una panoramica dei bisogni della
cittadinanza valdostana e fotografando tutto lo stato
dell’arte delle strutture esistenti, le direzioni
nelle quali sarebbe opportuno che queste evolvessero e gli
strumenti grazie ai quali potranno essere perseguiti e raggiunti
gli obiettivi conseguenti alle scelte politiche che verranno fatte
in corso d’opera.
È quindi un piano di grande qualità, steso con grande
professionalità e nato da un'approfondita analisi e lettura dei
bisogni di salute dei cittadini valdostani. Vola talmente alto,
oserei dire, che salvo per alcuni limitati aspetti, malgrado si
proponga esplicitamente una visibilità non più che triennale,
conserverà, salvo correzioni di rotta, una notevole validità per
almeno 5-6 anni.
Esso integra in modo coerente l’aspetto sanitario
a quello socio-assistenziale, un settore
quest’ultimo nel quale la nostra Regione per unanime
consenso è alla avanguardia assoluta sul piano nazionale.
Avendo irreversibile la grande scelta di portare la sanità sul
territorio il potenziamento dei distretti è infatti
l’altra faccia della deospedalizzazione. È
flessibile poiché dice con chiarezza che cosa e perché, suggerisce
il come e il dove, ma non dettaglia il se, il quando e il quanto.
Se in alcuni settori esistono in ogni caso ridotti margini di
manovra per ovvi motivi pratici, nelle parti più innovative esso
lascia spazio alla definizione delle priorità, definizione che è
demandata al Consiglio in sede di bilancio, come diceva il collega
Cuc, sede in cui sono definite o meglio dovrei dire approvate le
scelte programmatiche annuali.
Sembra aprire con più decisione al privato, evidenzia un forte
impegno sulla medicina preventiva correttamente identificata come
uno strumento essenziale per il contenimento della spesa sanitaria
attraverso la riduzione del rischio di contrarre patologie. È molto
apprezzabile in questo senso l’inserimento "à part
entière" nella medicina preventiva della medicina sportiva, specie
per quanto concerne gli impegni nei confronti dei giovani, dei
minori e anche degli ultrasessantacinquenni e dei disabili.
Contiene un importante capitolo sulla tutela dei rischi
infortunistici e sanitari negli ambienti di vita e negli ambienti
di lavoro. Propone una sinergia con l’Ospedale di
Ivrea perché assieme a quello di Aosta entrambi possano operare su
un bacino di utenza di oltre 300.000 persone considerato la soglia
minima per offrire un miglior servizio ai pazienti e realizzare
contemporaneamente importanti economie di scala.
Il problema della spesa non va mai dimenticato. Si potranno
inoltre, come rilevato dall’Assessore in
commissione, evitare alcuni doppioni di primariato. Esprime un
forte impegno sul piano della revisione complessiva della
legislazione in materia di assistenza economica con l'istituzione
dell’indicatore regionale della situazione
economica. Vediamone in maggior dettaglio alcuni aspetti.
La scelta del territorio. Le condizioni patologiche e gravi e le
fasi acute sono e devono essere l’eccezione e non la
regola ovviamente; per questo una sanità meno ospedalocentrica
richiede da un lato un ospedale più specializzato e più attrezzato,
tecnologicamente avanzato, che disponga di professionalità di primo
ordine e dall’altro richiede la disponibilità di
strutture piccole, agili, ben distribuite sul territorio che
rispondano a tutti i bisogni non acuti dei cittadini e che possano
quindi farsi carico dei pazienti per l’appunto in
fase post acuta, quando sono dimessi dall’Ospedale,
dei cosiddetti "lungodegenti" e degli affetti da malattie
croniche.
Molti servizi vanno addirittura disseminati sul territorio: ecco
allora i poliambulatori distrettuali, ecco
l’hospice, le RSA, i piccoli country hospitals, le
microcomunità tarate sul versante assistenziale, i
micropoliambulatori - che possono nascere dal libero
associazionismo dei medici che trova però limiti quantitativi, vuoi
normativi, vuoi contrattuali che andrebbero rimossi -,
l'ospedalizzazione domiciliare, la possibilità di ottenere alcuni
servizi direttamente nelle farmacie fino
all’assistenza domiciliare integrata, oggi già
sperimentata nel Comune di Aosta.
Parafrasando una popolare trasmissione tivù servono sul
territorio medici e non solo ricette. Si tratta di una sfida che
deve passare attraverso un'informatizzazione diffusa, attraverso
l’accettazione da parte dei medici dei nuovi
strumenti di comunicazione e di un processo di formazione continua
che rimetta in discussione conoscenze, abitudini e comportamenti
molto, talora troppo radicati, non solo ricette, un progetto
ambizioso che richiede al di là dei costi un salto culturale per
tutti: pazienti e sanitari, che deve integrare in un'unica rete
medici di base e pediatri che vorremmo ridiventassero tutti medici
di famiglia e medici specialisti.
Non solo: infermieri, assistenti sanitari, operatori pediatrici,
ostetriche, fisioterapisti della riabilitazione, forse non mediche
queste, circa 310 persone in tutto sul territorio oggi
insufficienti. Costruire e far funzionare questa rete è la vera
sfida che ci pone questo piano.
Va considerata con attenzione in questo quadro una richiesta
ribadita con forza in commissione sia dai rappresentanti degli enti
locali, sia dai sindacati: che le microcomunità e le RSA siano due
cose diverse e distinte. La posizione degli enti locali riguarda
soprattutto evidentemente gli aspetti finanziari, più differenziate
sono le motivazioni addotte dalle altri parti sociali.
Vanno in ogni caso valutati costi e benefici di una chiara
separazione dei ruoli di queste strutture territoriali. Grande
apprezzamento incontra l’ipotesi di trasformazione
del Beauregard in una struttura per post acuti e lungodegenti che
non si esclude di affidare ad una gestione privata. Vanno peraltro
rassicurati coloro che temono che il conseguimento
dell’obiettivo superi di molto l’arco
di questo piano triennale dovendosi realizzare dopo la definitiva e
solo dopo la definitiva sistemazione di viale Ginevra.
Le priorità. La flessibilità del piano, lo abbiamo visto,
suggerisce il come e il dove, ma non dettaglia il se, il quando e
il quanto. La politica, come l’economia, non può
ragionare a risorse infinite e il costo totale di quanto
ipotizzato, qualora tutto realizzato, contrasta qualunque approccio
realistico; non si può avere tutto ancor meno nel triennio.
Le scelte di cosa realizzare anno per anno sono perciò demandate
al Consiglio regionale al momento dell’approvazione
del bilancio di previsione, la nostra finanziaria, votando la quale
il Consiglio assume la responsabilità delle scelte. Le commissioni
però non intervengono nella fase di predisposizione del documento
di bilancio, una fase che è riservata all’Esecutivo
ed ai tecnici.
Nonostante la massima disponibilità della Giunta e
dell’Assessore alla sanità in particolare a
discutere il bilancio in commissione capitolo per capitolo, il
documento è presentato in commissione in fase molto avanzata,
praticamente definitiva, quando l’incastro di ogni
voce di spesa nell’insieme e ogni verifica di
compatibilità finanziaria sono già stati oggetto di un processo
tecnico talmente complesso da rendere problematico per i
commissari, ammesso che ciò fosse possibile ed opportuno, proporre
ed approvare emendamenti. Per incidere nelle scelte in un certo
senso al momento dell’approvazione del piano è
troppo presto e al momento dell’approvazione del
bilancio è troppo tardi.
Il privato. È apprezzabile la previsione di una maggiore
apertura e di un maggior riconoscimento del ruolo del privato nella
nostra sanità. In particolare l’Assessore ha
accettato, e lo ringraziamo, la proposta della II Commissione di
integrare il capitolo "Aggiornamento dei bisogni" chiarendo meglio
i criteri secondo cui decidere se realizzare determinati servizi
all’interno del sistema pubblico o acquistarli
all’esterno. Non esistono infatti solo efficienza ed
efficacia; dobbiamo imparare soprattutto nella sanità a ragionare
anche in termini di economicità e la distinzione non è sottile né
capziosa.
Il controllo della spesa e il controllo di gestione sono infatti
il tallone di Achille del sistema pubblico a causa della difficoltà
di determinare preventivamente i costi con una sufficiente
precisione. Esistono è pur vero i DRG, ossia i costi standard per
le varie prestazioni nei confronti dei quali verificare se le spese
sono in linea, ma sono forse opportune anche qui alcune
considerazioni.
Se moltiplicando il DRG per il numero di prestazioni fornite il
conto non quadra, sorge il problema di come sia stata spesa la
differenza e di come incidere per ridurla. Nel predisporre un piano
di fattibilità di un servizio da fornire nel settore pubblico le
aree di incertezza del preventivo finanziario riguardano il costo
della prestazione vera e propria, il numero delle prestazioni che
andremo a fornire, la rigidità del sistema che andiamo ad
implementare e la sua resistenza a successive configurazioni: la
logistica, il personale, la formazione, ogni volta che nella
dinamica vivace dell’aggiornamento dei bisogni
l’esigenza si modifica e dobbiamo riconvertire il
servizio, o una sua parte, in altro servizio di cui sia sorta la
necessità.
Sono costi anche quelli di riconversione. Non sono poi escluse
cattive sorprese al momento del consuntivo. Il privato, a parità di
qualità del servizio fornito - sottolineo: a parità di qualità del
servizio fornito - la cui vigilanza, il controllo di questa qualità
spetta necessariamente alla parte pubblica, è caratterizzato invece
da un costo chiaro e definito contrattualmente e preventivamente di
ogni prestazione.
L’unica alea sta nel numero delle prestazioni che
andremo a fornire, cioè nel fatto che i bisogni che si evidenziano
siano quelli preventivati oppure no, alea peraltro presente anche
nel caso di una produzione interna nel servizio pubblico.
Quando poi il costo richiesto dal privato per fornire il
servizio in nome e per conto del servizio pubblico fosse inferiore
al DRG si realizza addirittura un'economia sicura anche rispetto ai
costi standard. Ciò non significa assolutamente che il privato sia
meglio del pubblico o viceversa, significa semplicemente che,
dovendo installare un nuovo servizio che non sia riservato per
legge al pubblico, dovremo sempre chiederci prima, a parità di
qualità del servizio per i nostri cittadini, considerando anche i
nostri costi per controllare questa qualità, se spenderemmo di meno
realizzandolo in casa o comperandolo fuori. È la certezza dei costi
che potrebbe fare la differenza.
L’indicatore della situazione economica. Si
tratta di un grande atto di coraggio della Giunta che condividiamo
senza riserve.
"? un meccanismo che andrebbe rivisto nel suo
insieme?"
, lo dice il piano, e aggiungiamo: cancellando
pregiudizi duri a morire che non mettono tutti i cittadini su un
piano di parità oggi. Auspichiamo che l’indicatore
regionale della situazione economica divenga il riferimento unico
per tutte quelle fattispecie in cui al livello di reddito si lega
un diritto all’assistenza economica o all'erogazione
di un contributo e non sia limitato alla sanità o alla assistenza
sociale. Esistono troppe situazioni oggi in cui i redditi pesano in
modo diverso in funzione del lavoro o della professione o della
categoria del cittadino.
Il secolo breve è finito da 12 anni, non esistono né santi né
ladri per legge; esistono commercianti, agricoltori e
professionisti onesti ed esistono lavoratori dipendenti che
arrotondano evadendo anche loro le loro brave imposte. Si
effettuino i controlli necessari, si colpiscano i disonesti, la
fiducia del cittadino nelle istituzioni non può prescindere dalla
fiducia delle istituzioni nel cittadino.
L’indicatore unico dovrebbe quindi diventare il
riferimento oggettivo di ogni legge che eroghi assistenza,
contributi o riconosca diritti in funzione del reddito. Gli
obiettivi di ogni legge, l’analisi delle circostanze
specifiche e la natura degli aiuti devono ovviamente modulare la
soglia alla quale scatta l’aiuto, però 30 milioni di
un agricoltore non possono essere uguali a 60 di un lavoratore
dipendente, mi si passi una grossolana semplificazione sulle cifre:
per ogni agricoltore onesto 30 milioni sono e rimangono la metà di
60 milioni.
Concedetemi alcune considerazioni finali. Sarà necessaria una
grande attenzione al rispetto dei tempi per ridurre le ricoperture
da duplicazione di servizi. I nuovi servizi, quando li spostiamo ad
esempio sul territorio, creano di per sé ricoperture perché non si
può interrompere un servizio prima di cominciare
l’altro; è inevitabile perciò nel breve che salgano
i costi e ciò è particolarmente vero per la deospedalizzazione.
La realizzazione delle strutture per post acuti dovrà essere
accompagnata necessariamente dallo smantellamento
dell’eccesso di ospedalizzazione
dell’acuto, pena costi insostenibili; la transizione
però andrà fatta in fretta per ridurre le diseconomie ed evitare
cristallizzazioni e incrostazioni durevoli. Le successioni
temporali sono perciò critiche.
Vanno intensificati gli sforzi per porre rimedio alla carenza di
alcune figure professionali, penso agli infermieri, agli
anestesisti, ai fisioterapisti. Considerare
l’accertamento della conoscenza del francese uno
sbarramento che di per sé provoca scarsità di risorse professionali
è semplicemente una comoda scusa per chi vuole strumentalizzare il
dibattito politico.
Per alcuni ruoli il problema è strutturale, riguarda solo
l'insufficiente produzione di queste figure professionali in tutte
le università italiane. Non diamo perciò alcuna colpa al francese
se non riusciamo a reperire risorse che non esistono. Qualora, e
solo qualora il loro turnover sia anomalo, interroghiamoci
piuttosto sul perché se ne vanno coloro che già lavorano da noi;
analizziamo in questo caso l’ambiente di lavoro, i
riconoscimenti economici, i meccanismi degli incentivi. Se si
tratta di risorse carenti su tutto il mercato, se dovremo entrare
in concorrenza con altre realtà ospedaliere, sarà opportuno farlo
con attenzione e con accortezza. La differenza di costo, potrebbe
trattarsi ad esempio del vitto ed alloggio degli specializzandi, mi
riferisco in particolare al problema dell’anestesia,
potrebbe essere posta a carico dell’Assessorato,
fuori dell’USL, per precise figure professionali, in
modo che non pesi sul bilancio dell’USL stessa
creando problemi di contrattazione. Servono scelte coraggiose in
questo settore.
Le affermazioni di principio, specie sulla deospedalizzazione,
sono assolutamente e totalmente condivisibili e condivise, ma
richiedono un salto di cultura nei pazienti e nei medici di base.
In caso contrario tutti continueranno ad andare al Pronto soccorso
dell’Ospedale per qualunque piccolo problema ed i
medici di base continueranno a far ricoverare i loro pazienti pur
di scaricare qualche responsabilità oppure per azzerare i tempi di
attesa per le liste.
Va svolta quindi un'approfondita azione di comunicazione. Non va
sottovalutato il fatto che l’ospedale
ipertecnologico, un ospedale tecnologicamente avanzato, diventerà
sempre più un polo di attrazione ponendosi in antitesi con la
volontà di deospedalizzare, la gente vuole andare dove pensa che le
cure siano migliori. La tendenza inarrestabile alla moltiplicazione
di esami strumentali prima di formulare qualunque diagnosi rafforza
ulteriormente questo concetto.
Siamo al paradosso che quanto più sarà tecnologicamente avanzato
l’Ospedale, tanto più esso attrarrà i pazienti e i
loro medici e nella migliore delle ipotesi ciò renderà difficile lo
spostamento della medicina sul territorio, nella peggiore delle
ipotesi duplicherà i costi. D’altra parte sarebbe
altrettanto paradossale mantenere un ospedale arretrato affinché la
gente non ci voglia andare, non avrebbe senso.
Mi sia concessa una piccola considerazione personale. Si fa
strada in tutto il mondo nell’ambiente medico che
l’ecografo, in particolare l’ecografo
portatile, sarà lo stetoscopio Sprag - sapete, non quello con il
pezzo di legno, ma quello che ci si mette nelle orecchie - del
medico di base del XXI secolo. Ogni medico avrà - si dice - il suo
bravo ecografo portatile e se c’è bisogno di
un'ecografia, te la fa.
Ciò cozza oggi contro il monopolio di ogni forma di diagnostica
per immagini, riserva di caccia della Radiologia. Non esistono
radiazioni nell'ecografia, non c’è problema di
radiazioni ionizzanti o non ionizzanti o di qualunque genere, non
c’è materiale radioattivo. Esiste però il monopolio
e ciò provoca notevoli e maggiori costi da una parte e
l’impossibilità di diagnosi tecnologicamente
avanzate e poco costose sul territorio dall’altra. È
una riflessione che lascio alla vostra attenzione.
A medio termine la soluzione di questo contrasto tra il
progresso dell’Ospedale, che diventa sempre più polo
di attrazione, e la necessità di spostare
l’assistenza sul territorio potrebbe consistere in
parte nella telemedicina, un tema che il piano non approfondisce
perché è un discorso ancora prematuro, ma che non è più futuribile.
Non mi riferisco ovviamente alle telecomunicazioni, ai computer, a
quel discorso di rete informatica a cui accennavamo in precedenza
che oggi è tecnologicamente scontato anche se richiede un salto
culturale per i medici.
Penso piuttosto alla telediagnostica, alla telechirurgia
mediante robot, alla teleterapia, al telecontrollo delle terapie;
uno strumento intermedio di cui già disporremmo oggi, o meglio
disponiamo già della necessaria tecnologia perché abbiamo
sufficiente ampiezza di banda per farlo, potrebbe essere
l’uso della teleconferenza che è uno strumento
arcaico quasi in informatica. Vi lascio immaginare cosa potrebbe
rappresentare per i malati delle microcomunità o delle RSA o dei
poliambulatori sul territorio o dei country hospitals, eccetera,
poter fare una sessione di cinque minuti con il loro medico di base
sul posto in teleconferenza con il primario
dell’Ospedale sentendosi all’Ospedale
di viale Ginevra.
Questo rafforzerebbe il senso di un ospedale diffuso sul
territorio, di tecnologia diffusa sul territorio e non di una
roccaforte della tecnologia in viale Ginevra e limiterebbe quindi
in parte la tendenza al ricovero ad Aosta. Da seguire con
attenzione saranno anche nell’immediato futuro i
sistemi esperti, basati sull'intelligenza artificiale, soprattutto
per un primo filtro diagnostico di lettura degli esami
strumentali.
Infine, sul piano del controllo contestuale della qualità delle
prescrizioni, delle ricette e della spesa sanitaria, sarebbero
opportuni controlli sulla congruità di tre elementi: la patologia
diagnosticata in funzione dei farmaci prescritti, in funzione
dell'interazione fra più farmaci se più di uno per il controllo di
effetti collaterali incrociati.
Un conto è la verifica, peraltro oggi fatta però a mano e solo a
campione, di un certo numero di ricette per verificare chi
prescriva troppo frequentemente farmaci troppo costosi e perché lo
faccia; più utile sarebbe un controllo automatico e informatizzato
non solo sul prezzo, ma sulla qualità della terapia, sulla sua
congruità con la patologia e fatto su tutto
l’universo delle ricette prescritte dai nostri
medici di base.
È vero, il grande progetto nazionale di un decennio fa circa
della lettura automatica delle ricette è fallito e anche esso
purtroppo insisteva solo sul versante dei costi. Oggi i tempi
sarebbero più maturi. Si tratta di nuovi sistemi e il salto
culturale che auspichiamo permetterà a questi sistemi di introdurre
ulteriori elementi di risparmio senza alcuna degradazione del
sistema del servizio sanitario ai pazienti. Vorrei concludere
ribadendo la necessità di un efficace controllo della spesa, mi
ripeto in questo caso, grazie ad un'attenta valutazione dei costi
comparati tra il produrre all’interno e acquistare
all’esterno presso strutture private.
Riservandoci un severo controllo della qualità del servizio le
strutture private, che saranno sempre più presenti sul mercato a
seguito del prossimo decollo dei fondi integrativi, potranno
contribuire notevolmente ad evitare che la spesa rischi di
mantenersi costantemente fuori controllo, in particolare i costi
fissi.
A Napoli durante la guerra esisteva il caffè e il caffè-caffè.
Il primo, il caffè, non era caffè, ma un succedaneo, figlio
dell’economia bellica; per questo, per distinguerlo
dall’intruglio di orzo, cicoria e chissà
cos’altro, il caffè vero si chiamava caffè-caffè ed
era molto più prezioso. Se siamo veramente convinti che certi
servizi possano essere forniti con la stessa qualità e con costi
inferiori per la comunità, qualora decidessimo di affidarli al
settore privato, facciamo attenzione a scegliere il
privato-privato.
Presidente
Se siamo tutti d’accordo,
sospendiamo i lavori.
I lavori riprenderanno alle 21.
Si dà atto che la seduta è sospesa dalle ore 19,43 alle ore
21,26 e che alla ripresa dei lavori riassume la presidenza il
Presidente Louvin.
Président La parole au Conseiller Beneforti.
Beneforti (PVA-cU)
C’è da stare attenti a
parlare dopo gli interventi di Ottoz e del relatore, che hanno
raggiunto un alto livello; io sono più "terra terra", sono proprio
alla valdostana?
(ilarità dell’assemblea)
? sono fra quelli che frequentano la Piastra
dell’Ospedale, sono uno che ascolta. E bisognerebbe
che qualcuno vi facesse riferimento, bisognerebbe che ci andasse,
che qualche mattina si mettesse seduto là ad ascoltare, così come
in altri ambulatori, a quello di analisi, di qua, di là, e
ascoltasse? Perché poi, quando vengono qui a fare il discorso della
spesa, del costo, dei prezzi, mi sembra di sentire il ministro, che
stasera ha detto:
"Caro Vicquéry, i ticket li devi mettere
tu"
?
Devo dire, scherzi a parte, che il piano è ben scritto, è
corretto; è un piano in cui non manca nulla, si parla di tutto.
Tutto è elencato. Chi lo legge attentamente si fa certamente una
cultura, se non ce l’ha. Il piano triennale contiene
le cose da fare, ma non dice né quando né come verranno realizzate:
per tutto c’è tempo, non ci sono scadenze! Anche i
principi ispiratori del Piano sociosanitario 2002-2004 sono
condivisibili, tutto sta a metterli in pratica e a renderli
credibili, onde evitare che, come si suol dire, il tutto rimanga un
"libro di sogni", come è successo anche nel passato.
Questo non lo diciamo solo noi dell’opposizione,
lo hanno affermato anche le organizzazioni sindacali mediche e non
mediche, che hanno partecipato alle audizioni avvenute in V
Commissione consiliare. Di questo piano è stato detto che è
positivo sul piano dell'impostazione e del bisogno; che riprende il
precedente piano e rilancia la territorialità della sanità. E
ancora, che occorre non ripetere gli errori del passato e colmare i
ritardi; occorre formare gli operatori sul territorio; occorre
rilanciare il ruolo del medico di base; occorre potenziare sul
piano tecnologico l’Ospedale e il territorio.
Queste sono state le affermazioni che hanno fatto le
organizzazioni sindacali, mediche e non mediche, che ho ascoltato
in V Commissione e che ho sentito fare anche fuori del Palazzo
regionale. Devo dire che concordiamo con queste osservazioni. Del
resto sono le osservazioni che abbiamo sempre fatto, che - come
qualcuno dice - sono il nostro "cavallo di battaglia". Ma queste
osservazioni, anche le migliori, non possono rimanere sempre un
punto di contatto con il piano precedente o con quelli che
seguiranno.
Se certi aspetti indicati restano solo un punto di contatto, ci
troveremo sempre nelle attuali condizioni:
l’Ospedale sarà sempre congestionato e rimarrà il
solo punto di riferimento di cura e riabilitazione; i servizi
territoriali non saranno mai valorizzati e potenziati,
l’integrazione sociosanitaria resterà solo un atto
di buona volontà. Per non aver fatto niente - o poco - nel passato,
oggi ci ritroviamo ad affrontare aspetti vecchi e innovativi, per
cui il compito non è dei più facili.
Dobbiamo riconoscerlo, la sanità fino ad oggi è stata gestita
alla giornata, senza mettere in atto linee e programmi
prestabiliti, quei programmi che voi, come maggioranza, vi eravate
dati. Il Piano sociosanitario 1997-1999 è rimasto praticamente
sulla carta.
Mi si dica cosa è stato realizzato di quel piano, poi prorogato,
nonostante poi che nella politica sanitaria, in questo periodo, uno
dei due punti di un certo rilievo a cui fare riferimento era
proprio il Piano sociosanitario, al quale oggi dite di voler dare
continuità. Era la legge regionale n. 25/2000, approvata dal
Consiglio regionale, a seguito della "riforma Bindi". Non voglio
polemizzare, ma ho l’impressione che nella sanità
valdostana esistano un uso, una consuetudine, che devono essere
modificati. Non si possono approvare leggi e documenti che poi
restano sulla carta!
Infatti, approvata la legge di riforma, non solo non si è dato
applicazione al Piano sociosanitario, ma neppure a quella
legge!
La gestione ha seguito il solito "tran tran", basta leggere le
delibere che settimanalmente vengono approvate
dall’USL, nonché le mozioni, interpellanze e
interrogazioni presentate dall’opposizione, per
rendersene conto. Il "tran tran" da noi denunciato non è indolore,
perché oltre a non dare un servizio adeguato alle esigenze degli
utenti, ha un costo enorme; anche il 2000 si è chiuso con un
ulteriore disavanzo di 24 miliardi (ci avete già mandato la
proposta di legge con cui bisogna rimediare e impegnare quei 24
miliardi!)
Non sto qui a ripetere ciò che ho già esposto in occasione
dell'illustrazione della mozione con la quale il nostro Gruppo
chiedeva l’istituzione di una commissione di
indagine sulla politica sanitaria in Valle d’Aosta
prima di approvare l’attuale Piano sanitario.
Abbiamo chiesto una commissione di indagine per verificare lo
status della sanità in Valle d’Aosta, prima di
arrivare all'elaborazione del Piano sociosanitario, vista la
situazione che stavamo attraversando.
Ma voglio richiamare la vostra attenzione su una necessità che
ritengo opportuna, anche se non determinante, dato che i problemi
bisogna conoscerli per poterli gestire.
Senza voler aprire una polemica, credo che una rotazione alla
testa della politica sanitaria in Valle d’Aosta si
renderebbe necessaria. Siccome le idee camminano con le gambe degli
uomini, e sono gli uomini che creano gli usi e le consuetudini, un
cambiamento porterebbe certamente ad un rinnovamento della gestione
sanitaria. In certi settori non può né deve rimanere a vita
qualcuno.
Cari colleghi, visti gli obiettivi vecchi e nuovi che secondo la
Giunta e l’Assessore il Piano sociosanitario
contiene, ciò che ci ha meravigliato è il mancato apporto dei
comuni all’elaborazione ed approvazione del piano.
Non so se ci sono stati degli incontri riservati fra le parti, ma
la lettera del Consiglio permanente degli enti locali ci ha
lasciato perplessi.
La lettera datata 4 luglio u.s. esprime parere favorevole al
Piano sociosanitario 2002-2004 senza alcun confronto o audizione in
sede di commissione consiliare permanente.
Com’è possibile che i comuni, nonostante le
lamentele dei loro concittadini per l’inefficienza
che sussiste anche sul territorio nei servizi sanitari e
sociosanitari, nonostante il ruolo che assegna loro la riforma
sanitaria e la legge regionale, non abbiano sentito il dovere di
confrontarsi neppure a livello di commissione consiliare? Questo è
grave!
Nel momento in cui si tratta di dare una risposta ai problemi
del territorio, di valorizzare e potenziare i servizi sanitari e
sociosanitari sul territorio, di realizzare
l’integrazione sociosanitaria e realizzare le RSA,
di conoscere il parere degli enti locali sulla gestione
dell’USL, visto il ruolo assegnato ai distretti e
che è previsto anche dal piano, viene a mancare - almeno a noi
dell'opposizione - proprio l’apporto di coloro che
devono operare per garantire sul territorio i servizi necessari per
una migliore qualità della salute dei loro concittadini.
Noi, che gradiamo ascoltare ed essere ascoltati, non possiamo
lasciar passare sotto silenzio questo fatto, anche perché oltre ad
essere interessati al problema, riceviamo dal territorio tante
lamentele da parte degli assistiti e degli ammalati ma, guarda
caso, anche dagli amministratori che ci chiedono come mai nei
Poliambulatori di Morgex, di Donnas, di Châtillon, mancano i
primari, mancano coloro che possono fare visite specialistiche,
manca il personale. Molte volte i cittadini vi si recano a vuoto ed
il primo che trovano dice loro di ritornare.
Di fronte a questa situazione gli enti locali non sentono il
bisogno di venire ad incontrarsi e discutere di organizzazione,
anche solo per dimostrare che intendono svolgere il ruolo che la
legge assegna loro.
È vero che la grandissima maggioranza degli amministratori
comunali si riconduce alle forze politiche della maggioranza che
governa la Regione, e che pertanto ciò che viene fatto al centro va
sempre bene (o comunque non vorrei pensare che debba andare sempre
bene).
Il delegare gli altri a fare non porta alla piena applicazione
del piano, tanto meno ne realizza, come è accaduto fino ad oggi,
gli obiettivi che lo stesso contiene a favore del territorio, fra
questi l’attivazione dei servizi alternativi
all'ospedalizzazione, cioè i distretti di base, le RSA, le case
famiglia.
Credo che queste iniziative mirate sul territorio debbano essere
concordate, che su queste ci debba essere un confronto con le
amministrazioni locali. Inoltre non possono restare indifferenti di
fronte al disavanzo nella sanità di decine di miliardi, che
aumentano continuamente.
Devono capire che bisogna affrontare il problema finanziario,
attuando anche quel processo di territorializzazione dei servizi
sanitari per i cittadini che oggi sono concentrati
nell’Ospedale regionale, rendendo operanti ed
efficienti i distretti esistenti. Occorre potenziare le strutture
pubbliche tramite il coinvolgimento in una politica di
concertazione di tutti i soggetti interessati, che operano sul
territorio e nei presidi ospedalieri. Questa è la strada che
bisogna seguire!
Ma, cari colleghi, i problemi non basta indicarli, occorre dire
anche quali sono le priorità, le linee che si intendono seguire, le
risorse umane ed economiche che si intendono investire. Bisogna
dire anche quali sono i tempi di realizzazione degli aspetti vecchi
ed innovativi, non basta dire che il piano è triennale; se certi
problemi non si affrontano subito, dall'inefficienza si passa al
degrado e alla "malasanità". Ci sono dei problemi che non possono
aspettare tre anni o essere ricondotti al piano successivo.
Del resto, quanto da noi affermato sulla politica sanitaria si
riscontra anche nelle valutazioni delle organizzazioni sindacali.
Un'organizzazione come la CISL ha presentato in commissione un
documento dove afferma di non concordare con i contenuti del piano
ed esprime la propria opinione.
E questo vuol dire che con le organizzazioni sindacali non
c’è stata quella concertazione che ci doveva essere,
quel confronto che si doveva aprire anche con le parti sociali. Il
confronto non c’è stato, altrimenti non sarebbe
stato presentato quel documento! È stato presentato anche un
documento in maniera unitaria, ci sono appelli, richieste di
modifiche, di cui non è stato tenuto conto: non si venga a dire che
se n’è tenuto conto!
Anche per il sindacato il piano è alquanto aleatorio, manca di
concretezza, risente della mancata concertazione. Questo è un piano
più imposto che accettato. Il piano stabilisce le linee generali,
poi è la Giunta, che decide quando e come prendere le iniziative,
tenendo conto delle risorse a disposizione. E ciò, cari amici miei,
comporta il ritorno a quel "tran tran" che ricordavo prima, riporta
ad una gestione della sanità di tipo clientelare e di parte, dove
la filosofia per risolvere certi problemi è ancora tutta da
inventare.
Come pure si fa il piano sanitario e non si dice come si deve
utilizzare il medico di base sul territorio. Allora come si fa a
chiedere a noi di avallare un piano che indica tutto e niente, dove
tutto è rimandato alle scelte della Giunta regionale? Basta leggere
l’articolo 1, che dice:
"la Giunta è autorizzata
altresì ad apportare gli eventuali adattamenti al piano che si
renderanno necessari a seguito dell’entrata in
vigore del Piano sanitario nazionale, e del Piano nazionale degli
interventi e dei servizi sociali 2001-2003".
Noi approviamo un documento che non sappiamo come sarà riempito?
è una scatola vuota, e da noi non tornerà più; non ne veniamo a
conoscenza se non con la presentazione di interpellanze,
interrogazioni e mozioni per sapere come è stato integrato il
nostro piano da quello nazionale, o da altre leggi che possono
venire.
La Giunta decide perfino in merito ai progetti obiettivo e alle
azioni programmatiche previste dal Piano sociosanitario 1997-1998;
decide la partecipazione dei cittadini alle spese sociali e
determina gli obiettivi delle politiche sociali; questo dice
l’articolo 5 del Piano sociosanitario! E il
Consiglio regionale che ci sta a fare? E gli enti locali che ruolo
svolgono?
All’articolo 11 riproponete la conoscenza della
lingua francese per gli operatori della sanità, senza tener conto
sia delle esigenze di personale sanitario che delle richieste
avanzate in tal senso anche dai banchi dell'opposizione. Oggi,
perché forse su questo articolo c’è un po' di crisi,
troverete un accomodamento all’interno della vostra
maggioranza; ma se la soluzione, Assessore, fosse stata trovata,
anziché oggi, in occasione dell’approvazione della
legge che recepiva la riforma sanitaria, forse avremmo già risolto
la crisi del personale all’interno
dell’Ospedale e sul territorio: non dico tutto, ma
molto avremmo potuto fare!
Al problema delle risorse umane, nel piano, sono dedicate alcune
pagine, ma è importante comprendere che occorre coprire i posti
vacanti e, se necessario, rivedere la pianta organica e indire i
concorsi, onde evitare lo stato di precarietà e i passaggi a
mansioni superiori che, nel modo in cui sono avvenuti, sono stati
iniqui e ingiustificati. Non si può continuare,
all’Ospedale e all’USL, ad erogare
mansioni superiori a pioggia, agli amici degli amici, a quelli che
sono in determinati posti!
Fra il 2000 e il 2001 sono stati dati più incarichi superiori
che nei precedenti 15-20 anni - e io sfido chiunque a dimostrarmi
il contrario - senza dare applicazione appieno al contratto di
lavoro. Inoltre occorre attuare una formazione mirata per tutto il
personale dell’Ospedale, dell’USL e
del territorio; occorre mettere in atto una politica del personale
in modo che nessuno si senta discriminato, in modo che i migliori
non lascino la Valle d’Aosta per altri ospedali,
come è avvenuto e forse sta ancora avvenendo; occorre curare
l’informazione sanitaria nei confronti dei
cittadini, all’interno e all’esterno
delle strutture.
Io mi soffermo su queste riflessioni e indicazioni, perché sono
convinto che senza le risorse umane capaci, formate e serene, anche
i propositi più accattivanti rimangono sulla carta. È necessario
porsi il problema dell'umanizzazione delle strutture ospedaliere e
realizzare quel famoso "progetto accoglienza", promosso da qualche
anno e mai realizzato in pieno. Occorre che la biblioteca torni ad
essere il "fiore all’occhiello" che era un tempo per
l'Ospedale.
Al capitolo delle risorse strutturali sono elencate le cose che
la Giunta intende realizzare con le ristrutturazioni in tre fasi
nell’Ospedale regionale e nei presidi concernenti il
Beauregard e l’ex Maternità. Sono passati oltre
dieci anni dall’inizio dei lavori di
ristrutturazione dell’esistente e non si sa quando
arriveremo alla fine! Certamente, visto il tempo trascorso e le
spese sostenute e da sostenere, a quest’ora sarebbe
stato realizzato l’ospedale nuovo, contro il quale
la vostra maggioranza si è scagliata con veemenza, senza rendersi
conto che con la stessa spesa avrebbe potuto essere già consegnata
ai Valdostani una struttura nuova, degna di un capoluogo di regione
ai confini dell’Europa.
Oggi siamo ancora qui, con l’Ospedale regionale
che da dieci anni è un cantiere di lavoro e lo sarà ancora per
molto tempo, mentre ancora i malati di mente sono in attesa del
loro centro, di cui si parla, ma che non si realizza mai, mentre il
centro di riabilitazione deve attendere la ristrutturazione del
Beauregard, mentre i malati di cancro devono emigrare per
sottoporsi alla radioterapia di cui hanno bisogno. Queste sono le
strutture che attendono di essere realizzate, altrimenti chi ne
deve usufruire si trova in queste condizioni.
L’integrazione sociosanitaria: è da tempo che
sento affermare che è una priorità strategica del piano, per cui mi
auguro che sia la volta buona e che venga realizzata nel modo più
razionale sul piano organizzativo, affinché ne possano trarre
beneficio le categorie dei cittadini giovani, anziani, disabili,
come i malati di mente, i tossicodipendenti e gli alcolisti, i
cronici oncologici, i trapiantati e gli emodializzati.
Ma questa integrazione sociosanitaria è necessaria, è
importante. L’altro giorno ho raccontato questo
fatto in V Commissione, ve lo ripropongo perché è un esempio: un
vecchietto ultrasettantenne, una volta uscito dal Beauregard,
doveva fare le iniezioni e è venuto da me a chiedermi a chi poteva
rivolgersi.
"Rivolgiti al comune"
, gli ho detto,
"sei del
Comune di Aosta, vai in comune".
È andato, è arrivata
l’infermiera professionale - almeno penso che fosse
una infermiera professionale - e gli ha detto:
"Lei che vuole?
Noi non possiamo mica farle le iniezioni. Cerchi qualcuno, se le
paghi".
Lui le dice:
"Guardi che ho una certa età, non sto bene, il
medico mi ha mandato a casa, ma devo fare le iniezioni".
A quel
punto l’infermiera gliela fa. Il giorno dopo torna e
la trova con una scatolina in mano di pillole. Guardi, invece delle
punture - gli dice - prenda queste pasticche, così non torna più ed
è tranquillo. Ora, questa è l’assistenza integrativa
che si dà ai nostri anziani, da parte del Comune di Aosta? Ammetto
che le pasticche gli facciano lo stesso effetto delle iniezioni, ma
vi sembra logico questo? ? Se volete vi faccio nome e cognome!
Nel piano si riprende anche la prevenzione a vari livelli. È
encomiabile come è stato scritto il capitolo, però anche queste
buone intenzioni non devono rimanere sulla carta, perché poi si
scopre che c’è il rischio di amianto alla Cogne, che
ci sono ancora tetti di edifici di Aosta costruiti 50 anni fa
coperti con lastre di Eternit in cui sono presenti fibre di
amianto. È possibile che l’USL e
l’ARPA, dal 1992 ad oggi, non abbiano sentito il
dovere di effettuare le verifiche e i controlli necessari? Che si
debba sempre prendere iniziative e segnalare ad enti e istituzioni,
quando avrebbero dovuto loro stesse imporsi un programma di
verifica e di controllo?
Ho citato questi due esempi, quello del vecchietto e questo
della sicurezza, per dire che non basta scrivere il piano, ma che
occorre metterlo in pratica, occorre che le strutture funzionino!
La cosa più triste per un cittadino, per un lavoratore, è quella di
sentirsi solo, impotente, nel momento in cui ha bisogno di aiuto.
Il cittadino legge che dovrebbero esserci dei servizi per lui, ma
quando ne ha bisogno non li trova, ed è in quel momento che dalla
sanità si passa alla malasanità, ed è in quel momento che si viene
meno al dettato costituzionale che prevede il diritto alla tutela
della salute del cittadino.
Il cittadino deve partecipare ed essere protagonista nel
determinare i beni di cui deve disporre per godere di un certo
benessere nella sua vita; tali beni riguardano la salute, la
cultura, la casa, il lavoro, l’assistenza (come cita
del resto il piano) e quindi i servizi sociosanitari che deve avere
a disposizione dalla nascita alla morte. Ed è alla luce del
rapporto che deve sussistere fra il cittadino e le parti sociali
che tempo fa, con una iniziativa in Consiglio regionale, abbiamo
richiesto di indire una conferenza sociosanitaria a livello
regionale; la nostra richiesta fu respinta, non si volle allora
aprire un confronto su un problema così importante.
Tuttavia vediamo oggi con soddisfazione che la conferenza è
stata inserita nel Piano sociosanitario, anche se è lasciata
all'iniziativa dell’Assessore e della Giunta
regionale. Riteniamo che questa iniziativa debba essere
istituzionalizzata e che debba aver luogo a scadenza fissa, perché
il bilancio dell’attività,
dell’andamento dei servizi, dell’uso
delle risorse umane ed economiche, deve avvenire periodicamente, in
modo da correggere gli errori che si possono commettere con la
partecipazione di tutte le parti sociali.
Su questa conferenza, che riteniamo positiva, chiudo questo
intervento e lascio alla collega Squarzino terminare il discorso
sulla parte più sociale, riservandomi di intervenire nuovamente,
qualora ritenga di non avere avuto i chiarimenti richiesti.
Si dà atto che dalle ore 21,51 presiede il Vicepresidente
Lattanzi.
Presidente
La parola al Consigliere Rini.
Rini (UV)
Stiamo per approvare il secondo Piano
socio-sanitario per il periodo 2002-2004, piano che avrà
sicuramente delle ripercussioni positive anche negli anni
successivi al 2004 e che per alcuni importanti punti riprende - ed
è giusto che sia così - le decisioni e le scelte assunte nel 1997,
in particolare per quanto riguarda l’integrazione
sociosanitaria, il potenziamento e la valorizzazione dei servizi
sul territorio, la riconferma del modello satellitare. Modello che
permetterà di decongestionare l’Ospedale da tutte
quelle prestazioni a basso contenuto clinico, che potranno essere
effettuate sul territorio in strutture pre e post-ospedaliere,
coinvolgendo maggiormente i soggetti che già operano sul
territorio.
Non dimentichiamoci che sono oltre 300 soggetti, come è già
stato detto, che dovranno ricevere degli strumenti adeguati ed un
maggior coordinamento, e che permetteranno un'attività più organica
con evidenti vantaggi sia sul piano economico-finanziario, sia per
quanto riguarda le prestazioni immediate sul territorio, oltre ad
un miglior servizio a favore di quanti veramente necessitano di
cure a maggior contenuto clinico e con particolare complicanze e
che troveranno un ospedale per acuti decongestionato, dove sono e
saranno sempre più presenti le tecnologie complesse, atte a
risolvere i casi più complessi e più difficili.
Grande importanza avranno i distretti, che saranno i principali
interpreti dei bisogni sociosanitari dei cittadini. Fondamentale
sarà la valorizzazione dell’autonomia degli enti
locali, ai quali oltre alla decisionalità saranno erogati i
finanziamenti sufficienti; finanziamenti che dovranno essere
devoluti con rapidità e con delle modalità semplici, più semplici
possibili.
Per alcune patologie ad alta specializzazione si dovrà
necessariamente lavorare su di un bacino di utenza più ampio
rispetto al territorio regionale, realizzando una rete sanitaria
interaziendale interregionale tra la Valle d’Aosta e
il vicino Piemonte. Molta importanza viene data alla tutela
ambientale, oltre che alla prevenzione, con la possibilità di
diagnosi ed esecuzione di alcuni esami di laboratorio direttamente
sul territorio, con indubbi vantaggi per i cittadini dislocati sul
territorio, come per quelli residenti nel capoluogo regionale, che
avranno a disposizione delle strutture meno affollate.
Dovremo sempre più programmare per risolvere i bisogni di
salute; bisogni che verranno rilevati
dall’Osservatorio epidemiologico regionale che si
occuperà anche dell'informazione da dare ai cittadini. Una buona
programmazione non potrà che migliorare il rapporto fra benefici e
costi. Importante sarà la costituzione di un sistema misto
pubblico-privato per l’erogazione dell'offerta dei
servizi che dovranno garantire degli alti livelli di qualità e di
sicurezza. Importante è la Conferenza sociosanitaria regionale, che
si proporrà come luogo di confronto per la discussione e le scelte
da operare.
Come ben sappiamo, la riforma sanitaria prevede che ogni regione
debba farsi un piano che sia adatto ai suoi bisogni e alle proprie
esigenze, ma tenendo conto delle linee generali dettate dallo
Stato, per cui i margini di manovra in alcuni casi risultano
notevolmente ridotti. La V Commissione ha giustamente dato una
grande importanza al piano ed in commissione una lunga serie di
audizioni, compresi anche gli enti locali - il collega Beneforti
forse non è stato informato, ma noi abbiamo sentito gli enti locali
e c’è stato un dibattito anche con loro -, hanno
permesso di approfondire e capire meglio l’atto che
stiamo per approvare.
Hanno permesso di prendere atto, oltre che delle positività
dell’azione svolta dall’Assessorato e
dall’USL, anche delle carenze che ancora esistono e
che si spera di poter superare con questo provvedimento. Tanto è
già stato fatto, ma sicuramente tantissimo rimane da fare per
risolvere i problemi degli anziani, dei giovani, dei disabili, in
particolare per quanto riguarda le fasce più deboli e per la
predisposizione delle tanto attese RSA.
Con questo piano intendiamo privilegiare il benessere del
cittadino considerandolo nella sua globalità. In commissione, anche
i più critici, hanno definito questo un "ottimo documento", nel
quale si trovano delle risposte che potranno soddisfare appieno la
domanda di salute e di servizi a favore dei più disagiati per gli
anni a venire. Nello stesso tempo, lo hanno definito - come è stato
detto anche oggi - un "libro dei sogni", che non dà delle certezze
sulla realizzazione e non prevede un percorso predefinito. Spetterà
a questo Consiglio decidere, tenuto conto delle risorse
finanziarie, logistiche ed umane.
Spetterà a questo Consiglio decidere quali saranno le priorità e
la Giunta dovrà operare in base ad un preciso mandato dello stesso.
Spetterà ad ognuno di noi decidere responsabilmente, seguendo le
linee tracciate dal piano, affinché la Valle d’Aosta
possa diventare un modello anche per quanto riguarda la sanità ed
il sociale.
Nel sociale molto è già stato fatto e nel settore sanitario
rimane ancora tantissimo da fare, ma non dobbiamo dimenticarci che
fino al 1994 non eravamo proprietari dell’Ospedale e
non avevamo margini di manovra. Si sta comunque recuperando a
grandi passi e tutti lo possono constatare. Con questo documento
oggi operiamo una scelta importante: decidiamo il futuro del
comparto sociosanitario. Sarà una meta ambiziosa, toccherà a questo
Consiglio decidere quale strada intraprendere e con quali mezzi
raggiungerla. Non credo che la meta sarà raggiunta nei tre anni, ma
in questi tre anni dovremo cercare di fare più strada possibile con
i mezzi che possediamo.
Una volta scelte le strade ed il carro adatto, tutti dovremo
tirare questo carro nella giusta direzione, e se qualcuno tirerà in
sensi diversi od opposti, non farà che rallentare
l’andatura e sarà sua la responsabilità del
raggiungimento dell’obiettivo in tempi più
lunghi.
Si dà atto che dalle ore 22,06 riassume la presidenza il
Presidente Louvin.
Président
La parole à la Conseillère Squarzino
Secondina.
Squarzino (PVA-cU)
Come premessa vorrei sottolineare
un'affermazione che è stata fatta oggi, qui, e anche in
commissione: che questo è il primo piano a livello nazionale che si
protende fino al 2003. Sarà anche vero. Ma nel tempo per il quale è
stato prorogato l’attuale piano in vigore, altre
regioni hanno prodotto i loro piani, in attuazione del Piano
sanitario nazionale 1998-2000, così come lo ricorda chiaramente il
Piano sanitario nazionale quando elenca le varie regioni.
Ci sono dieci regioni che hanno programmato per il 2001-2002,
mentre questo periodo non è preso in considerazione dal piano della
Regione Valle d’Aosta. Quindi, paradossalmente, il
nostro primato è frutto di un precedente ritardo; ricordiamo che il
piano attuale è prorogato di due anni.
Questo piano è stato confezionato per più di un anno dagli
uffici preposti, tanto che il primitivo documento 2000-2002 è stato
poi trasformato in piano 2002-2004, cioè è stata cambiata la
copertina. È un piano discusso in sede politica, presentato -
sottolineo questa parola - alle "parti sociali" e portato
all’attenzione delle categorie.
Quando è pervenuto alla sede istituzionale preposta
all’esame del piano, la commissione, che è quella
che deve esaminare dal punto di vista istituzionale il piano prima
che approdi in Consiglio, i tempi si sono improvvisamente
accorciati. È stato licenziato dalla Giunta il 7 giugno, assegnato
alle commissioni il 13 giugno, espresso il parere il 19 luglio,
approdato in Consiglio il 24 luglio: 40 giorni lasciati alla
commissione?
(interruzione dell’Assessore Vicquéry, fuori
microfono)
? cosa c’entra? C’entra sì,
Assessore, questo! Sembrano tanti questi 40 giorni? Sembra
efficienza? Non credo! Un documento così importante ha bisogno di
tempo per essere discusso e non si può soltanto pensare di fare
alcune maratone in due o tre settimane!
Il piano precedente, approvato dalla Giunta il 2 agosto 1996, è
stato approvato dal Consiglio il 6 marzo 1997, sei mesi esclusa la
pausa estiva. C’è stato il tempo sufficiente perché
i vari problemi fossero affrontati, esaminati, discussi. Le
commissioni hanno programmato una serie di incontri e, quando è
stato il momento di esaminare i problemi emersi, le scelte fatte, i
punti critici, la legge stessa, la maggioranza ha deciso che il
tempo a disposizione era scaduto. E se la sottoscritta o altri
membri della commissione mettevano sul tavolo della discussione
dubbi, interrogativi, aspetti non chiari, il commissario o il
presidente di maggioranza ribadivano che quelle domande andavano
rivolte all’Assessore.
E dato che durante l’audizione quelle domande non
erano state poste in quel momento, in quel frangente, era
strumentale porle adesso! Allora prendo atto che la Giunta,
maggioranza consenziente, scandisce i tempi del lavoro delle
commissioni e stabilisce quanto tempo i Consiglieri possono
discutere. E questo sempre nell’ottica della
valorizzazione del Consiglio e della sua centralità. Queste cose le
diciamo tante volte, ma è un comportamento che si ripete!
Ribadisco ancora che un documento così importante avrebbe anche
richiesto una seduta consiliare che non durasse tre giorni e due
notti, e che relegasse questo tempo così importante alla fine del
dibattito. Inoltre questo documento avrebbe richiesto più tempo per
la preparazione dei Consiglieri. Mentre gli uffici e
l’Assessore hanno lavorato su questo piano per un
anno e mezzo, in 40 giorni la sede istituzionale preposta
all’esame di questo documento, la commissione
consiliare, deve sbrigarsi e velocemente esprimere un parere!
Questo come premessa.
Come è stato costruito questo piano? La preparazione del piano è
passata attraverso la rilevazione dell’esistente con
apposite schede, lo dice il piano allegato: la rilevazione delle
criticità, delle proposte operative rispetto ai diversi settori
dell’attività sociosanitaria. Cioè
l’analisi dei bisogni è avvenuta tramite le
informazioni e le esperienze dei responsabili dei servizi
interessati, di chi cioè ha ruoli di responsabilità diretta
nell’erogare servizi al cittadino.
Nessuno mette in dubbio la capacità, l'inventività dei
dirigenti, come ha ricordato anche l’Assessore in
audizione; ma si vuole qui rilevare come i bisogni da cui parte il
piano siano stati definiti con una visione di parte. Dove stanno
gli utenti? Dove stanno le associazioni di volontariato, di non
profit, i sindacati? Dove stanno anche i dati oggettivi sullo stato
di salute della popolazione? Dov’è
quell’osservatorio epidemiologico previsto da una
legge regionale del 1982, che addirittura è previsto nel piano
precedente? Se noi prendiamo il Bollettino regionale su cui è stato
pubblicato il piano, a pagina 1498, è previsto questo osservatorio
epidemiologico. Siamo arrivati all’assurdo che uno
strumento che avrebbe dovuto funzionare da tempo e fornire i dati,
è considerato qui, nel piano, una novità. Eppure questo doveva
essere elemento costitutivo dell’Assessorato!
Sì, hanno cambiato nome, lo hanno allungato, hanno ampliato
l’ambito dei suoi contenuti, ma è uno strumento che
- elemento costitutivo dell’Assessorato - non ha mai
funzionato, e l’Assessore stesso si è assunto, fin
dal novembre 1997 in Consiglio, la responsabilità di questa
disfunzione. Siamo contenti che porti il peso di queste decisioni,
ma il guaio è che, così facendo, sottrae alla Regione dei dati
necessari per analizzare la situazione. Senza dati oggettivi come
si è proceduto? Sono stati evidenziati bisogni che i servizi hanno
intercettato.
Allora è chiaro che ogni bisogno, proprio perché è colto da un
servizio, viene anche recepito in modo settoriale: ci sono i
bisogni degli anziani, dei disabili, dei minori,
dell’infanzia, dei tossici, degli psichici, degli
ammalati chi di tumore, chi degli alcolisti, e via dicendo. Ma ci
sono anche dei bisogni, nell’ambito sociale
soprattutto, trasversali o bisogni che non rientrano nelle varie
categorie prese in esame, e questi bisogni non sono rilevati.
Perché non sono stati rilevati? Perché non si è interpellato chi,
per il ruolo che svolge, ha proprio le antenne sul territorio
attrezzate per intercettare questi bisogni?
In commissione, per esempio, le osservazioni che la Caritas ha
fatto al riguardo sono state esemplari e faccio due o tre esempi:
giovani accolti in comunità a 18 anni, maggiorenni, che, una volta
diventati maggiorenni, sono detti "autonomi", senza verificare se
lo sono anche dal punto di vista della capacità a gestire la
propria vita, senza offrire loro un sostegno nel passaggio dal
momento in cui sono nella casa protetta della comunità al momento
in cui devono assumere la responsabilità della propria vita, di un
lavoro.
Ci sono bisogni degli extracomunitari che non sono riconducibili
solo al buono pasto; ci sono poveri che sono diffusi in tutta la
regione. I tecnici ci hanno detto che bisogna distinguere fra i
vari bisogni: ci sono i bisogni latenti, i bisogni manifesti, i
bisogni inespressi, i bisogni soddisfatti.
E ci hanno detto che hanno lavorato solo sui bisogni manifesti
e/o soddisfatti. Si è costruito un piano che ha validità triennale,
e che arriva fino al 2004, basandosi solo sui bisogni che sono
stati manifestati o già soddisfatti, senza preoccuparsi di
percepire bisogni latenti o inespressi. E poi si dice che questo
piano ha un grande valore strategico! È un piano basato su dati
parziali; non ha colto una serie di dati importantissimi, perché
non ci si è attrezzati per farlo, né si è voluto coglierli!
A pagina 149 del piano, si parla dell'istituzione di una
commissione regionale sullo stato di povertà in Valle
d’Aosta, una commissione che, a parere
dell’Assessore, nel corso delle audizioni, "non dà
risultati, non abbiamo nulla di concreto, possiamo al massimo
inventarci una qualche indagine conoscitiva". Questa commissione,
che è in grado di lavorare, ci chiediamo quante volte ha lavorato,
quante volte si è riunita, quanto è stata sollecitata.
Una riunione, ripeto, una riunione! Se non si sa quale ruolo far
svolgere a questa commissione, la commissione non serve. Ad
esempio, la commissione se è già stata istituita perché non si è
pensato di utilizzarla per confrontarsi sul piano? E se è stata
istituita, perché viene elencata come un'azione da fare? È già
fatta! Addirittura è già fatta e si è già visto che non serve, dice
l’Assessore. Si è riunita dall’anno
scorso una volta, per quello non ha funzionato.
Questo a dimostrazione che non c’è
un’attenzione reale a questi problemi e a questo
settore, se non dopo che i giornali ne parlano. Qui come sul mal
funzionamento dell’Ospedale: solo quando i giornali
ne parlano, allora l’Assessore interviene. Ma non è
questo un modo per programmare!
Questo piano ha avuto una fase di discussione con gli attori
sociali, ma in questa fase di gestazione del piano ci si è
dimenticati di coinvolgere i rappresentanti del settore sociale
nella definizione delle scelte. Eppure, proprio a pagina 8 del
piano è affermata come cosa positiva e addirittura innovativa: la
partecipazione alle scelte dei rappresentanti dei settori
sociali.
Non c’è stato il coinvolgimento dei sindacati,
non c’è stato il coinvolgimento di settori
importanti della comunità e dei cittadini. Nei confronti dei
sindacati c’è stata, come ricordava prima il collega
Beneforti, un'informazione sul testo che è stato predisposto, non
c’è stata una scelta insieme degli obiettivi
prioritari.
Tutti i sindacati sono stati chiari a questo proposito. Leggo le
dichiarazioni del Segretario della CGIL
all’audizione del 16 luglio, che dice:
"Lamentiamo che non sono stati rispettati i momenti del
confronto concertativi. Questo dovrebbe avvenire in tre fasi, una
fase propedeutica, una fase centrale e una fase conclusiva. È
mancata completamente la fase propedeutica. Non vogliamo
assolutamente esautorare il ruolo esecutivo, però pensiamo che
quando si elaborano delle linee guida di così grande valore,
occorre preventivamente avere un confronto con le parti sociali per
vedere se ci sono degli obiettivi comuni. Per noi il confronto deve
avere tre tappe, ma la tappa iniziale, quella propedeutica, è stata
saltata, nel senso che ci sarebbe dovuto essere una riunione, una
tappa in cui, anziché sottoporci il cartaceo completo, sarebbe
stato opportuno presentare le linee guida, i criteri, gli elementi
di base".
E allora fanno una proposta chiara: chiedono che ci sia almeno
un momento annuale, che sia anche un momento di monitoraggio, che
li veda presenti in questo confronto sistematico con
l’Assessorato; chiedono inoltre che alla fine di
ogni anno di questa triennalità di piano socio-sanitario ci sia una
fase organica di confronto che i sindacati ritengono di grande
valore, perché la difficoltà di questi piani è che non ci si può
rivedere ogni tre anni con tutto quello che nel frattempo è
successo.
Ma questo giudizio è espresso in modo chiarissimo nel documento
che i sindacati unitariamente hanno formulato proprio con questo
approccio e cito la frase con cui iniziano le loro valutazioni:
"Dobbiamo rimarcare con forza come sia stata disattesa la
metodologia concertativa, posta alla base del patto dello
sviluppo".
Altre regioni, l’Emilia Romagna, ad esempio,
prevedono la partecipazione degli altri soggetti nel definire il
piano di salute e prevedono una pianificazione operativa, oppure
istituiscono tavoli di consultazione come l’Umbria.
Eppure, e qui lo ribadisco, il nuovo concetto di salute, a cui il
piano fa riferimento, avrebbe richiesto un diverso approccio, come
sicuramente l’Assessore avrà avuto modo di
valutare.
Qui sto riprendendo alcune parole del responsabile della
Direzione generale studi e documentazione sanitaria del Ministero
della sanità, il quale dice che questa nuova modalità di intendere
il problema sanitario, di nominarlo non più come sanità, ma come
salute, quindi il passaggio dal concetto di sanità al concetto di
salute,
"richiede un coinvolgimento di tutta la comunità"
, e
dunque
"il passaggio dalla sanità alla salute può essere
simbolicamente indicato come il passaggio da una sanità concepita
come un problema individuale, ad una salute intesa come obiettivo
dell’insieme dei cittadini, di una comunità che vuol
prendere in mano il proprio destino e che si organizza in modo da
garantire ad ogni cittadino l’espressione piena
delle proprie potenzialità fisiche, psichiche e sociali"
.
Proprio perché questo nuovo concetto di sanità richiede un
cambiamento culturale, richiede la partecipazione dei cittadini e
il loro consenso, si sarebbe dovuto prevedere delle fasi in cui i
cittadini, i loro rappresentanti potessero essere coinvolti e non
informati alla fine!
Come credo che sia normale nell’atteggiamento
della maggioranza e dell’Assessore anche di fronte
ai Consiglieri che sono i rappresentanti dei cittadini; noi, in
genere, siamo informati sulle decisioni prese, e poi ci chiedono di
ratificare queste decisioni! Questo atteggiamento però è un
atteggiamento che va contro la filosofia attuale, che chiede di
coinvolgere i cittadini.
Cosa contiene questo piano? Qualcuno lo ha definito come un
piano "tutto dire e niente fare". Trovo molto efficace questa
definizione, è una definizione che proviene da persone che lavorano
nel suo Assessorato, quindi è gente competente che lo padroneggia
bene?
(interruzione dell’Assessore Vicquéry, fuori
microfono)
? certo, lo licenziamo subito, direi proprio di sì. Un piano
"tutto dire e niente fare", per dire che su questo piano
c’è tutto o quasi tutto quello che potrebbe essere
detto in materia socio-sanitaria. Mi ritrovo benissimo
nell’elenco di tutte le cose che i colleghi relatori
o anche il collega Rini hanno detto come contenuti. Certo, ci sono
tutte queste cose, ma il guaio è che c’è una
discrepanza fra le cose dette e il passaggio al fare. Ci sono dei
bei principi che non trovano poi una loro traduzione. È un piano
che contiene alcuni dati che poi non utilizza, non prende in
carico, e non si chiede allora di fronte a questo dato come si
interviene, come si agisce.
Ad esempio, si ricorda che noi siamo una regione ricca, che il
reddito medio per famiglia è di 35,8 milioni e si nota che è circa
10 milioni in più rispetto alla media nazionale. Tutto questo che
ricaduta ha con i limiti del reddito minimi che la regione prende
in considerazione? Con le erogazioni, con i sussidi, con i
contributi che la regione distribuisce? Perché, se è vero che la
media del reddito è più alta di quella nazionale, allora anche il
livello di vita è diverso, ed è chiaro che non possiamo misurare il
povero qui come il povero in un’altra regione
italiana, dove c’è un reddito di molto
inferiore.
Si affermano dei principi, ripeto, ma poi si prescinde dalle
loro conseguenze o dalla loro presa in carico. Nel piano, a pagina
149 per esempio, si riconosce come criticità l'impossibilità di
collegare l’erogazione del minimo vitale a soggetti
per i quali sia stato elaborato un progetto di inserimento sociale.
Quindi questo è un elemento che non funziona, è appunto una
criticità. Ma rispetto a questa criticità che è minima - è chiaro,
uno non si mette qui ad evidenziare tutti gli elementi critici del
piano - non si prevedono delle azioni o degli obiettivi
corrispondenti; si prende atto di questo e basta.
Allora che senso ha esprimere dei giudizi, se poi non si
traggono le conseguenze rispetto ai dati che vengono formulati? Poi
è un piano che potrebbe essere definito "un trattato", nel senso
che anche rispetto ai vari problemi presenta diversi scenari
organizzativi: si può fare in questo modo, c’è
questa ipotesi, c’è quest’altra: si
fa l’elenco delle ipotesi, ma poi non dice quale
viene accettata, su quale cade la scelta. Credo che il piano non
dovrebbe presentare delle ipotesi di scelta, ma dovrebbe dire quale
scelta viene accettata, quale viene approvata, quale viene
conseguita. È un piano che indica degli obiettivi così generici,
anche là dove li indica, che non sarà possibile, o sarà
difficilissimo, valutarli! Faccio un solo esempio: si parla della
lotta al fumo e della lotta all’alcol senza dire di
quanto si vuole diminuire la dipendenza.
Nel piano nazionale almeno si dice a quale livello di dipendenza
siamo e ci si dà un obiettivo. Se non ci diamo un obiettivo di dove
vogliamo arrivare, come facciamo a stabilire se abbiamo raggiunto
l’obiettivo che ci siamo posti? Se è generico,
allora vanno bene tutte le iniziative, perché tutte sono
finalizzate in quel settore a lottare contro il fumo, contro
l’alcol, e via dicendo.
Cosa mi serve indicare obiettivi e azioni generiche, se poi non
posso vedere se li ho raggiunti sì o no? Se poi si dice:
"ma
guarda, questa azione in realtà non è proprio così,
l’abbiamo declinata in modo diverso"
, allora è
un’altra cosa che fate, è un’altra
cosa che valutate, e soprattutto non date a chi vota questo piano
gli elementi per poter poi valutare il piano stesso.
Probabilmente il piano per voi è un documento di lavoro, è una
raccolta di tante cose che possono essere fatte, e nel corso di
questi tre-quattro anni ne farete alcune di più, altre di meno, ma
in base a quali principi e a quali scelte? Vengono date nel piano
delle indicazioni che potrebbero trovare subito un riscontro nella
legge, ma che, non trovando posto nella legge, rimangono
nell'indeterminatezza.
Riprendendo l’esempio fatto dal collega
Beneforti, il piano prevede come strumento di partecipazione la
Conferenza sociosanitaria regionale, ma dato che non sono indicati
i tempi entro cui tale conferenza sarà istituita e resa operativa,
anche questo strumento rimane nel limbo, sospesa, in attesa che
l’Assessore si faccia carico della sua istituzione.
Ma se è così importante ed urgente, perché non se ne prevede
l'istituzione subito in legge? Noi presentiamo degli emendamenti a
questo riguardo.
Non indica questo piano come raggiungere le finalità che afferma
di voler perseguire. Ora, può sembrare un piano letto tutto in
negativo: non fa questo, non fa quello, non fa
quell’altro; ma ho detto prima che il piano contiene
una serie di proposte interessantissime nei vari settori, sì,
interessantissime, belle, però se non so quale di queste viene
attuata, come, quando e se, è un bel documento di lavoro fatto a
schede, e poi quando ci sarà l’occasione, se
qualcuno lo deciderà, se ci saranno risorse, forse qualcosa sarà
attuata. Ma come faccio io che approvo questo piano, a sapere cosa
approvo, cosa sarà effettivamente realizzato e cosa non lo
sarà?
C’è un tema che è estremamente interessante ed è
il problema della deospedalizzazione, che va risolto
contestualmente con la riduzione di posti letto in ospedale,
nell’ottica di far diventare
l’Ospedale una struttura per pazienti acuti e di
aumentare sul territorio la possibilità di essere curati. Questo
era un obiettivo che era già presente nel piano in vigore, e non si
sono visti passi significativi. Si sono individuati i motivi per
cui non si sono realizzati gli strumenti che consentivano la
deospedalizzazione?
Qui non c’è nessuna valutazione sul perché non si
è riusciti; si continua a riproporre quelle che sono le possibili
soluzioni, qui ne sono indicate tante e sono tutte valide: la
microcomunità, la RSA, la comunità alloggio,
l’ospedale di comunità. Ma se non viene detto in che
modo, come, dove, con quali risorse queste cose vengono realizzate,
quali azioni intraprendere per realizzarle, quale integrazione fra
le diverse tipologie di risposta, quale rapporto con la riduzione
dei posti letto, se non viene indicato con chiarezza tutto questo,
è un piano che rimane ancora nel generico, è un piano che farà la
fine del piano precedente e cioè sarà attuato solo, se e quando
l’Assessore deciderà di attuarlo?
(interruzione dell’Assessore Vicquéry, fuori
microfono)
? sì, lo ripeto, Assessore e ne ho ben donde!
Dato che mi interessa la questione delle microcomunità, e dato
che non capisco qual è il rapporto fra queste diverse tipologie di
risposta, ho interpellato in commissione
l’Assessore, i tecnici, l’USL, e ho
avuto risposte molto diverse l’una
dall’altra, proprio sulla fisionomia che hanno
queste diverse tipologie di strutture residenziali. Cosa andiamo ad
approvare, se anche chi ha confezionato questo piano e che deve poi
realizzarlo, ragiona in modo diverso?
Assessore, lo stesso piano, nella sua presentazione, non è così
chiaro: da una parte, parla del modello valdostano imperniato sulla
microcomunità, dall’altra, quando parla delle RSA,
afferma che queste accoglieranno essenzialmente persone con
problemi clinico-assitenziali per l'Alzheimer e per i coma. Non
solo, ma non si capisce che rapporto c’è fra queste
microcomunità, le RSA, gli ospedali di comunità, e non si capisce
quale livello di gravità viene preso in considerazione.
Sì, teoricamente; ma in realtà le microcomunità, quelle che
sarebbero il modello valdostano dell’assistenza,
oggi non funzionano e le si vogliono far funzionare non
riportandole alla funzione sociale per cui erano state realizzate,
ma dando loro egualmente una caratteristica socio-sanitaria non
così grave come le RSA, dove però ci saranno soltanto i dementi. E
allora quel modello originale valdostano che era imperniato sulle
microcomunità, diventa ora un modello valdostano originale
imperniato sulle RSA riservate solo ad ammalati psichiatrici. Il
modello valdostano prevede nell’assistenza
socio-sanitaria una struttura dedicata ai malati psichiatrici,
mentre tutta la normativa in materia vieta
l’isolamento e la separatezza di questa tipologia di
ammalati. Abbiamo fatto anche il reparto di Psichiatria a parte,
quindi qui siamo sulla buona strada dell'innovazione!
Nel frattempo, come viene gestita tutta questa fase in cui ci
sono richieste continue di assistenza per lungodegenti e non si
trova una risposta? Mancano posti letto rispetto a queste esigenze;
gli stessi medici a cui abbiamo chiesto quali sono le priorità
della sanità in Valle, ci hanno indicato i lungodegenti. Quindi o
si lavora in questo senso, oppure non si fa nessun passo avanti! Ma
rispetto a questo tema così importante vorrei che lei mi trovasse
una o due indicazioni chiare nel piano, in cui si dice che cosa di
fa, quali tempi, con quali risorse.
Il piano dice dove, ma con quali tempi e con quali risorse, con
quale tempistica, questo non lo dice! E credo che sia questo il
limite maggiore del piano, cioè il piano è un documento che non
indica priorità, non indica tempistica, non indica procedure, non
indica risorse; allora, cosa andiamo a votare?
Ho sentito dire da molti che deciderà poi il Consiglio al
momento del bilancio. Ma lei pensa davvero che al momento del
bilancio ci sarà effettivamente la presentazione da parte sua di
tutte le priorità, quando già ha deciso lei tutto? No! Allora,
quello che noi chiediamo è un’altra cosa e abbiamo
proposto un emendamento in questo senso. Cioè noi riteniamo che ci
debbano essere dei momenti in cui la parte istituzionale, che è il
Consiglio, come anche la parte sociale, siano chiamati ad
esprimersi su quelle che sono le priorità annuali del piano.
Il collega Cuc diceva che noi, decidendo il bilancio, governiamo
la sanità. Ma come possiamo dire di governare, se non diamo
indicazioni seriose? Nel piano ci sono scritti centinaia di
progetti, ma non sono indicate le priorità, su cui impegnare le
risorse che - lo sappiamo - non sono infinite. E questo piano,
altro grosso limite, non indica per i diversi progetti le risorse
che sarebbero necessarie. Come facciamo a fare delle scelte, se non
sappiamo quanto peso hanno queste scelte rispetto alle risorse che
abbiamo?
Chiederemo anche che uno stesso momento di riflessione annuale
sulle priorità sia previsto per le parti sociali. Assessore, questo
forse è l’unico tipo di piano che lei è in grado di
proporre e di portare avanti, perché andando a riguardarmi la
discussione fatta in questa sede nel settembre 1999, quando abbiamo
discusso quel documento che lei ha portato all’esame
del Consiglio concernente le problematiche del settore sanitario,
già allora io dicevo che:
"Il fatto che nel piano 1997 si fosse
scelto come programmazione di predisporre elenchi di interventi,
senza definire la priorità, ha consentito nella fase di attuazione
del piano di non capire più in cosa consisteva la programmazione,
perché se questa è un elenco indiscriminato di progetti, cosa si
andava a realizzare? Di volta in volta del piano si realizzava
quello che in quel momento, su pressione di un settore
professionale preciso nella sanità o di una forza politica presente
in maggioranza o perché l’Assessore aveva delle
pressioni in altro senso, o per altri motivi che non conosco,
quello che aveva più forza per imporsi.
In questa "non chiarezza" di programmazione come è possibile che
vengano fatte delle scelte razionali? Per forza, si sono fatte
delle scelte che, come dice la relazione introduttiva al piano del
1993, rispondono a singole esigenze, ma non rispondono ad un
disegno razionale, e le conseguenze sono quelle che sono! Non
possiamo pensare che il sistema complesso della sanità riesca a
crescere in modo organico e funzionale nelle varie parti, quando si
interviene senza un disegno preciso in una parte o
nell’altra del sistema. La "non chiarezza" di
programmazione non ha consentito finora il funzionamento di questo
sistema". E questo limite c’è ancora in questo
piano.
L’unica cosa chiara, su cui non ci sono dubbi,
riguarda il modello ospedaliero, che è basato sulla
ristrutturazione e sull’ampliamento
dell’attuale edificio di viale Ginevra, decisione
questa che aveva già determinato il nostro voto non favorevole al
precedente piano. Eppure allora eravamo in maggioranza. Posizione
che ribadiamo oggi, nel senso che siamo convinti che la scelta
fatta: "no" alla ristrutturazione dell’attuale
struttura ospedaliera e "no" al nuovo ospedale, sia una scelta
perdente. E molti di coloro che avevano allora approvato questa
scelta, cominciano ad avere alcuni dubbi.
Ancora due cose sulla legge di accompagnamento, che regolamenta
tutto il settore sociale, mentre la legge n. 5/2000 era più sul
settore sanitario. A me sembra molto povero questo disegno di legge
sul settore del sociale, così importante; qui è proprio ridotto a
due articoli molto scarni.
Soprattutto in questo settore non vengono affatto recepiti nella
legge, mentre sono affermati a parole nel piano, i principi della
"283", che ha introdotto novità importanti, una nuova cultura, che
non trova riscontro nell’attuale testo.
Presenteremo degli emendamenti sia per prevedere strumenti che
consentano la partecipazione dei cittadini, del terzo settore, dei
sindacati, del volontariato, sia spazi e momenti in cui lo stesso
Consiglio intervenga per definire quelle priorità che il piano oggi
non indica. La legge si preoccupa anche della conoscenza del
francese: su questo poi interverremo. Faccio notare
all’Assessore che per leggere il piano è necessario
conoscere l’inglese, non il francese, tanto è
costellato di parole inglesi: dal country hospital, alla continuing
care, e via dicendo, per cui le propongo non un corso, ma un esame
di inglese, per chi deve prima leggere il piano e poi
applicarlo!
Président
La parole au Conseiller Lanièce.
Lanièce (SA)
Il Piano socio-sanitario, in discussione
oggi, denota un evidente studio approfondito e presenta diversi
elementi interessanti, finalizzati ad organizzare il settore
socio-sanitario della nostra regione. È un Piano che fa un salto di
qualità rispetto all'impostazione del precedente Piano, da cui si
discosta per diverse novità, e rappresenta quindi una svolta nella
programmazione e nella gestione del più importante dei servizi,
quello cioè legato alla qualità dello stato di salute di una
comunità e della sua speranza di vita migliore.
Le novità di questo Piano da sottolineare sono diverse, a
dimostrazione anche dell’attenzione posta nella
redazione dello stesso, e riguardano più precisamente: il ruolo
della committenza assegnato al distretto, come interprete
fondamentale delle istanze socio-sanitarie degli utenti;
l’impulso alle medicine non convenzionali sempre più
in voga ai giorni nostri, visto anche le percentuali, pari al 70
percento dei Valdostani che ne fanno uso, fatto che dimostra come
il Piano voglia stare al passo con i tempi.
Vi è poi una forte apertura al privato nella realizzazione e
nella gestione delle strutture sanitarie, il tutto in un contesto
generale di monitoraggio del fabbisogno, tenendo sempre ben
presenti le tre fasi individuate dalla legge n. 512, cioè
autorizzazione, accreditamento e accordo.
Altrettanto importante è l’impulso dato
all’Osservatorio regionale epidemiologico e per le
politiche sociali, e la valorizzazione dei sistemi informativi, che
permetterà di conoscere immediatamente dati ed analisi sui bisogni
di salute e di assistenza sociale della popolazione, in modo da
poter contribuire al monitoraggio e alla valutazione degli
obiettivi prefissati e al conseguente aggiornamento.
Altro fatto nuovo è la volontà di realizzare una rete sanitaria
interaziendale interregionale con il Canavese, realizzando così un
bacino di utenza di circa 310.000 utenti, in modo da creare
sinergie, razionalizzando così la spesa sanitaria e rispondendo in
maniera integrata al fabbisogno assistenziale delle popolazioni di
riferimento attraverso un'offerta assistenziale variegata e
qualificata.
Altra novità importante è la valorizzazione delle strategie di
prevenzione e di tutela ambientale, sia nella vita di tutti i
giorni, sia nell’ambito lavorativo, ottenibile
attraverso la prevenzione e la promozione della sicurezza
nell’ambiente domestico,
nell’ambiente di lavoro, sulle strade, attraverso
anche la promozione del miglioramento del contesto ambientale: vedi
gestione dei rifiuti, qualità delle acque,
dell’aria, controllo
dell’inquinamento elettromagnetico e da radiazioni
ionizzanti in campo medico.
E infine anche con la promozione di sani stili di vita, basati
su una sana alimentazione, su un'educazione
all’attività fisico-motoria, sulla lotta contro il
fumo e contro l’abuso di alcol e sostanze
stupefacenti.
Oltre a queste novità, vi sono altri aspetti positivi da
sottolineare, come il decongestionamento
dell’Ospedale da tutte le prestazioni improprie e a
basso contenuto clinico, con la conseguente territorializzazione
dell’assistenza sanitaria basata sui distretti, che
diventano pertanto la chiave di volta dell’assetto
territoriale del servizio socio-sanitario, garantendo un rapporto
corretto fra sanità nel territorio e sanità ospedaliera, favorendo
così il processo di deospedalizzazione di molte funzioni.
Un altro aspetto riguarda il riordino e lo sviluppo definitivo
dell’assistenza riabilitativa, con le conseguenti
scelte di riorganizzazione ospedaliera e di riattribuzione di
funzioni interne di incremento dell’offerta
territoriale.
Infine è da riscontrare la positività dell'integrazione
socio-sanitaria, da attuare a livello istituzionale, gestionale e
professionale, attraverso la promozione di collaborazioni fra la
Regione, l’Azienda USL, la struttura competente in
materia di politiche sociali, gli operatori sociali e sanitari, e
gli enti locali, che tutti insieme devono adoperarsi per conseguire
comuni obiettivi di salute.
Come ho già affermato, questo Piano si differenzia molto da
quello precedente, non solo per le numerose novità, ma soprattutto
per una diversa impostazione, fondata su un ruolo politico
programmatico di pianificazione sanitaria basata sul fabbisogno di
salute, dando concreta applicazione al principio generale della
riforma sanitaria che afferma che ogni regione deve definire le
proprie necessità, sulla base della domanda di salute, e deve
programmarle.
Si tratta quindi di un documento di governo e non più di
gestione della sanità regionale, che assicura una programmazione
sanitaria che tiene conto delle vecchie e delle nuove esigenze di
salute della popolazione attraverso l’utilizzo di
strumenti, quali l’Osservatorio epidemiologico, i
sistemi informativi, la relazione sanitaria e socio-assistenziale,
che permetteranno di verificare il raggiungimento degli obiettivi
prefissati con l’azienda USL, a fronte di risorse
predefinite con i vincoli imposti dal bilancio.
L’idea forte che emerge dal Piano sociosanitario
che stiamo analizzando è la centralità della persona, che si nota
sia dall'importanza attribuita alle politiche di prevenzione, sia
dalla prossimità ai cittadini attraverso un decentramento
dell’offerta sanitaria, non solo con i distretti, ma
anche attraverso una rete integrata dei servizi che prevedono oltre
ai consultori e ai poliambulatori, altre strutture come ad esempio
l’hospice per malati terminali,
l’ospedale di comunità, il nuovo ruolo affidato alle
farmacie, intese come sportello a servizio dei cittadino e come
punto nei quali svolgere alcune prestazioni sanitarie, la
realizzazione di micropoliambulatori di medici di base, senza
dimenticare l’importanza fondamentale
dell'assistenza domiciliare integrata.
In questa direzione vanno viste anche le scelte che hanno già
portato all'istituzione di uno sportello dedicato alla tutela della
salute degli immigrati, e alla futura realizzazione
dell’Osservatorio per l’infanzia e
l’adolescenza, dell’Osservatorio per
la famiglia e delle RSA, la cui realizzazione è quanto mai
necessaria in modo da superare il grave ritardo accumulatosi in
questi anni e recuperando al loro ruolo specifico le microcomunità,
che ora, di fatto, suppliscono anche alla mancanza sul territorio
valdostano delle RSA.
Ovviamente, vista anche la complessità di questo documento e
soprattutto tenendo conto della materia molto delicata qual è
quella socio-sanitaria, non posso esimermi
dall’esprimere alcuni personali rilievi, che mi
auguro vengano presi come argomento di meditazione e
approfondimento, in attesa che il tempo possa dimostrare o meno la
fondatezza di queste mie considerazioni.
Innanzitutto prendo spunto da quel concetto di centralità della
persona che emerge sostanzialmente da questo Piano; mi corre
l’obbligo di sottolineare alcuni passaggi dove, in
merito, si ravvisa qualche manchevolezza del Piano stesso.
La categoria dei giovani, ad esempio, viene poco considerata,
nel senso che viene toccata marginalmente dal Piano più che altro
in termini di recupero - vedi ADE e comunità per minori -, non si
fa riferimento alla relativa legge regionale, e mancano interventi
finalizzati alla prevenzione del disagio giovanile che, stando ai
risultati di una recente indagine condotta dalla Caritas,
rappresenta una forte preoccupazione per la comunità valdostana,
tenuto conto anche delle manifestazioni conseguenti a tale disagio,
quali dipendenza da alcol e da droghe, abbandono scolastico e anche
il triste fenomeno del suicidio, che in Valle
d’Aosta ha raggiunto livelli altissimi, senza essere
ancora oggi - per quanto di mia conoscenza - in presenza di un
tentativo di analisi e di valutazione delle cause di questo grave
fenomeno da parte del Dipartimento di salute mentale, a cui ben più
di 2 anni fa, a seguito anche di una mia mozione consiliare, era
stato demandato tale compito.
Vi è poi il problema collegato ai ritardi burocratici e
temporali legati all'erogazione di alcuni sussidi di assistenza
economica, come ad esempio il minimo vitale, o il problema dei
buoni pasto per ora erogati - a quanto mi è stato riferito - solo
dal Comune di Aosta. C’è forse una marginale
considerazione dei poveri e delle loro gravi problematiche. Forse
ciò è dovuto alla mancanza però di un Osservatorio regionale sulla
povertà.
Inoltre non si trovano accenni alla residenza primaria per
queste fasce deboli della popolazione, cioè all'esigenza abitativa,
che rappresenta comunque una problematica di
tutt’altro che facile soluzione, tenuto conto che
questo problema riguarda anche gli extracomunitari sempre più
presenti nella nostra regione, a cui dobbiamo dare risposta, non
lasciandola solo in capo alle strutture di accoglienza della
Caritas.
Un problema più generale consiste nel suggerire, anche se penso
che non ce ne sia bisogno, che a fronte di una scelta che va nella
direzione di decentrare dei servizi sanitari sgravando così
l’Ospedale da parecchie attività, occorre far sì che
ci sia una conseguente territorializzazione delle risorse umane,
mediche e infermieristiche, problema importante anche alla luce
delle attuali carenze di personale.
Facendo invece riferimento al disegno di legge n. 124, vorrei
fare due considerazioni. La prima riguarda
l’articolo 9, dove si consente
all’azienda USL di adottare i provvedimenti
necessari all’affidamento della gestione della
farmacia, fatto che potrebbe creare dei problemi alla luce della
legge n. 465/1968 riguardante le norme concernenti il servizio
farmaceutico.
Ora, l’emendamento presentato va nella direzione
di eliminare il rischio che ci siano delle osservazioni da parte
della Commissione di Coordinamento e un eventuale blocco del
provvedimento, tenendo conto del fatto che nella legge n. 465 sono
previsti dei parametri basati sul rapporto fra abitanti e numero di
farmacie.
La seconda riguarda invece l’articolo 10 relativo
all’ARPA, dove si sarebbero potute aggiungere altre
competenze che vengono già svolte da altre agenzie in Italia, cioè
pareri sulla predisposizione delle autorizzazioni del V.I.A., la
gestione del Sistema informativo regionale ambientale e i pareri
sullo sviluppo sostenibile. Vi è poi la questione della
radioterapia. Vedo che il Piano ospita fra le sue pagine alcune
iniziative nei confronti di questa gravissima malattia, il tumore,
che costituisce la seconda causa di morte in Valle
d’Aosta. Voglio ricordare che dal 1993 il
sottoscritto si è impegnato, con molteplici iniziative consiliari,
a sensibilizzare la Giunta regionale, per accelerare al massimo le
procedure di realizzazione e quindi di operatività del reparto di
Radioterapia. Una politica sanitaria corretta non può non tenere
conto di un problema sentito ben al di là dei dati numerici
relativi al bacino di utenza necessario per certi interventi.
Auspico e invito l’Assessore, in questo senso,
che il moderno efficiente reparto di Radioterapia, che sognano i
cittadini valdostani, possa divenire al più presto realtà, magari -
anche se questa forse è una richiesta eccessiva - entro la fine di
questa legislatura. Si tratta di una scelta improrogabile, che
tutti i Valdostani attendono con fiducia.
Tale progetto ambito potrà essere realizzato anche e soprattutto
se miglioreranno i rapporti di coordinamento fra i vari uffici dei
vari enti che si occupano della ristrutturazione
dell’Ospedale, i cui lavori hanno causato notevoli
disagi agli utenti. Dobbiamo quindi immedesimarci nei malati, per
comprendere quanto a volte possono pesare i rumori, i disagi
conseguenti, nonché le limitazioni di libertà di movimento
determinate dai cantieri collocati fra e nei vari reparti. Mi
auguro che anche in tal senso vi sia da parte
dell’Assessore la giusta considerazione.
E veniamo infine alla "spinosa" questione del francese, che
verrà in seguito, in modo più approfondito, illustrata dal collega
Marguerettaz. Se ne è parlato moltissimo, anche sui giornali, nei
giorni scorsi, e credo che la posizione del Gruppo della Stella
Alpina sia ormai chiara.
Lungi da me l’idea di penalizzare la lingua
francese come valore culturale, etico e sociale della Valle
d’Aosta; qui, però, dobbiamo renderci conto che
quando si parla di sanità occorre mettere al primo posto
l’esigenza dei pazienti, dei cittadini e dei malati,
e ciò va di pari passo con la necessità di potersi avvalere di uno
staff medico e paramedico competente, altamente professionalizzato
e avanzato in ogni campo delle discipline mediche.
Non credo, a questo punto, che il criterio di conoscenza della
lingua francese debba ancora costituire uno sbarramento per i
medici e gli infermieri specializzati, che vorrebbero portare
presso le nostre strutture sanitarie il loro contributo
professionale e talvolta addirittura scientifico di alto livello.
Forse è il caso di riflettere un attimo, distogliendo lo sguardo
dall’aspetto esclusivamente politico ed ideologico,
cercando invece di ricordarci che la salute delle persone deve
essere il primo e indispensabile obiettivo di una società civile,
che vuole offrire ai propri cittadini le condizioni e le
professionalità migliori per vedere tutelata la propria salute.
La Stella Alpina ritiene che una riflessione sulle modalità di
utilizzo del francese nel settore della sanità sia quanto mai
necessaria, occorre però che la decisione di quando e come farlo
venga presa di comune accordo fra le forze politiche che compongono
questa maggioranza.
Oggi non siamo qui per fare alcun strappo, ma per ribadire
correttamente la nostra posizione e per dare, nel contempo, la
nostra disponibilità a qualsiasi iniziativa legislativa e politica
che abbia come obiettivo un'analisi approfondita sul ruolo della
lingua francese all’interno del comparto sanitario
valdostano.
Président
La parole au Conseiller Fiou.
Fiou (GV-DS-PSE)
Condivido il giudizio positivo sul piano
in discussione, giudizio che quasi tutti gli interlocutori sociali
hanno espresso durante le audizioni in commissione. Giudizio
positivo sui principi ispiratori, sull’impianto, per
le caratteristiche universalistiche e pubbliche che ricalcano
quelle del Piano sanitario nazionale e delle ultime leggi di
riforma in materia.
Un piano aperto, in sintonia con le nuove filosofie della
politica socio-sanitaria, un piano ambizioso, "ma"?.. "Ma" un piano
un po' tanto generale e, in questo, diverso dai precedenti, che
lascia le porte aperte a tante soluzioni concrete, oppure a nessuna
e che potrebbe quindi anche rimanere letteratura sanitaria, se non
si fissano momenti di individuazione delle priorità, dei tempi di
realizzazione degli obiettivi che il piano stesso delinea.
Anche questo dubbio su una certa aleatorietà del piano ha
accomunato molti interlocutori sociali che ho richiamato, insieme
ai quali anche noi, in base alle esperienze di questi ultimi anni,
cercavamo di individuare nel piano specifici e precisi percorsi che
realizzassero le affermazioni relative alla deospedalizzazione,
alla crescita sul territorio di una rete di risposte di qualità ai
bisogni sanitari non acuti, all'istituzione delle RSA per
riconsegnare alle microcomunità il loro ruolo sociale più che
sanitario.
Gli estensori del piano possono anche aver ragione nel voler
riservare allo stesso il ruolo di indicare le grandi linee di
politica socio-sanitaria e demandare le scelte concrete conseguenti
ad altri momenti. Ma essendo queste scelte non solo di carattere
gestionale, ma ancora programmatorio
nell’individuare priorità e tempi delle iniziative
concrete, o politico nel dare ad esempio maggiore incisività alle
scelte territoriali piuttosto che privilegiare una visione
ospedalocentrica, emerge un'esigenza di individuare qualche
occasione in cui il Consiglio sia chiamato ad esprimersi su questo
secondo livello programmatorio.
Questa occasione potrebbe essere rappresentata dalla
presentazione di un piano annuale delle iniziative che si intende
concretizzare, parlo di iniziative, non solo di strutture; questo
potrebbe essere un documento che anticipa il momento del bilancio,
oppure ad esso contestuale, ed essere coerente con le previsioni
finanziare dello stesso, ciò senza mettere in discussione
l’apertura a fatti nuovi che si potrebbero
presentare nel corso dell'attuazione di detto piano, come avviene
in qualsiasi altro settore quando leggi nazionali o altri
avvenimenti intervengono e fanno modificare anche pianificazioni
che sono state approvate. Entrando nel merito del piano, lo stesso
ruota intorno all'idea della deospedalizzazione e alla
territorializzazione di tutta una serie di servizi, mirando al
duplice obiettivo di disintasare l’Ospedale
eccessivamente oberato di attività di routine, che potrebbero
essere svolte altrove, e dall’altra di avvicinare
tali attività all’utente, fra l’altro
diminuendo anche attese e costi.
Non possiamo che condividere questi orientamenti,
tutt’al più non ci rimane che sollecitare di
portarli avanti con maggiore convinzione, perché finora, pur in
presenza di analoghe dichiarazioni di principio, non abbiamo visto
investire sul territorio grandi sforzi per cambiare lì
significativamente la risposta ai bisogni sanitari. Cresce a
rilento il ruolo dei distretti, fondamentale per promuovere lo
sviluppo e l'innovazione della sanità sul territorio.
Ci sono poi anche trascuratezze su questioni banali, che non
saranno granché, ma che fanno pensare ad un'attenzione un po'
marginale verso situazioni in trasformazione. Faccio un esempio
anche qui molto banale, ma per rendere l’idea: non
si dà ascolto agli operatori interessati alle iniziative di
ristrutturazione del Poliambulatorio di Donnas, che vorrebbero
venissero corrette scelte discutibili di progetto che potrebbero
influenzare negativamente il lavoro futuro, questioni di locali, di
misure inadeguate, eccetera; nessuno li ascolta!
C’è poi la questione dei ritardi nell'istituzione
delle RSA; questo fatto non è indifferente, perché ha spostato
sulle microcomunità l’onere di rispondere ai bisogni
sanitari che non sarebbero stati un loro compito fondamentale,
dicevo prima, snaturando un po' la loro funzione sociale.
C’è un problema che poi va chiarito riguardo a
questa trasformazione delle microcomunità, che ha determinato uno
spostamento di assistenza sanitaria in una struttura sociale. Ora,
mentre per i servizi sociali si prevede una compartecipazione alle
spese da parte dell’utenza che può essere anche
consistente, normalmente le prestazioni sanitarie invece sono
gratuite al di là di eventuali ticket. Le attuali microcomunità che
si fanno carico di servizi soprattutto sanitari, per il solo fatto
di chiamarsi microcomunità, quindi servizio sociale, chiedono una
compartecipazione finanziaria importante agli utenti.
Non solo, essendo i costi dell’assistenza
sanitaria necessariamente più alti di quella sociale, questa fa
aumentare le rette anche a coloro che nelle microcomunità
usufruiscono solo dell’assistenza sociale. Mi sono
soffermato su questo aspetto, per esprimere un auspicio: non vorrei
che l’intreccio, anche positivo, che
c’è in questo piano fra assistenza sociale e
sanitaria, che può realizzarsi soprattutto sul territorio, mettesse
in moto un meccanismo che faccia pagare all’utente
l’assistenza sanitaria, perché questa semplicemente
si svolge sul territorio.
Così come queste considerazioni impongono il superamento
dell’attuale ambiguità fra microcomunità e RSA,
perché questa ambiguità, oltre ad essere causa di inadeguatezze
nell’assistenza sanitaria in strutture non
sufficientemente organizzate per questo, comporta anche ingiustizia
nella compartecipazione ai costi dei servizi. Tutto questo
ragionamento ovviamente sta in piedi se le RSA hanno una valenza di
residenza sanitaria in senso generale e quindi non solo con
specializzazione psichiatrica, come mi pare si vada individuando in
questa fase.
Si pone in materia anche il grado di coinvolgimento degli enti
locali, perché vediamo i comuni sempre più estraniarsi rispetto al
prendersi carico e responsabilità nella gestione delle
microcomunità e quindi anche a fare degli investimenti da parte del
loro bilancio all’interno delle microcomunità.
Condivido invece pienamente quanto previsto nel piano per
attuare la deospedalizzazione, realizzando a tal fine una serie di
piccole strutture, ma specializzate sul territorio, sia per
diagnosi precoci che come "ospedali di comunità" (passatemi il
termine un po' schematico). Come condivido che al decentramento sul
territorio deve corrispondere una chiamata a raccolta di tutte le
risorse professionali e strutturali che nel territorio operano, per
farle partecipare ad un unico progetto.
Quindi medici di base, farmacie, eccetera, devono entrare in una
rete intesa non solo come rete informatica, cosa di per sé
fondamentale, ma come rete di servizi coordinati. Le resistenze di
molti di questi operatori ad entrare in tale rete non devono far
diminuire l’impegno e la convinzione nel perseguire
questo obiettivo, così come bisogna porre in atto un lavoro di
informazione dell'opinione pubblica, anch’essa
sovente un po' troppo ospedalocentrica.
Un altro aspetto del piano mi sembra aprire prospettive
interessanti ed è l’avvio di rapporti con il
Piemonte, con l’Ospedale di Ivrea in particolare,
per individuare sinergie che possono incrementare la qualità delle
prestazioni realizzando contemporaneamente condizioni di
compatibilità economica - ad esempio, concordare una distribuzione
di chirurgia ad alta specializzazione - che coprano entrambe i
bacini di utenza.
Ho insistito finora su alcuni degli aspetti sanitari del piano
non per sottovalutare quelli sociali, ma condivido qui una
valutazione dell’Assessore quando in commissione ha
affermato:
"Abbiamo alti livelli nel sociale, siamo invece un
po' più in difficoltà nel settore sanitario".
Sicuramente i livelli di risposta ai bisogni sociali che diamo
sono già buoni, anche se le risposte che stiamo dando necessitano
di evolvere con l’evoluzione dei bisogni e il piano
mi pare che apra la strada a questa evoluzione.
Per il sociale ancora più che per il sanitario è debole il ruolo
degli enti locali. Se si esclude il Comune di Aosta, gli altri
comuni delegano molto, direi troppo di compiti che sarebbero anche
loro, alla Regione. Questa debolezza è imputabile in parte
all'evoluzione sanitaria delle microcomunità, che ha cambiato
ruolo. E i comuni non le hanno prese in carico, perché
rispondessero ancora a quei bisogni di costituire punto di
riferimento per una popolazione anziana che non può più essere
assistita in casa, ma che è autosufficiente, e che avrebbe trovato
in queste microcomunità un punto di riferimento importante.
Il ruolo debole dei comuni, eccettuato Aosta, è sottolineato
anche dai rappresentanti delle associazioni di volontariato, che
chiedono un maggior coinvolgimento del mondo del volontariato nella
definizione della qualità dei servizi. Coinvolgimento quindi degli
interlocutori sociali e una maggiore responsabilizzazione degli
enti locali sono obiettivi da mettere in conto, pur nelle
difficoltà che questo comporta, per superare
l’eccessivo ricorso alla surroga della Regione e per
far partecipare alle scelte e alla gestione rappresentanze che sono
più vicine e quindi più sensibili alle esigenze che nascono sul
territorio e in mezzo agli utenti.
Ancora alcune questioni relativamente al francese, visto che è
stato sollevato sui giornali e c’è stata anche una
presa di posizione adesso in Consiglio, da parte di chi mi ha
preceduto. Sulla verifica della conoscenza del francese, insisto
sulla verifica, abbiamo posizioni diverse anche in maggioranza, ci
sono posizioni diverse fra le varie forze e questo non mi stupisce,
altrimenti saremmo una sola forza. Sottolineo però che questo non
vuol dire che ci siano differenze sull’idea che si
ha sul ruolo del francese nella nostra comunità, dove penso che le
differenze siano sicuramente molto meno accentuate.
Sulle verifiche, invece, abbiamo già avuto modo di discutere
anche animatamente all’interno della maggioranza: ne
ricordo una per tutte, in occasione del famoso articolo 42, ma lo
abbiamo fatto con l’intenzione di trovare le
mediazioni e sovente queste non ci hanno neanche del tutto
soddisfatto, ma le abbiamo accettate in una logica di
maggioranza.
Mi pare normale, ripeto, che fra forze diverse ci siano
differenze anche su temi importanti; tutto sta però nel lavoro
comune per trovare un percorso su cui tutti possano lavorare. Oggi,
sul tema del francese, come è stato fatto per la legge sul
Difensore civico, abbiamo visto percorrere anche altre logiche. La
cultura di governo consolidata e forte, a cui ha fatto riferimento
La Torre alcune ore fa, viene interpretata diversamente e porta ad
atteggiamenti diversi, perché penso che tutti ci vogliamo far
carico di questa cultura di governo forte, convinta.
Faccio qualche esempio: quando il sottoscritto, in occasione del
già citato articolo 42, ha fatto un intervento che ha delineato in
termini molto netti la nostra posizione in merito alla verifica
preliminare del francese, questa è stata preceduta da un intenso
dibattito in maggioranza anche duro, ma non sugli organi di
informazione.
Oggi avviene il contrario: si solleva un gran calderone sui
giornali, alla televisione, e non c’è stato un vero
confronto in maggioranza, se non a livello di informazione in una
preconsiliare. Per questo mi permetto solo di dubitare che questo
possa essere visto come atteggiamento di vera cultura di governo
consolidata e forte.
Nel merito della proposta, viene posto il problema della
verifica in modo settoriale solo per la sanità, nel momento in cui
si conclude un iter deciso in maggioranza dopo le discussioni
sull’articolo 42, di omogeneizzare i criteri di
verifica per questo settore, così come era avvenuto in altre
situazioni. Ripeto, questa era una decisione che allora noi abbiamo
incassato, proprio per logica di maggioranza. Ora viene riproposta
in un momento in cui sul piano pratico il problema è quasi
inesistente, in quanto sono marginali i casi in cui la questione
del francese influisce sui meccanismi di accesso a professionalità
difficili da reperire.
Propone un sistema di punteggio che ha già sollevato grosse
perplessità in altre situazioni e in altre occasioni perché
giudicato punitivo delle professionalità. Tralascia poi di
affrontare situazioni, secondo me più ingiuste, come il mancato
riconoscimento dei titoli del vecchio esame di maturità; teniamo
conto che coloro che hanno il vecchio titolo di maturità, come
quelli che hanno sostenuto il nuovo esame, hanno fatto tutti
tredici anni di francese.
Abbiamo poi insieme bocciato altre proposte, non uguali a quelle
fatte ora dalla Stella Alpina, ma con una logica analoga. Per
questo non possiamo condividere la loro posizione, anche se
vorremmo essere insieme, ma insieme a tutte le forze di
maggioranza, promotori di occasioni diverse di riflessione su
questo tema, perché tutti abbiamo momenti di insoddisfazione
rispetto al modo in cui viene fatta la verifica del francese.
Spero che si presentino occasioni vere di approfondimento, in
maggioranza preferibilmente, non per escludere gli altri, ma per
gli effetti pratici che questa condizione potrebbe sortire, non
escludendo il confronto più allargato anche per raccogliere, in
proposito, contributi di tutti, se questi ovviamente vengono avanti
in termini costruttivi.
Président
La parole au Conseiller Piccolo.
Piccolo (SA)
Credo che l’ora tarda
costringa un po' tutti a cercare di essere il più possibile
concisi.
Il settore della sanità e del sociale è un settore, a noi tutti
ed in particolare a me, molto caro. Occorre pertanto dare effettiva
attuazione a questo nuovo Piano sociosanitario, un piano dal
contenuto che anche altri hanno definito "a carattere generale",
che si prefigge, peraltro, anche alcuni ambiziosi obiettivi. Va
dato atto all’Assessore Vicquéry di aver individuato
alcune precise e puntuali scelte che - ci auguriamo tutti - possano
essere realizzate in tempi ragionevoli, in quanto sono
problematiche, secondo me, che non possono attendere oltre.
Voglio pertanto brevissimamente accennare alcuni problemi, sui
quali mi auguro l’Assessore Vicquéry, nella replica,
possa confermare positivamente la loro definizione. Qualcuno potrà
dire: "déjà vu", "déjà entendu", ma una frase latina quanto mai
opportuna in questo momento dice "repetita iuvant", e in questo
caso è importante ricordare e sottolineare alcune problematiche che
a me stanno a cuore. Mi riferisco in particolare, come primo
obiettivo, al decentramento e al potenziamento dei vari servizi sul
territorio, al funzionamento pieno e più puntuale dei distretti
sociosanitari, alla nomina dei suoi direttori per un miglior
coordinamento ed un migliore e razionale servizio rivolto ai
cittadini residenti.
Altro problema sono le RSA, più volte citate in questo consesso,
sulle quali occorre veramente fare il punto per sapere quante di
queste strutture sono ipotizzabili per soddisfare
l’esigenza dell’utenza, in
particolare per la "fascia anziani". La considerazione nasce dal
fatto che le microcomunità non sono più in grado di soddisfare, né
questo del resto è il loro compito, particolari casi di persone
anziane che necessitano di continua assistenza, persone non
autosufficienti e non più assistibili a domicilio.
Ricordo, come ho già fatto in altre occasioni in questo
Consiglio, che le RSA devono trovare collocazione in prossimità di
strutture ospedaliere o poliambulatoriali, in quanto è
indispensabile la presenza costante di personale medico e
paramedico, e sappiamo tutti quanto è difficile in questa realtà
valdostana trovare figure professionali di quel tipo.
Un ulteriore problema sono i malati di mente. Purtroppo sono
molte le persone che versano in stato di infermità mentale. Alcuni
familiari e tutori hanno manifestato, oltre che il proprio disagio
per i loro cari, anche quello di recarsi in istituti fuori Valle,
dove da tempo i malati sono ospitati, alcuni dei quali - come
l’Assessore sa bene - cercherebbero di poter
rientrare nella nostra Regione. E a proposito della RSA
occorrerebbe, proprio per il tipo particolare di utenza, pensare ad
una più costante presenza di fisioterapisti per la riabilitazione:
di questo l’Assessore è certamente a conoscenza.
Concludo sottolineando l’importanza del ruolo del
privato sociale e della cooperazione sociale, componenti sempre più
necessarie, sia per ridurre la burocrazia dell’ente
pubblico, sia per sfruttare, a vantaggio della collettività, le
grandi risorse del volontariato da cui questo settore è animato ed
in gran parte promosso. Occorre infatti non vanificare
l’impegno delle persone coinvolte è quindi
necessario, da una parte, dare indicazioni e regole precise
riguardo alle attività gestite e al controllo delle stesse, e
dall’altro decidere, con rapidità, i finanziamenti
necessari.
Queste erano alcune personali considerazioni e suggerimenti per
portare il contributo al dibattito in corso e che credo possano
essere considerate di primaria importanza. Pertanto
nell’attesa della replica
dell’Assessore Vicquéry concludo chiedendo di tener
in debito conto quanto da me evidenziato, e dichiaro il voto
favorevole al Piano sociosanitario.
Président
La parole au Conseiller Frassy.
Frassy (FI)
È difficile cercare di fare un ragionamento
organico su una materia che è complessa di per sé, come la sanità,
in quanto è una materia che ha un interesse assorbente sia delle
funzioni amministrative, sia soprattutto delle esigenze di ognuno
di noi come cittadini. Prima di addentrarci
nell’esame del piano, prima di addentrarci
nell’esame della legge di approvazione del piano
stesso, ritengo sia necessario fare un ragionamento a mo' di
preambolo di questa discussione, perché oggi siamo chiamati ad
approvare il Piano socio-sanitario.
E non è, Assessore, una domanda retorica per il gusto di fare
della filosofia, anche perché il Piano socio-sanitario, per la mole
di lavoro che immagino abbia occupato gli uffici, per gli
approfondimenti e il tempo che ha occupato alle commissioni, per il
tempo che sta occupando al dibattito consiliare, deve essere
sicuramente un qualcosa di molto importante.
Il precedente piano, come ricorderanno i colleghi, occupava un
triennio che stava a cavallo fra gli anni 1997-1999; oggi, nel
2001, ci approntiamo ad approvare il piano del triennio 2002-2004.
C’è stato "un buco" di due anni fra il precedente
piano e il piano attuale, e sarebbe interessante capire cosa è
successo nella proroga che c’è stata del piano
precedente. Questo però non è stato oggetto di riflessioni neppure
in sede di confronto in commissione.
Noi, oggi, nel cuore dell’estate, siamo chiamati
con una certa urgenza, e non sappiamo se sia il frutto di un
eccesso di diligenza del Presidente della V Commissione, Rini, o se
sia in effetti il frutto di un'urgenza amministrativa o di
un'urgenza sanitaria.
Abbiamo sentito nei corridoi, ma nessuno lo ha ripetuto finora,
che nei fatti l’urgenza non c’è, se
non fosse per un articoletto della legge n. 5/2000 che viene
modificato e che riguarda i meccanismi di nomina del Direttore
dell’ARPA. Certo che se tutta questa fretta è
limitata a questo accadimento che riteniamo tutto sommato
contingente, devo dire che non abbiamo reso un gran servizio alla
prospettiva di gestione della sanità del prossimo triennio, anche
perché in effetti - così è scritto in legge - questo piano, tolta
questa norma, entrerà in vigore dal 1° gennaio 2002.
Ora io non posso non riprendere brevemente un passaggio fatto da
chi mi ha preceduto e che penso possa essere confermato anche dai
colleghi di maggioranza, seppure nel loro intimo, non avendo
probabilmente motivo quanto meno politico di esternarlo in questa
sede, che c’è stata una difficoltà, ma soprattutto
una fatica nei ritmi incalzanti, nei tempi che non consentivano
quegli approfondimenti necessari, approfondimenti che non riteniamo
essere strumentali, che non riteniamo essere frutto di morbose
curiosità, ma che riteniamo essere frutto di responsabile
interessamento di chi è chiamato ad esprimere un giudizio su una
materia molto importante per i suoi riflessi finanziari, sui conti
pubblici, per i suoi riflessi sulla salute dei cittadini, per tutta
una serie di riflessi che noi ben conosciamo.
Allora mi domando: è possibile che l’Assessore,
che è il "deus ex machina" della macchina sanitaria in Valle
d’Aosta, che dispone della collaborazione di una
struttura che consta di duemila e passa persone, perché questo è
l’organico dell’USL, e ai vari
livelli viene attivato nei momenti in cui devono essere verificate
le situazioni sulle quali poi si "tirano le fila" per regolamentare
le riflessioni, e che dispone, non dimentichiamo, della struttura
regionale dell’Assessorato, abbia bisogno di oltre
un anno e chieda a noi Consiglieri, che non disponiamo di nulla più
della nostra buona volontà e intelligenza, delle consulenze che in
base alle conoscenze, all'insistenza con cui ci muoviamo,
riusciamo, "gratis et amore Dei", a carpire al nostro
approfondimento?
Assessore, penso che un ringraziamento lei lo dovrà comunque
fare ai Consiglieri, che hanno fatto uno sforzo non indifferente,
Assessore, perché se lei vede i nostri banchi, sono il segno della
concretezza degli approfondimenti! Non sono sicuramente gli
interventi che sono stati fatti frutto di una filosofia dilatoria
di quelle che possono essere le tempistiche di lavoro e di
approvazione di documenti importanti come questo. E allora,
Assessore, è sicuro lei che la fretta che è stata messa in V
Commissione sia una fretta salutare alla prospettiva della sanità
in Valle d’Aosta?
Noi abbiamo dei dubbi e cercherò in maniera sintetica di dire
perché probabilmente in questo frangente temporale
l’accelerazione che l’Assessore ha
voluto dare a questo Piano sociosanitario rischierà di essere uno
degli elementi che andrà ad inficiare molto probabilmente la stessa
funzionalità e praticabilità del piano.
L’Assessore ricorda, nelle premesse del Piano
sociosanitario, il lungo e travagliato cammino della sanità
nazionale; parte dalla prima riforma, di cui si è perso anche il
riferimento legislativo, ricorda la seconda riforma del decreto
legislativo n. 502/1999 e ricorda quella che noi definiamo, e
insieme a noi anche molti cittadini che con essa si sono impattati,
"la nefasta terza riforma" dell’allora Ministro
Bindi, che emanò lo sciagurato decreto legislativo n. 229/1999.
Ed è stato tanto sciagurato quel decreto legislativo che per la
terza volta ha riformato i massimi sistemi della sanità nazionale,
che il successivo ministro che apparteneva sempre
all’area riformista ulivista del Centro-Sinistra, ha
dovuto tirare il freno a mano alla "riforma Bindi", il Ministro
Veronesi ha dovuto imporre una serie di stop a quella che era stata
decantata come "la rivoluzione copernicana della sanità
nazionale".
E dopo il freno a mano tirato dal Ministro Veronesi, oggi è
evidente che gli operatori della sanità innanzitutto, i cittadini
utenti dei servizi sanitari, ma anche le regioni ed enti delegati
di responsabilità gestionali e non solo, si domandino cosa ne sarà
della "riforma Bindi".
Penso, Assessore, che un po' tutti noi che siamo addetti a
quelle che sono le questioni politiche, abbiamo avuto modo di
captare, fin dalla recente campagna elettorale, ma poi subito dopo
l’insediamento del "Governo Berlusconi" e poi ancora
con la nomina dei ministri, quali sono gli orientamenti del secondo
"Governo Berlusconi". E sono degli orientamenti abbastanza chiari,
che in tempi brevi porteranno a responsabilizzare maggiormente le
regioni, a delegare ulteriormente competenze alle regioni in
materia di sanità.
Lo Stato si manterrà competenze di indirizzo generale molto
limitate e saranno delle competenze che andranno probabilmente a
definire dei parametri base, dei limiti minimi del Servizio
sanitario nazionale, dopo di che sarà la capacità di progettazione,
di programmazione economica e finanziaria delle singole regioni a
dare concretezza sul territorio a quelle che sono le prestazioni da
erogare ai propri cittadini.
Se questo è lo scenario, e noi siamo convinti che questo sia uno
scenario a medio-breve, siamo sicuri, Assessore, che sia stato
opportuno dopo due anni di ritardo - e poi vedremo cosa è accaduto
in quel periodo - imprimere questa accelerazione? Non sarebbe stato
forse opportuno non dico perdere tempo, ma sul presupposto - che
immagino l’Assessore possa sottoscrivere anche se
noi non lo condividiamo - che la sanità valdostana nella
"prorogatio" 2000-2001 del piano del triennio 1997-1999 ha fatto
dei passi avanti, immagino che l’Assessore abbia
un'analisi di questo tipo, continuare a fare secondo questa
filosofia altri passi avanti, nel momento in cui venivano cambiate
le regole del Servizio sanitario nazionale?
Ci troviamo nel cuore dell’estate ad approvare un
documento con la consapevolezza che è un documento che nasce
superato, con un documento che quando andrà a regime a gennaio 2002
non sarà più un documento utile per quelle funzioni di
programmazione, perché saranno cambiate tante cose.
Se così è, la prima riflessione che voglio fare entrando nel
vivo del documento, Assessore, è che questo piano potremmo finire
di discuterlo adesso, perché probabilmente i colleghi che sono
intervenuti prima hanno sottovalutato la portata delle norme
contenute nel piano stesso e nel disegno di legge, in quanto
all’articolo 1, comma 2, si legge:
"la Giunta
regionale è autorizzata ad apportare gli eventuali adattamenti al
piano di cui al comma 1?"
- è quello del quale stiamo
discutendo, che consta di quasi 200 pagine -
"? che si
renderanno necessari a seguito dell'entrata in vigore del Piano
sanitario nazionale 2001-2003 e del Piano nazionale degli
interventi e dei servizi sociali 2001-2003".
Praticamente la
Giunta ha la possibilità di adeguare questo piano a quella che sarà
l’evoluzione della riforma nazionale sulla
sanità.
Se questa è la filosofia, forse stiamo facendo filosofia, perché
gli indirizzi, ammesso che ci siano in questo piano, sono indirizzi
che possono essere oggetto di semplice modifica con degli atti di
Giunta. Se così sarà, vuol dire che avremo fatto un inutile sforzo
per approfondire la materia. Però, considerando che lo sforzo noi
lo abbiamo fatto, riteniamo necessaria una serie di considerazioni
che vadano al di là di questo preambolo, perciò vorrei addentrarmi
nella premessa al piano.
Quali sono, Assessore, i presupposti del Piano socio-sanitario?
La domanda è retorica, perché i presupposti del Piano
socio-sanitario si trovano a pagina 5 e sono individuati come i
principi ispiratori. L’Assessore in maniera
sintetica, e per certi versi anche chiara, individua sette punti;
li riepilogo sul presupposto che tutti li conoscano, non mi
soffermo a commentarli rimandandone l’analisi
approfondita nel corso della discussione:
- punto 1: distribuzione equilibrata dei servizi sul
territorio;
- punto 2: individuare la prevenzione come momento
fondamentale;
- punto 3: sviluppare il sistema di conoscenza e di valutazione
dello stato di salute e dei bisogni sanitari sul territorio
regionale;
- punto 4: promuovere l’efficienza e la qualità
degli interventi (chi non lo vorrebbe?);
- punto 5: coordinamento fra le istituzioni e fra gli operatori
ai fini dell'integrazione (aggiungo io: "auspicata da sempre")
degli interventi;
- punto 6: completamento (e anche qui, evviva!) del processo di
aziendalizzazione, ma poi ne parleremo di ciò che è accaduto nei
due anni in cui il piano precedente era prorogato;
- punto 7: sviluppare la diffusione e la qualità dei servizi
sociali promovendo l’autonomia e la responsabilità
di gestione degli enti locali (e anche qui vedremo cosa fa la legge
con il fondo unico per quanto riguarda il discorso sociale).
Chi è che può dire che questi principi ispiratori del piano non
sono condivisibili? Penso nessuno, forse possiamo aggiungerne altri
con uno sforzo di fantasia, ma sono principi che riteniamo essere
esaustivi.
Dopo di che l’Assessore, a pagina 7, in un flash
di poche righe, ci parla della continuità e dei punti di contatto
con il precedente piano, perché non siamo proprio
all’anno zero di quella che è la programmazione
perlomeno di tipo cartaceo, di tipo teorico, perché
c’era un piano precedente, e dice che il presente
piano si pone in continuità con quello precedente.
Non avevamo dubbi, c’è una continuità politica,
c’è una continuità di impostazione amministrativa,
perciò è evidente che fin quando non andremo al governo, la Valle
d’Aosta non potrà avere una sanità diversa. Ma
questo fa parte di un altro atto. E qui, Assessore, ci sono degli
elementi sui quali mi dilungherò per avere delle risposte nel corso
della sua replica, a chiusura del dibattito generale.
I punti di contatto con il precedente piano sono tre: il
decongestionamento dell’Ospedale, la valorizzazione
e il potenziamento dei servizi territoriali e l'integrazione
sanitaria. Questi sono i punti di contatto e di prosecuzione con il
precedente piano. Non mi soffermo sugli aspetti innovativi perché
li affronterà successivamente il collega Tibaldi.
Ma su quale analisi diciamo che questi punti di contatto con il
precedente piano sono da riprendere in questo piano?
L’Assessore, in commissione, devo dire che è stato
onesto, perché ci ha detto:
"nel precedente piano avevamo
teorizzato la decongestione dell’Ospedale, il
potenziamento dei servizi sul territorio e l'integrazione
socio-sanitaria, le RSA".
Il bilancio, Assessore? Pochino,
perché questi punti sono i punti portanti, insieme a quelli
innovativi, del nuovo piano.
Allora, se nel triennio 1997-1999 e nella proroga del biennio
successivo non si sono concretizzati quelli che erano gli elementi
portanti del vecchio piano e che sono tuttora elementi qualificanti
del nuovo piano, quali analisi sono state fatte sul fallimento di
quelle impostazioni che vengono riproposte nel nuovo piano?
Quali sono i limiti, gli impedimenti che hanno creato questa
impossibilità di realizzare, ripeto, dei principi condivisibili? Su
questo, Assessore, non è stato scritto un rigo! Se non si
analizzano le cause di un fallimento precedente, la riproposizione
di quel principio rischia di ripercorrere lo stesso iter del
principio precedente, di fallire in quello che è il suo scopo, in
quello che è il suo obiettivo, in quella che è la sua conclusione.
Di questo, Assessore, non si dice nulla!
Altri esempi, l’Osservatorio epidemiologico:
questa era un’altra di quelle cose che dovevano
essere ormai a regime da un pezzo e sappiamo benissimo quali sono
state le traversie di questo intervento che doveva essere
innovativo. Allora abbiamo delle perplessità su quelle che sono le
"gambe" di questo piano, anche perché qui nessuno si è reso conto
che questo Consiglio, al di là di questi documenti omnibus, che
contengono il massimo sistema della filosofia in campo sanitario,
perde il controllo della gestione sanitaria.
L’USL è un’azienda, e ci sta bene,
ma è un’azienda che attinge risorse dalle casse
regionali, è un’azienda che ha un contratto con
l’Amministrazione regionale.
Allora noi abbiamo fatto la legge n. 5 all’inizio
del 2000, dopo di che abbiamo perso di vista tutto quello che
accadeva, anche perché la legge n. 5 a questo Consiglio delegava un
compito marginale, ma importante, ed era il compito che gli
conservava l’articolo 4 intitolato la
"Relazione
sanitaria e sociale"
, e lo leggo:
"La struttura regionale
competente in materia di sanità, salute e politiche sociali
predispone ogni anno, con riferimento all’anno
precedente, la relazione annuale sanitaria e sociale, quale
strumento informativo e di conoscenza delle dinamiche e delle
esigenze del mondo della salute, nonché dei bisogni sanitari, di
assistenza, sociali espressi nella regione".
Questo era il
comma 1.
"La relazione annuale?"
dice il comma 2
"? sanitaria e
sociale è valutata e interpretata anche sulla base delle risultanze
della relazione sanitaria dell’azienda USL e lo
stato di salute della popolazione e i risultati raggiunti in
rapporto?"
ho perso il filo perché in questa copia stampata è
saltata qualche lettera, ma leggo il comma 3 che è quello più
significativo
"La relazione annuale è presentata dalla Giunta ed
è approvata dal Consiglio, ed è pubblicata sul Bollettino
ufficiale?".
Cosa vuol dire questo? La Giunta lavora per un anno con
l’USL, dopo un anno fa il conto consuntivo della
sanità in modo che vi possa essere una valutazione in termini
politici, ma anche in termini di efficacia, di quelle che sono
state le iniziative di indirizzo politico e quelle che sono state
le iniziative gestionali dell’USL, e poi la pubblica
sul Bollettino, perché tutti i cittadini hanno diritto di sapere
qual è lo stato di salute della sanità valdostana.
Assessore, qual è lo stato di salute della sanità valdostana nel
2000? A luglio abbiamo l’urgenza di programmare la
sanità valdostana dal 2002 al 2004, ma non sappiamo cosa è successo
nella sanità valdostana nel 2000! Nel 2000, ad aprile,
l’Assessore ci ha propinato non
l’esame del 1999, ma del 1998, perché gli uffici
avevano fatto la situazione della sanità sul 1998 e
nell’aprile 1999 i colleghi ricorderanno di aver
valutato il bilancio gestionale della travagliata e conflittuale
gestione della sanità fra l’Assessore e
l’allora commissario, perché eravamo ancora in
regime commissariale.
Allora come possiamo oggi parlare di programmazione, quando
sappiamo che la programmazione non è oggetto di controllo alcuno?
Non abbiamo la possibilità di avere altri momenti, che non siano
quelli del consuntivo.
Mi auguro che l’Assessore ci spieghi i motivi per
i quali ad oltre sette mesi non ci sia ancora una relazione; quei
parametri di tipo incentivante che sono stati oggetto di
discussione ieri, siamo sicuri che non debbano prevedere che ci
siano anche delle tempistiche?
Ne terrà conto lei, Assessore, nelle attribuzioni di risultato e
nei premi che verranno corrisposti ai livelli apicali
dell’USL, oppure no? Mi auguro che ad agosto, come
il Consiglio a luglio ha piegato la testa su queste carte,
l’Assessore e i vertici dell’USL
facciano altrettanto per portare i primi di settembre, in
quest’aula, la relazione sanitaria del 2000 e magari
anche del 1999, che dovrebbe essere cosa già fatta!
Perciò come vede, Assessore, ancor prima di entrare nel contesto
del Piano socio-sanitario e rimanendo a delle valutazioni di tipo
politico, ci sono parecchi conti che non tornano! E non tornano poi
quando cerchiamo di capire cos’è il Piano
socio-sanitario. Pensavamo, forse perché abituati al bilancio o al
Piano dei lavori pubblici o al Piano di intervento sui beni
culturali, o forse perché abituati a questo tipo di programmazione,
eravamo convinti che qui effettivamente si potesse capire ciò che
sarebbe accaduto nella sanità valdostana nel triennio oggetto del
piano. Invece l’Assessore ci ha detto che così non
è, cioè, noi l’abbiamo capito in commissione, ma
l’Assessore ce lo ha confermato.
Ci ha detto:
"questo non è il programma, questo è il piano,
che è cosa diversa perché comporta la pianificazione, e non può
essere triennale la pianificazione, perché la pianificazione sono
delle linee guida e, di conseguenza, la programmazione la fa la
Giunta".
Assessore, non ci siamo, perché se la Giunta fa anche la
programmazione, forse ha ragione il collega Curtaz quando dice che
vanno rivisti i meccanismi di partecipazione, i meccanismi di
responsabilizzazione e forse anche i meccanismi di indennizzo delle
funzioni! La Giunta effettivamente si sta accollando gran parte
delle incombenze e degli oneri di questo Consiglio regionale!
Allora, da un punto di vista politico, Assessore, non accettiamo
che si possa approvare un piano - anche se non è il programma, ma è
il piano - riferito al 2002-2004 e si dica che quelle sono le linee
guida dalle quali l’Assessore e la Giunta possono
attingere nel triennio.
Ma, Assessore, io non ho mai visto a livello comunale, a livello
regionale, a livello nazionale, delle linee guida che non dico
impegnino, perché sarebbe prematuro, ma che individuino delle
risorse, che facciano delle stime sugli elementi finanziari sui
quali concretizzare quelle che lei definiva in commissione "le
linee guide". Come può essere credibile un piano sulla sanità che
ogni anno cresce nei costi a botte di trenta miliardi?
Come è possibile pensare che questa "rivoluzione copernicana",
che già nel triennio più il biennio precedente non ha trovato
attuazione, possa trovare attuazione oggi senza individuare delle
risorse aggiuntive? Si dice da qualche parte nel disegno di legge
che non c’è il parere della ragioneria, perché non
ha incidenza finanziaria. Va bene, può anche non averla questa
legge, ma il piano, se voi non individuate delle risorse
finanziarie, non date le gambe a quei sogni che sono stati scritti
nelle quasi 200 pagine del piano stesso.
L’Assessore in commissione ci ha detto:
"attenzione, siamo in Valle d’Aosta, vi è una
sola struttura ospedaliera, vi è una sola USL"
e, aggiungiamo
noi,
"per fortuna vi è un solo Assessore alla sanità!"
.
Però, Assessore, capisce che la logica che questo piano avrà
priorità e risorse che saranno individuate dalla Giunta, è un
ragionamento che non ci può vedere assolutamente consenzienti, ma
per un motivo semplice: che prima ancora di esaminare quello che
avete scritto, penso che questo piano sia all’80
percento condivisibile, il piano, Assessore, lei lo sa, non
riuscirà a concretizzarlo in tre anni, anche perché il suo mandato
terminerà prima. Ma a parte questo, è un piano che ha necessità di
risorse, ha necessità di tempi, ha necessità di priorità; perciò se
la Giunta non avesse presentato questo piano, cosa cambiava
oggi?
Cambiava che non c’era questa discussione, ma non
cambiava nulla perché la Giunta avrebbe adottato i suoi atti,
avrebbe adeguato le esigenze della sanità valdostana, come dice
l’articolo 1, comma 2 della legge, alle riforme in
itinere del Servizio sanitario nazionale, cioè avrebbe fatto né più
né meno quello che farà con questo piano: carta bianca! Allora
forse non era necessario che per avere carta bianca, si mettesse in
movimento un meccanismo infernale come è questo.
Non mi addentrerò nei ragionamenti di tipo finanziario, perché
sarà il mio collega Tibaldi che farà un'analisi sui rapporti
costi-benefici della sanità in Valle d’Aosta, ma
voglio fornire solo un dato ed è un dato che lei ha scritto da
qualche parte, che ha scritto forse l’USL nel piano
attuativo, sono tali e tanti i documenti che abbiamo letto in
queste settimane che si confondono le fonti, ma è comunque un
documento che esiste e lei sicuramente lo conosce.
Come si evince da questo dato, la stima di spesa nel 2001 per la
sanità in Valle d’Aosta riserva alla sanità
ospedaliera il 41 percento delle risorse; il 50 percento delle
risorse, Assessore, sono già destinate alla sanità che opera sul
territorio.
Mi domando, Assessore: se siamo, o quasi,
all’anno zero - e parleremo dei macrodistretti in un
intervento successivo perché lì c’è molto da dire, e
per i bilanci, e per le prospettive - quali e quante saranno le
risorse necessarie per concretizzare quella territorializzazione
ulteriore, auspicata, condivisibile che è contenuta in questo
piano, quando il territorio, oggi, con le carenze e con le
insufficienze che lei conosce, che lei in maniera velata e garbata
scrive nel piano, ci costa 125 miliardi? È su questi aspetti,
Assessore, che bisogna anche confrontarsi, se è vero che dobbiamo
dare delle linee guida, se è vero che dobbiamo ipotizzare dei
percorsi che siano per certi versi praticabili!
Cercherò di entrare adesso nel piano, per capire delle cose che
non sono state oggetto di approfondimento in commissione, cercando
di non ripetere tutte quelle considerazioni che abbiamo fatto in
commissione. Di conseguenza mi soffermerò su alcuni elementi che
ritengo qualificanti del piano, ma deboli dal punto di vista della
sua praticabilità.
L’assistenza riabilitativa
nell’ambito del piano è uno di quegli argomenti sui
quali il piano si sofferma in due pagine, individuando degli
obiettivi e delle azioni. E negli obiettivi noi leggiamo che è
necessario razionalizzare il sistema delle erogazioni, è necessario
valutare l’efficacia dei programmi di riabilitazione
domiciliare mista, ed è necessario garantire una di quelle
difficoltà che ci sono nella sanità valdostana, in questo caso il
fabbisogno di fisioterapisti, che lei sa, Assessore, è una
peculiarità soltanto valdostana perché i fisioterapisti sono
abbondanti dappertutto e stranamente in Valle
d’Aosta sono invece merce rara!
Non sto a leggere le azioni guida, mi limito ad evidenziare come
questo progetto si incentri sul rilancio termale.
L’Assessore Lavoyer penso che possa intervenire su
questo argomento, perché mi sembra che rispondendo ad iniziative
avanzate dal nostro gruppo sull’ipotesi di
Pré-Saint-Didier e di Saint-Vincent gestite in una maniera diversa,
non abbia dato dei tempi compatibili con il triennio in cui
dovrebbe trovare attuazione questo piano.
Teniamo presente che realtà di riabilitazione - potrei citare,
senza fare nomi, cliniche famose che stanno intorno al Lago di Como
- sono realtà che portano risorse alla comunità locale, sono realtà
che portano risorse alle USL locali, perciò se è vero che la sanità
da domani inizierà a fare dei conti sulla tasca delle effettive
risorse regionali, tutto il meccanismo dell'assistenza
riabilitativa, che è paradossalmente semplice perché fra i tanti
problemi della sanità valdostana ipotizzare spazi diversi per
l’assistenza riabilitativa è forse la cosa più
semplice, ed è un volano incredibile per quello che viene definito
il turismo ospedaliero nel senso positivo del termine, questa è
infatti una regione che ha delle attrattive che potrebbero rendere
piacevole sicuramente più di quanto non può essere il clima
lacustre percorsi riabilitativi, che hanno necessità di tempi
lunghi, di tempi che si misurano normalmente a settimane, quando
non a mesi, il meccanismo dell'assistenza riabilitativa, dicevo,
sarebbe stato un argomento sul quale andava individuata una
priorità, una percorribilità, delle sinergie, e qui torno indietro
alle premesse.
La sanità valdostana è una sanità povera, perché non ha i
privati e i pochi privati che operano nella sanità valdostana, sono
privati che spesso si confondono con la sanità pubblica tout court.
Questo è un elemento che va sviscerato, invece non
c’è riferimento alcuno. E questo è un elemento
ancora più importante, se è vero che il futuro della sanità
nazionale arriverà sulla distinzione fra quelle che sono le
prestazioni pubbliche e le prestazioni private nei vari regimi
ipotizzabili.
L’assillo e la preoccupazione finanziaria
caratterizzano questo piano, perché l’invenzione di
dire tagliamo quelli che sono i costi che riconosciamo alle altre
USL, a quella del Canavese "in primis", ci porta ad ipotizzare un
qualcosa di suggestivo, ma probabilmente difficilmente
concretizzabile, ossia di attuare, come si legge a pagina 174 e
seguenti del piano, "una rete sanitaria interaziendale e
interregionale fra la Valle d’Aosta e il Piemonte".
Assessore, qui facciamo un altro errore, cioè
l’errore che ha fatto il suo collega Pastoret nella
discussione che abbiamo fatto sull'Università. Nel momento in cui
ipotizziamo di aprire la sanità valdostana nel senso di attrarre e
superare quello che è il cosiddetto "limite di fuga", punto di fuga
di pazienti verso altre unità sanitarie, non dobbiamo limitare
questa intuizione a quelle che possono essere le sinergie con il
vicino Canavese.
Ma perché? Perché l’attrazione che ha il Canavese
rispetto alle strutture sanitarie valdostane, oggi come oggi, è
minimo rispetto all’attrazione per la pluralità di
offerta che possono dare le strutture che sono ubicate nel
Piemonte, a partire da Torino ad arrivare fino a Novara.
Allora lo sforzo che dovremmo fare non è tanto quello di mettere
in piedi un meccanismo che può preludere a conflittualità e a
deresponsabilizzazioni. Ma dobbiamo mettere in piedi una sanità di
qualità, che deve essere punto di attrazione non solo per il
Canavese, ma deve essere punto di attrazione a livello quantomeno
del nord-ovest.
Questo però non emerge e ci si dilunga in una ipotesi
improbabile fra quella che è l’utenza valdostana -
120.000 - e quella del Cavanese - 190.000 -, si fanno i conticini
del ragioniere di quanti Canavesani possono venire da noi e quanti
Valdostani possono andare da loro.
Questo è un altro elemento di miopia rispetto a quello che
dovrebbe essere lo sviluppo della sanità valdostana, perlomeno a
quei livelli di qualità che l’Assessore ha
auspicato, ma che mi sembra di poter dire che sono stati auspicati
anche in commissione dai vertici dell’USL, quando
sono stati auditi.
Sugli altri aspetti che riteniamo significativi e sui quali ci
vogliamo soffermare, non possiamo non dedicare alcune
considerazioni al country hospital. E anche qui, Assessore, è
curiosa questa terminologia anglesizzante; è forse significativa,
come qualcuno ricordava e come poi approfondiremo, di quella che è
l'innovazione o la mancata innovazione dell’articolo
11 della legge. Il country hospital, secondo il piano 2002-2004,
dovrebbe essere la chiave di volta che riuscirà finalmente a
concretizzare la territorializzazione della sanità in Valle.
Dovrebbe essere quel meccanismo che ci consente di limitare le
ospedalizzazioni inutili, che ci consente di decongestionare
l’Ospedale regionale.
Ma lo avete verificato con gli interessati? Il Presidente Rini
ha detto che non era necessario, in quanto ha detto che
l’Assessore aveva già fatto le sue verifiche, i suoi
ragionamenti, ed aveva sicuramente sentito le parti interessate. I
medici di base, per quel che ne sappiamo noi avendo avuto
intendimento di sentirli, non solo ci hanno detto che non sono
stati coinvolti in questa fase, ma ci hanno detto che è impossibile
che i medici di base oggi possano gestire
"l’ospedale di comunità", come è definito in
parentesi, il country hospital. Perché? Perché
l’Assessore teorizza un ospedaletto semplice,
dieci-quindici posti letto ovviamente riservati alle patologie di
tipo medico-clinico elementari, non patologie che abbiano necessità
di interventi di tipo medico-chirurgico, soprattutto con attenzione
a quelle che sono le patologie croniche, e che venga gestito da
chi?
Da personale infermieristico, che può essere recuperato anche
nella rotazione delle strutture dei poliambulatori, ma ovviamente
una struttura di questo genere deve avere dei medici, e
l’Assessore teorizza il costo zero con il massimo
risultato: medici di base che attraverso il meccanismo
dell’associazione dedichino parte del loro tempo a
gestire queste strutture.
Assessore, abbiamo parlato con molti medici di base, ma il
medico di base nella sua particolarità della professione medica, è
un medico a tempo pieno. Cioè paradossalmente, mentre il medico
ospedaliero è tale nel momento in cui turna nei reparti, il medico
di base è un medico che dalla mattina alla sera o è in ambulatorio
o è sul territorio.
Mi chiedo come è pensabile ipotizzare che i medici di base
possano avere la disponibilità temporale di gestire una struttura
del genere, e come è possibile pensare che possano assumersi la
responsabilità di tipo amministrativo e giuridico che comporta la
gestione di una struttura seppur semplice, comunque in una qualche
maniera complessa, a fronte anche di quella che - mi auguro - fosse
stata forse una battuta fatta dall’Assessore, che
aveva quantificato gli oneri nella misura di qualche decina di mila
lire per questo tipo di prestazione extra, perché
l’Assessore diceva che il medico di base, quando va
a fare la visita, sono 35.000-36.000 lire. Pensare che un medico di
base per una cifra simile possa dedicare la mezz’ora
o l’ora a questa struttura, Assessore, mi sembra
fantascienza?
(interruzione dell’Assessore Vicquéry, fuori
microfono)
? sì, ma è fantascienza, e poi con la fantascienza probabilmente
si possono fare i contratti, ma non si riesce ad incidere su quella
che è una riforma sanitaria seria! Perciò il country hospital potrà
essere una bella pensata, ma è una pensata che non avrà, anche in
questo caso, gambe per camminare!
Vorrei chiudere questo mio primo intervento dedicando una
particolare attenzione a quello che è il biglietto da visita della
sanità, a quello che è il primo impatto della sanità con il
cittadino-paziente. E il primo impatto che il cittadino-paziente ha
con la sanità, se non rientra in una dimensione di programmazione
degli interventi, ma rientra in una dimensione di urgenza, è il
Pronto Soccorso e la medicina di emergenza, ora siglata MUA; non so
se questa assonanza leggermente agreste sia il "muggito" disperato
della sanità valdostana. Dopo il grido di dolore del turismo:
"AIAT", il grido disperato della sanità è "MUA"!
Il Pronto Soccorso, l’attività di emergenza e
urgenza, qui leggo un’affermazione sua, Assessore,
poi mi limiterò a commentarla:
"Riguardo all'emergenza
intraospedaliera la situazione attuale vede la concomitanza di
criticità quali la rotazione in Pronto Soccorso di personale medico
afferente da svariati reparti ospedalieri, con formazione specifica
non ottimale, e un utilizzo di personale specializzato in
discipline diverse nell’attività di supporto
all'urgenza. L’integrazione fra emergenza
territoriale e ospedaliera appare significativamente
migliorabile".
In maniera garbata e con degli eufemismi, lei parla di
formazione specifica non ottimale; allora vorrei ricordare come
funziona il Pronto Soccorso in questa regione, una struttura che,
fra le tante che dovranno essere ristrutturate, è fra quelle che
sono già state ristrutturate in tempi relativamente recenti una
prima volta.
Quando è stato ristrutturato il Pronto Soccorso, probabilmente
non si pensava alle sinergie che il Pronto Soccorso doveva mettere
in campo; voi pensate che c’è il Pronto Soccorso che
ha una posizione centrale nell’Ospedale, andando a
nord verso la collina di Aosta scendendo di un piano, si riesce ad
andare in Radiologia, e normalmente l’iter è: arriva
l’ambulanza, c’è il politraumatizzato
da incidente stradale, arriva in Pronto Soccorso e la prima cosa
che decidono, dopo che gli hanno fatto una visita sommaria, è
quella di fare gli accertamenti radiologici del caso.
Prendono il corridoio, scendono di un piano, fanno le lastre,
ritornano in Pronto soccorso e alcune volte si accorgono che devono
andare in sala operatoria, perché dal Pronto Soccorso vanno in
direzione Dora rispetto alla direzione collina - cioè direzione sud
- scendono di un altro piano e finalmente arrivano nelle sale
operatorie.
Perciò già da un punto di vista della dislocazione del Pronto
Soccorso rispetto alle strutture necessarie all'efficacia,
efficienza e funzionalità di un Pronto Soccorso, già qui sono state
fatte delle scelte: prima quando sono state rinnovate le sale
operatorie, poi quando è stato rinnovato il Pronto Soccorso -
perché mi sembra che sia avvenuto successivamente - e sicuramente
in tempi successivi, recentissimi perché i lavori sono in corso,
quando sono state dislocate a nord rispetto al Pronto Soccorso i
nuovi locali riammodernati della Radiologia.
Ma è ovvio che nel Pronto Soccorso la formazione specifica non
sia ottimale. Nel Pronto Soccorso i turni diurni hanno un
internista e un chirurgo che è dato in prestito dalle varie unità
chirurgiche, perciò possiamo trovare il chirurgo vascolare
piuttosto che il chirurgo generale, a seconda di quello che la
sorta quel giorno, in quel turno, ci riserva, abbiamo comunque un
chirurgo, e poi abbiamo un medico della medicina di emergenza.
Il Pronto Soccorso in quello che è il suo trend standard conta
di due medici. Di notte, quando spesso accadono le urgenze più
"urgenti", i medici si riducono a due: un chirurgo e un internista.
Al di là della carenza di staff presente in Pronto Soccorso, è
evidente che la formazione specifica non è ottimale, perché quando
c’è un solo medico che viene catapultato - e questi
sono dati noti - in Pronto Soccorso dopo quindici giorni che è
andato in reparto ed è da solo in Pronto Soccorso, è evidente che
in Pronto Soccorso succeda quello che è successo recentemente.
È evidente che certi primari convochino delle riunioni urgenti e
facciano "il quarantotto", come è successo recentemente in
Ospedale, perché ci sono meccanismi che non sono più sostenibili.
Di notte la Radiologia non ha, per carenze di organico, il medico
radiologo che vista i referti, perciò non può fare i referti il
medico del Pronto Soccorso; se ha la certezza di riuscire a leggere
la lastra manda a casa il paziente, diversamente chiama il
radiologo reperibile, e queste chiamate diventano sempre più
numerose proprio per questa formazione specifica che lei definisce
"non ottimale".
Allora, Assessore, la vicenda del Pronto Soccorso non può essere
liquidata in quattro parole. La vicenda del Pronto Soccorso deve
essere oggetto di un ripensamento generale, deve essere fra le
priorità. Il concetto della chirurgia di emergenza è un'ipotesi che
avevamo già fatto, ma l’avevamo già fatta ad inizio
di legislatura. Ci ricordiamo che era emersa questa prospettiva.
Sono passati due anni e mezzo e non è accaduto nulla!
Pensiamo perciò che la ristrutturazione del Pronto Soccorso
debba prevedere l’attivazione di una chirurgia di
emergenza o la creazione di una "task force" di emergenza, con sale
riservate. Il dramma delle sale operatorie, quando non sono chiuse,
è che se arriva un'emergenza in Pronto Soccorso la mattina, quando
le sale operano nella programmazione delle sedute operatorie - lei
scuote la testa, Assessore, ma finora è sempre andata bene e così
ci auguriamo che continui ad andare -, non c’è la
disponibilità immediata della sala, statisticamente su cinque sale
ci sarà un intervento che volge nel breve termine a
conclusione.
Oggi come oggi, non abbiamo la certezza che il Pronto Soccorso
possa far fronte a quelle che dovrebbero essere le sue
caratteristiche peculiari. Questo non è un aspetto di poco conto,
perché riteniamo che il Pronto Soccorso sia il primo elemento di
una sanità che funzioni. La sanità è l’alleviare il
dolore del cittadino e il dolore massimo avviene
nell’emergenza.
Ho avuto voglia, a più riprese recentemente, di frequentare i
corridoi del Pronto Soccorso e la zona del cosiddetto "triage", ma
i tempi di attesa sono incredibili. I tempi di attesa di questo
Pronto Soccorso sono una cosa che forse lei, Assessore, non
conosce; certo, le emergenze hanno la precedenza, ma ci sono
diversi gradi di emergenza, ci sono diversi gradi di urgenza, e
quando si deve decidere chi abbia più male, sono sempre scelte che
fanno male al paziente, ma anche al medico che è messo in
situazioni, molte volte, di effettuare delle scelte difficili.
Io vorrei fare ancora alcuni riferimenti al problema della
valorizzazione o meglio della mancata valorizzazione delle
strutture territoriali, riferendomi soprattutto ai centri
traumatologici. La Traumatologia territoriale penso che sia una di
quelle situazioni che sono l’evidenza di come
l’influsso politico abbia risultati negativi, per
non dire nefasti sulla sanità.
Abbiamo assistito a situazioni analoghe, mi riferisco
all'Urologia, è un caso sotto gli occhi di tutti e sicuramente più
noto di quanto non sia la vicenda della Traumatologia
territoriale.
La Traumatologia territoriale era un po' un'innovazione e un
fiore all’occhiello di questa regione, era nata
quando ancora il Servizio sanitario nazionale era praticamente
gestito al di fuori di quella che sarebbe stata la gestione
regionale, mentre i centri traumatologici erano a gestione
regionale e venivano costituiti nel 1988.
Nel 1988 c’era un organico che prevedeva un
primario, due aiuti, due assistenti, una caposala, cinque
infermieri e una segretaria; nascevano i centri di traumatologia
territoriale su questa impostazione, aprivano i centri di Pila, di
Courmayeur, e successivamente a questi centri si aggiunse il centro
di La Thuile, è in programmazione Gressoney, è in programmazione o
forse in fase di ultimazione Gressoney-Champoluc ed è in
programmazione Cervinia. Oggi come oggi la Traumatologia
territoriale ha un medico, che deve dividersi nella
supervisione?
(interruzione dell’Assessore Vicquéry, fuori
microfono)
? prima ne aveva anche? adesso ne ha uno e non ha più la
previsione di quella pianta organica nonostante siano aumentati i
centri traumatologici, e nonostante che la Traumatologia
territoriale venga esercitata anche nei poliambulatori. I centri
traumatologici territoriali anche questi si basano sulle
convenzioni: 4 medici, 600 milioni per pochi mesi.
Assessore, come è pensabile ipotizzare una territorializzazione
della sanità quando quelle poche strutture esistenti, quelle poche
strutture che erano anticipatrici del concetto di
territorializzazione, sono spesso sottoutilizzate,
sottoconsiderate? Assessore Lavoyer, che si è addormentato nel
frattempo per il dibattito forse eccessivamente lungo?
(precisazione dell’Assessore Lavoyer, fuori
microfono)
? no, stava riflettendo, le do pane per la mente per le
riflessioni! Ma come, avete messo due anni per arrivare a questo
piano e noi siamo prolissi? Stiamo terminando
un’ora, ne abbiamo un’altra,
Assessore, per fare le altre osservazioni
sull’articolato della legge. Abbiamo cercato di
dividere per non essere sintetici ed essere fraintesi. Il turismo,
Assessore Lavoyer, lei sa che, oggi come oggi, e lei lo ha detto a
più riprese, deve essere incentivato anche sulle qualità dei centri
turistici, e lei in più di un convegno ha parlato di certificazione
dei centri turistici. Ora, un centro turistico che abbia un centro
traumatologico è sicuramente uno di quei centri turistici che può
avere e, nell’ipotesi, attribuire delle stelle in
più, come si attribuiscono per la classificazione alberghiera.
Allora non è soltanto un discorso di politica sanitaria,
Assessore Vicquéry, ma diventa anche un discorso di valorizzazione
dell’offerta turistica. Vorrei solo fornire dei dati
su quelle che sono le situazioni che passano nei centri
traumatologici durante la stagione invernale, se li trovo? il dato
c’è, ma non volevo citarlo a mente, Assessore?
comunque nei centri, nella stagione 1999-2000, questi sono dati
statistici che l’Assessore ha, sono passati circa
4000 utenti. Questo per dire che i centri traumatologici
territoriali non sono solo una bella parola, sono una realtà, che
però non viene valorizzata! Quando leggiamo che i costi per la
gestione di questi centri sono stimati circa un miliardo e rotti
milioni, di cui 611 milioni vengono riservati ai medici?
(suona il gong per segnalare che il tempo
dell’intervento è finito; tutti i Consiglieri, ad
una voce, invitano il Consigliere Frassy a fermarsi)
? arriverò a concludere. No? Faccio sul secondo intervento?
Concludo il periodo. Ci sono 611 miliardi, ben più del 60 percento
delle risorse, che vengono utilizzati per personale convenzionato,
Cottino, che sta cinque mesi in servizio. Con 611 milioni,
l’Assessore lo può confermare, si assumono 4 medici
che stanno in servizio tutto l’anno e i centri
traumatologici diventano operativi anche nel periodo estivo. Questa
è la gestione delle risorse che intendiamo noi! La gestione delle
risorse che intendete voi è questa.
Si dà atto che dalle ore 23,40 presiede il Vicepresidente
Viérin Marco.
Presidente
La parola al Consigliere Tibaldi.
Tibaldi (FI)
Non è che sia molto edificante condurre un
dibattito, o anche sopportare da parte di chi ascolta, un dibattito
a quest’ora. Sappiamo che non è la prima volta,
d’altronde il tour de force che ci è stato imposto
ci costringe a fare gli interventi anche a queste ore ingrate per
voi e per noi. Cercherò di essere meno prolisso del mio collega
Frassy, Lavoyer è già scappato?
Il Piano sociosanitario della Valle d’Aosta è
indubbiamente un atto complesso e doveroso, che ogni regione deve
porre in essere, per affrontare nel corso di un triennio i
principali interventi nel settore socio-assistenziale e sanitario.
Se ci soffermiamo a quelli che sono i principi ispiratori,
all'architettura di questo piano, naturalmente questi sette
principi che fanno parte del preambolo e che sono indicati a pagina
5 non possono che essere condivisibili, come detto da chi mi ha
preceduto.
Naturalmente se il piano si estrinsecasse solo in questa pagina,
non sarebbe un piano e potrebbe essere accolto da parte del Gruppo
di Forza Italia. Come ha detto probabilmente il Presidente Rini in
una recente intervista, definendolo "un gioiello", forse si
riferiva solo a questa parte, perché sfogliando le pagine
successive si vede che questo "gioiello" perde di brillantezza e di
valore.
Ma non per fare una critica gratuita, perché il piano, in
diverse parti, è redatto in maniera organica, piacevole, anzi è
cognitivo, nozionistico e anche per noi è servito ad acquisire
informazioni ulteriori e interessanti sul comparto della sanità
valdostana.
Questo piano sociosanitario ha punti di continuità e momenti di
novità che servono ad allacciare il periodo che è trascorso e che
si è concluso, con quello futuro che decorrerà dal 2002 al 2004. Ma
quali sono gli aspetti innovativi, le novità di questo piano? Ci
sono anche qui aspetti condivisibili ma, a nostro avviso, piuttosto
in ritardo e vorrei soffermarmi su alcuni.
Strategie di prevenzione e tutela ambientale. Prevenzione e
tutela ambientale, a nostro avviso, dovrebbero essere piuttosto
elementi di continuità, cioè elementi che
l’Assessore e le strutture sanitarie a ciò preposte
hanno già affrontato nel passato, perché la prevenzione non è solo
un principio ispiratore, ma deve, o meglio, "doveva essere" un
obiettivo che le autorità sanitarie dovevano porsi con un congruo
anticipo, altrimenti non può che registrarsi un ritardo che è
deplorevole. Lo stesso vale per l’ambiente.
Ambiente che è la carta vincente della nostra regione, e la
tutela di questa carta vincente non può essere oggetto di novità,
cioè di quel piano che si svilupperà e che dovrà trovare attuazione
dal 2002 al 2004. Lo stesso dicasi per lo sviluppo della
riabilitazione, per il ruolo di committenza assegnato al distretto
e quindi al decentramento sul territorio; per quello che è
l’Osservatorio epidemiologico che, come è stato
detto da altri colleghi, era stato previsto puntualmente in una
legge che sulla base di quello che riusciamo a rilevare è stata
inattuata. Ma il punto, e questo sarà il nocciolo
dell’intervento che intendo fare, il punto di novità
che più ci incuriosisce è la regolamentazione di una politica
basata sulla razionalizzazione e responsabilizzazione della spesa,
a fronte di precisi livelli quali-quantitativi di prestazioni da
erogare.
Allora, l’aspetto innovativo è che ci occuperemo
anche dal 2002 al 2004 del problema costi-risorse, come gestirle,
come appostarle in bilancio e come canalizzarle per i diversi
servizi presenti sul territorio. Questo aspetto evidenzia subito
che cosa?
Non essendo mai stato trattato in passato perché è un aspetto
innovativo, come qui viene classificato, si conferma quel difetto
di attenzione, di razionalizzazione, di responsabilità che da più
parti è sempre stato invocato nel Sistema sanitario regionale.
Sappiamo benissimo, e peraltro sono anche condivisibili, delle
affermazioni che ho sentito negli interventi dei relatori, che
abbiamo una sanità caratterizzata ovunque - ne abbiamo parlato
anche nell'interpellanza trattata nella scorsa seduta del Consiglio
- da una forte crescita dei costi e da scelte politiche a livello
nazionale non ancora dichiarate.
Però abbiamo avuto anche scelte politiche a livello nazionale
che sono state adottate, attuate e che hanno creato non poche
difficoltà alla sanità regionale. E sono scelte politiche che,
Assessore, glielo vorrei ricordare, sono state condivise e avallate
anche da chi per la Valle d’Aosta ha rappresentato,
rispettivamente alla Camera e al Senato, le istanze di questa
comunità. Per semplificare, l’ex Deputato Caveri e
l’ex Senatore Dondeynaz hanno avallato la
soppressione dei ticket. Lei ritiene, con recenti dichiarazioni,
che sarebbe opportuna invece una reintroduzione dei ticket.
Quindi queste scelte programmatorie che si addebitano sbagliate
a livello nazionale devono essere ponderate, prima di individuarle
come sbagliate. Lei, Assessore, lo sa meglio di me, lo fa con
estrema facilità! Lo abbiamo rilevato non solo in sue dichiarazioni
a mezzo stampa, ma anche in questo piano, dove si fa riferimento a
criticità relative a carenze di professionalità sia mediche, sia
assistenziali, imputabili ad errate scelte programmatorie centrali
ed universitarie.
Allora, le errate scelte programmatorie non sono solamente ed
unicamente centrali, ma anche regionali, perché il "barrage
linguistico" più volte indicato dalla nostra forza politica come
elemento ostativo per l’accesso di nuove
professionalità nel comparto sanitario non è certamente un'errata
scelta programmatoria addebitabile al Governo nazionale, ma è
semmai un'errata scelta programmatoria per dichiarata volontà
politica che è addebitabile alla Giunta regionale e alla sua
maggioranza.
Parlando sempre di queste criticità relative a carenze di
professionalità sia mediche sia assistenziali, si fa
l’esempio di anestesisti, radiologi, cardiologi. Noi
potremmo aggiungere anche pediatri, chirurghi, ne abbiamo poche di
queste professionalità. Forse, per fare una battuta, abbiamo un
urologo di troppo. E vengo a quello che dicevo è
l’aspetto centrale, su cui vorrei soffermare alcune
riflessioni.
L’aspetto centrale è quello della spesa
sanitaria, che naturalmente deve fare i conti con una coperta
stretta, la coperta delle risorse. Risorse che se vengono tirate da
una parte scoprono servizi dall’altra e viceversa.
Sappiamo bene che non è facile conciliare la qualità e
l’efficienza del servizio sociosanitario con le
esigenze di cassa.
La questione finanziaria è comunque uno dei nodi gordiani del
comparto sanitario, perché senza i soldi, senza la disponibilità di
risorse economiche e finanziarie la garanzia
dell’efficienza qualitativa del servizio viene meno.
Per cominciare a fare alcune riflessioni sull'entità e sulla
qualità della spesa nella nostra regione dobbiamo prendere spunto
dalla legge regionale madre, che ha fissato i criteri guida per la
sanità valdostana.
È la legge n. 5/2000, che prevede fra le finalità: la
regionalizzazione della organizzazione dei servizi sanitari per
assicurare livelli essenziali e appropriati di assistenza - che noi
condividiamo - in rapporto ai bisogni sanitari della popolazione
residente; l’aziendalizzazione
dell’attività sanitaria che deve essere diretta ad
assicurare la qualità e la razionalità dei processi organizzativi,
produttivi e gestionali, nonché il controllo della formazione dei
costi; la responsabilizzazione economica delle strutture con lo
sviluppo delle capacità strategico-gestionali, professionali,
organizzative, tecnico-operative del personale, personale che deve
essere totalmente coinvolto nelle attività non solo di gestione, ma
anche di responsabilità. Trascuro i due punti successivi previsti
nelle finalità della legge, che non attengono direttamente ad
aspetti finanziari.
Le risorse finanziarie che la Valle d’Aosta
destina annualmente al comparto sanitario socio-assistenziale sono
ingenti: la sanità valdostana non è povera di risorse,
tutt’altro. Se guardiamo alcuni dati che ho ricavato
in una tabella, attingendoli dai consuntivi approvati da questo
Consiglio, per le spese di funzionamento, per la cosiddetta spesa
sanitaria corrente, siamo passati da 288 miliardi del 1998 ai 327
miliardi del 2000. L’incremento è
tutt’altro che trascurabile, con una spesa sanitaria
di parte corrente pro capite di 2.760 milioni.
Questi sono dati che ho desunto dal consuntivo regionale.
Allora, ci sono risorse. I risultati mancano e i deficit accumulati
negli anni precedenti, ma anche nel 2000 e nel 2001, profilano una
situazione tutt’altro che rosea. Nessuna regione
italiana gode di una dotazione monetaria di livello pari alla
nostra; abbiamo livelli simili nelle Province autonome di Trento e
Bolzano, ma la Valle d’Aosta è proprio in testa alla
classifica come quota capitaria disponibile a favore dei propri
abitanti.
Purtroppo, come anche altre regioni, e questo è un fenomeno
diffuso, è vero, registriamo dei deficit. Deficit di 24 miliardi
nel 2000, il disavanzo - come è stato affermato e come abbiamo
visto con il disegno di legge n. 136 - sarà affrontato con
l’accensione di un mutuo; non è la prima volta che
poste straordinarie in passivo in bilancio devono essere affrontate
con il ricorso ad un indebitamento.
Nel 2001 il disavanzo si presenta decisamente più consistente,
perlomeno di livelli superiori al doppio rispetto a quelli
dell’anno precedente. L’Assessore,
rispondendo ad una nostra interpellanza ha detto che il fabbisogno
ricalcolato è di 380 miliardi, mentre la previsione del 2001 era di
320 circa.
Se facciamo la sottrazione fra queste due cifre, mancano
all’appello 60 miliardi, che non sono pochi, da
coprire per far fronte alla spesa sanitaria. Una nuova voragine si
è aperta nei conti della sanità valdostana e di questa nuova
voragine ne ha fatto esplicita ammissione lo stesso Assessore, non
solamente quindici giorni fa, ma anche con dichiarazioni pubblicate
su "Il Sole 24Ore".
Quali considerazioni possiamo fare? La prima è che una prima
applicazione della legge n. 5/2000 non sembra ancora essere
intervenuta. La invocata e auspicata legge di aziendalizzazione
stenta a partire, perché la razionalizzazione della spesa e la
responsabilità delle strutture non sono rilevabili. La
programmazione sanitaria, si dice, viene fatta attraverso il Piano
sociosanitario regionale e i relativi strumenti di attuazione.
Sappiamo che il piano fissa delle linee guida di massima, che
dovranno poi essere dettagliate attraverso il piano di attuazione e
il contratto di programma, per permettere una programmazione
compiuta di tutti i servizi su tutto il territorio. Ma il dubbio
che solleviamo è chi fa i conti previsionali e come li fa.
L’Assessore magari pensa che questa domanda sia
retorica. L’Assessore non ama parlare di disavanzo,
preferisce parlare di sottostima. Qui si parla di sottostima delle
spese e di sovrastima delle entrate, non è la prima volta che se ne
parla!
Questo fa già capire che non è particolarmente utilizzato quel
criterio di prudenza, che dovrebbe essere adottato quando si
estendono dei conti previsionali; se uno sovrastima le entrate e
sottostima le spese, e lo fa in maniera reiterata, evidenzia
problemi di contabilizzazione delle poste in bilancio. Sappiamo che
i fabbisogni di spesa non possono essere definiti con estrema
precisione, perché ci sono alcune variabili che sono indipendenti
dalla volontà del Governo regionale, ma ci sono altre variabili che
invece da esso sono dipendenti.
E se sono indipendenti le variabili che fanno riferimento alla
rinegoziazione dei contratti per il personale dipendente o la spesa
farmaceutica convenzionata, e queste possono essere considerate
delle attenuanti, non altrettanto può dirsi per altre voci di spesa
come quelle che ha elencato l’Assessore qualche
tempo fa, relative a spese per acquisto di beni o servizi, o
materiali particolari come quello radiografico, o per il grosso
incremento, che ha segnalato lui stesso, del materiale di medicina
nucleare due anni fa, o per la manutenzione degli immobili spesso
effettuata senza quei criteri di risparmio più volte invocati, o
per la manutenzione di macchine tecnico-economali, e qua si può
fare riferimento all'ingente dotazione di apparecchi informatici,
di cui ha beneficiato tutta la struttura sanitaria regionale,
dotazione che poi è stata improvvisamente - e non sappiamo perché -
riaggiornata con ulteriori spese.
Abbiamo poi altre voci di costo come l’assistenza
medico-specialistica interna, l’assistenza
farmaceutica, l’assistenza
ostetrico-infermieristica, le prestazioni sanitarie ospedaliere,
tutte voci che sono state elencate dallo stesso Assessore e sulle
quali sarebbe auspicabile un intervento più attento da parte di chi
è preposto alla gestione dei flussi di cassa, perché le risorse non
sono assolutamente infinite, anzi sono definite e quindi limitate,
mentre i bisogni - questa è una legge economica basilare - sono
illimitati.
Cercare la conciliazione fra questi due fattori è
tutt’altro che facile, però noi invochiamo e
auspichiamo la massima attenzione nella gestione di queste risorse.
Come si fanno e chi fa questi conti previsionali? Secondo la legge
n. 5/2000, che ha previsto l’aziendalizzazione
dell’USL, tali conti dovrebbero essere fatti da
manager, in particolare coloro che sono individuabili nella triade
della sanità valdostana: il direttore generale, il direttore
amministrativo, il direttore sanitario, preposti alla valutazione
dei bisogni della popolazione e all’utilizzo delle
risorse secondo criteri di efficienza, qualità ed economicità.
Nel luglio 2000 si è insediata al completo la nuova direzione
aziendale, la cui nomina - sappiamo - è fiduciaria. Quindi
c’è un rapporto di fiducia diretto e importante fra
la parte politica, l’Assessore, e la parte
gestionale, che è costituito da questo vertice
dell’USL.
Appena insediata la direzione aziendale ha fatto riferimento a
un principio di credibilità, esplicitato dalla stessa dott.ssa
Riccardi in un articolo da lei esteso e pubblicato sul periodico di
"Newsl" n. 4 del settembre 2000, dove, relativamente al bilancio
2000, essa diceva:
"Le risorse messe a disposizione
dell’azienda ad inizio anno non consentivano la
predisposizione di un bilancio credibile, né tanto meno la
contrattazione di nuovi obiettivi".
Con l’approvazione di una legge regionale dello
scorso 26 luglio, si creavano i presupposti per redigere un
bilancio credibile. Prima domanda: com’è che si può
considerare credibile un bilancio, una volta che intervengono i
presupposti di legge e amministrativi, quando ci troviamo poi di
fronte a disavanzi di questo livello? Il tempo è trascorso, ma il
bilancio non è diventato credibile, anzi ha acquisito valutazioni
che possono definirsi invece incredibili.
Queste osservazioni non sono solo fatte dal nostro gruppo, ma
sono state anche avanzate da chi la sanità non solo la governa, ma
la controlla da più vicino. In una nota scritta dal Collegio
sindacale dell’USL si legge:
"L’azienda a tre quarti di esercizio è
sicuramente in grado di ottenere maggiore certezza nelle previsioni
di costo e quindi di redigere bilanci credibili".
Quindi il
collegio esplicita una nota critica su quello che aveva già
indicato precedentemente in merito al bilancio preventivo 2000,
come adottato nella delibera n. 1763 del 27 agosto dello stesso
anno, e attribuisce scarsa attendibilità a un documento preventivo
redatto nel mese di ottobre, con un meccanismo che qua si definisce
"costruttivo ora per allora".
Pareri anche qui estremamente diffidenti sono stati espressi dal
Collegio sindacale dell’USL quando si riferisce a
quelle che sono le modalità espositive dei costi non governabili e,
conseguentemente, su quello che è il giudizio complessivo del
documento contabile. Vede, Assessore, che c'è qualcosa che non
funziona in questa gestione contabile? E non è solo addebitabile a
quei costi, a quelle variabili indipendenti dalla sua volontà come
dalla volontà dei vertici dell’USL, che fanno
riferimento alle scelte politiche nazionali, cioè alle scelte
politiche che si fanno a Roma! È necessario quindi intervenire.
Come siete intervenuti come Giunta regionale? Siete intervenuti
adottando tre deliberazioni.
La prima, risale al novembre dello scorso anno. Avete fornito
alcune indicazioni all’Azienda USL ai fini della
razionalizzazione della spesa sanitaria. Si fa riferimento nel
preambolo a quelle che sono le cause del disavanzo o della
"sottostima", usiamo pure il termine che l'Assessore preferisce, di
fatto si concretizza in mancanza di denaro.
Tra queste cause ci sono quelle che ho appena citato e poi
l’Assessore giunge alla conclusione, insieme alla
Giunta, che è necessario individuare linee di intervento per
l’Azienda USL che consentano l’avvio
di un processo di ottimizzazione gestionale che produca una
riduzione dei costi e un incremento dei ricavi, nel rispetto della
soddisfazione dei bisogni essenziali dell'utenza. Direi che è
quanto meno condivisibile. In questa prima deliberazione voi
individuate tutta una serie di interventi che intendete realizzare,
per procedere al raggiungimento di questi obiettivi. E allora sui
ricoveri ospedalieri necessita un'attenta verifica circa
l’appropriatezza degli stessi anche attraverso la
valutazione delle cartelle cliniche, sui prodotti farmaceutici
un'attuazione di ogni iniziativa idonea all’utilizzo
di farmaci di minor costo a parità di principio attivo, e così via;
elencate tutta una serie di obiettivi da conseguire, fra i quali
quelli relativi al materiale di cancelleria, spese telefoniche,
servizi non sanitari, progetti obiettivo del personale - che sono
un'altra voce di spesa rilevante - e consulenze.
Riguardo alle consulenze voi stabilite di dover utilizzare le
risorse interne con la contestuale riduzione degli incarichi
esterni, limitandoli ai casi in cui le risorse interne non
posseggano i requisiti professionali e di esperienza necessari
all’espletamento delle specifiche funzioni. Però
lei, proprio quindici giorni fa, ci ha risposto che avete
attribuito una consulenza esterna per poter individuare le cause
che creano i buchi di bilancio e gli interventi correttivi da
adottare per risolvere tale problema. È una contraddizione che non
possiamo non rilevare!
A questa prima deliberazione ne fa seguito una seconda del
febbraio 2001, la n. 244. È importante perché definisce il
contratto di programma e i punti per la successiva adozione dei
bilanci di previsione per il 2001. Nella premessa della delibera ci
sono tutta una serie di dati molto interessanti che fanno
riferimento ai livelli di spesa, al fabbisogno necessario per far
fronte alle esigenze sanitarie locali.
Naturalmente si individuano gli obiettivi generali e prioritari
da assegnare al vertice dell’USL affinché si
conseguano quegli intenti di razionalizzazione della spesa più
volte proclamati, ma ancora mai raggiunti. E quali sono questi
obiettivi generali? Sono diversi e sono quelli che la stessa
delibera suddivide in area della prevenzione, area della degenza,
area territoriale distrettuale e area tecnico-amministrativa.
A questi si aggiungono poi obiettivi ritenuti prioritari e
ulteriori rispetto a quelli generali, fra cui la riduzione dei
costi di gestione e l’aumento dei ricavi. Quindi si
ribadisce quali sono le necessità, ma si ribadisce solo la
necessità di intervenirci; di fatto non abbiamo ancora capito quali
sono gli strumenti che avete attuato, come li avete attuati e quali
risultati ad oggi avete ottenuto.
Al primo della riduzione dei costi di gestione e
dell’aumento dei ricavi si aggiungono la riduzione
del tasso di ricovero in misura non inferiore al 2 percento, la
riduzione delle liste di attesa, la soddisfazione
dell’utenza. C’è un passaggio
importante in questa delibera:
"Ritenuto che tali obiettivi
generali e prioritari costituiscono un riferimento per la
valutazione dell’attività svolta e dei risultati di
gestione ottenuti dal direttore generale e conseguentemente dal
direttore sanitario e dal direttore amministrativo
dell’USL per il 2001?"
, cioè sono obiettivi
anche di carattere manageriale che riguardano le persone preposte a
questi compiti. Se facciamo riferimento a quanto è accaduto due
anni fa, qui ci sono altre considerazioni da fare.
Due anni fa, quando il vertice della sanità
dell’USL valdostana era incarnato dal dr. Bragonzi,
per 8 miliardi di disavanzo si creò una "chute de confiance".
L’Assessore sorride, ma sono sue parole che abbiamo
memorizzato, una "chute de confiance" fra la parte politica e la
parte gestionale. E allora il disavanzo era solo a una cifra,
adesso il disavanzo ormai viaggia a due cifre; allora non
c’erano obiettivi così stretti, c’era
più discrezionalità nella valutazione dei risultati da conseguire e
negli strumenti da adottare, non c’era ancora la
legge n. 5 del 2000, però si creò una frattura fiduciaria. Questa
frattura fiduciaria si risolse con l’allontanamento
del direttore, attraverso dimissioni apparentemente spontanee, ma
sappiamo che ci fu questo calo di fiducia fra le parti.
Come dovremmo oggi ragionare di fronte ai dati che ci vengono
prospettati? E pensiamo solo al 2000. Se utilizzassimo lo stesso
metro di severità e di rigore, la triade al vertice della sanità
valdostana dovrebbe già essere a casa! Ancor più preoccupante è se
noi focalizziamo il nostro ragionamento sui dati budgetari del
2001, che vedono già a metà anno un fabbisogno ricalcolato di 380
miliardi.
Ancora alcune riflessioni. Riteniamo che sia necessario, come
abbiamo già segnalato, Assessore, un intervento drastico non dico
solo in termini di riduzione della spesa, perché la riduzione della
spesa non deve pregiudicare quelli che sono i livelli essenziali e
appropriati di assistenza e le relative prestazioni - su questo
abbiamo già concordato la volta scorsa - invece, un intervento
drastico sulle possibili azioni di risparmio.
Sono convinto che lei, non essendo un novizio del settore
sanitario, dove invece ha un curriculum piuttosto onorevole
perlomeno per la durata in cui lei esercita le proprie competenze
nello stesso comparto, possa individuare i margini per poter
effettuare azioni di risparmio.
Azioni di risparmio che poi si traducono in soldi che vengono
destinati proficuamente alla soddisfazione delle esigenze, senza
dover ricorrere in continuazione all’espediente del
deficit e alla sua copertura con qualche artifizio, e quello del
mutuo che abbiamo visto è necessario sulla base del disegno di
legge che avete adottato come Giunta, il disegno di legge n.
136.
Riteniamo che non sia un'utopia, la possibilità di effettuare
azioni di risparmio. Abbiamo fatto diversi esempi. Il Consigliere
Frassy si è soffermato su alcuni esempi sostanziali: essendo lui in
V Commissione vede più da vicino le immediate esigenze e le
possibilità di dirottare capitoli di intervento da una parte
piuttosto che dall’altra. Non vogliamo però che
l’Azienda USL diventi quella "torre
d’avorio" inaccessibile, dalla quale ci vengono
trasmesse solo comunicazioni di carattere negativo, ovvero di
intervento finanziario da parte della Regione.
E non vorremmo nemmeno che da parte sua, Assessore, continuasse
- a seguito di questo processo di aziendalizzazione invocato
– l'interferenza in scelte che sono di carattere
manageriale; interferenza che può condizionare le scelte o
rallentare o attenuare il raggiungimento di determinati obiettivi
di qualità ed efficienza. Glielo dico questo, Assessore, perché
sappiamo che più volte quando lei viene chiamato in causa da nostre
iniziative, come interpellanze o interrogazioni, tende -
probabilmente per suo carattere o strategia politica - a deviare le
responsabilità verso l’alto, verso il ministero, o
verso il basso, l’Azienda USL.
Verso l’alto l’ha deviata anche
ultimamente in una risposta a un giornalista de "Il Sole 24Ore";
quando le venivano chiesti lumi sul deficit miliardario del 2001
lei risponde:
"Sono preoccupato per le notizie che arrivano da
Roma. Sento proporre solo palliativi, mentre i problemi veri non
vengono affrontati di petto".
Perché non era altrettanto
preoccupato per le notizie che arrivavano da Roma quando
c’era al governo qualcun altro?
"E intanto?"
continua l’Assessore?
(interruzione dell’Assessore Vicquéry, fuori
microfono)
? come le ho detto, riprendo l’esempio del
ticket, Caveri e Dondeynaz hanno votato per la sua abolizione,
mentre lei ha detto che sarebbe meglio reintrodurlo. Sono
valutazioni incongruenti queste, perché i due ex Parlamentari hanno
avallato pedissequamente qualunque scelta di carattere sanitario,
però lei non era così d’accordo con questi voti
espressi dai due Parlamentari valdostani.
Nelle sue dichiarazioni parla, facendo riferimento a livello
governativo romano, di previsioni sbagliate; però lo stesso vige
nella nostra regione, le previsioni non sono giuste nemmeno da noi.
"Crescono i costi di problemi strutturali"
aggiunge
l’Assessore. Ma i costi di problemi strutturali come
le previsioni sbagliate sono una patologia che riguarda anche la
sanità valdostana, non solo quella nazionale, e non solo per una
questione di consecuzione da Roma verso Aosta!
Continua l’Assessore:
"Si tratta di un insieme
di questioni che non dipendono dai nostri sforzi inenarrabili di
risparmio".
Allora, dove sono stati effettuati questi sforzi
inenarrabili di risparmio? Sulla base delle delibere che prima ho
citato, e quindi di quella scansione di interventi amministrativi
che ha fatto la Giunta regionale in questi mesi, ci piacerebbe -
magari l’Assessore ci onorerà di una risposta in
sede di replica - capire se quegli obiettivi generali e prioritari
hanno già dato o si pensa che daranno qualche risultato!
Oppure, dicevo, l’Assessore scarica le
responsabilità verso il basso, e quindi in particolare il vertice
dell’USL diventa assegnatario di responsabilità,
magari di responsabilità che non si merita, non lo so, ma sono
responsabilità che se sussistono vanno ad attenuare, o meglio ad
incrinare quel rapporto fiduciario che si era incrinato in passato
con altri direttori generali e altri commissari straordinari.
Assessore, lei ha detto - e concludo - che meglio di lei nessuno
ha il polso della situazione; non riesco allora a capire come mai
dirotti responsabilità verso l’alto o verso il
basso?
(interruzione dell’Assessore Vicquéry, fuori
microfono)
? non devo prendere per buono tutto quello che dice? Non in
commissione, lo ha detto in Consiglio proprio in risposta ad
un'interpellanza di Forza Italia sul "caso Bragonzi":
"Meglio di
me nessuno può avere il polso della situazione".
E noi glielo
riconosciamo, lei ormai è nella sanità valdostana da tempo
immemorabile, però non riusciamo a capire come mai dirotta le
responsabilità o verso l’alto o verso il basso.
A questo punto, se meglio di lei nessuno può conoscere la
situazione! Come ho detto prima, sappiamo che non è un novizio del
settore e quindi non può godere di alcuna attenuante da questo
punto di vista. Ci deve spiegare allora, nell’ambito
di questo Piano sociosanitario, qual è il ruolo che lei vuole
ritagliarsi e vuole attribuirsi, perché se queste sono le premesse,
le responsabilità di questi disagi finanziari non può scaricarle
solo da una parte o dall’altra. Quindi, Assessore,
riteniamo che la responsabilità di questi disavanzi, di queste
errate scelte contabili, di questa "sovrastima" delle entrate e
"sottostima" delle spese, dipenda essenzialmente e primariamente da
lei!
Si dà atto che dalle ore 1,05 riassume la presidenza il
Presidente Louvin.
Président
C’est pour deuxième intervention
que le Conseiller Frassy souhaite intervenir? C’est
dans vos droits. Permettez-moi de suspendre pendant deux minutes le
Conseil pour une convocation des Chefs de groupe.
Si dà atto che la seduta è sospesa dalle ore 1,19 alle ore
1,22.
Président
La parole au Conseiller Frassy.
Frassy (FI)
Questo secondo intervento, colleghi
Consiglieri, avrei ben volentieri evitato di farlo, solo che il
collega Cottino ha giustamente richiesto che venisse rispettato il
Regolamento e al sessantesimo minuto ho dovuto chiudere il mio
primo intervento. Voglio tranquillizzare il collega Cottino e gli
altri colleghi che il mio sarà un intervento brevissimo, perché nel
mio primo intervento e nel primo intervento del collega Tibaldi
abbiamo semplicemente dimenticato un dettaglio tecnico, cioè di
annunciare la presentazione degli emendamenti. Questo era il senso
del secondo intervento.
Président
Je pense que tous les groupes ont eu largement
moyen de s’exprimer dans la discussion générale. Il
me paraît judicieux de lever la séance et de nous permettre de nous
retrouver demain matin, 9 heures 15, pour entendre la réplique de
l’Assesseur.
La discussion est close.
La séance est levée.
