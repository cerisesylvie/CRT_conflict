Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 623 del 31 maggio 1984 - Resoconto
OGGETTO N. 623/VIII - DISEGNO DI LEGGE CONCERNENTE: "AUMENTO
PER L'ANNO 1984, DELLA SPESA PER L'APPLICAZIONE DELLA LEGGE
REGIONALE 3 AGOSTO 1971, N. 10, E SUCCESSIVE MODIFICAZIONI E
INTEGRAZIONI, RELATIVA ALLA SOTTOSCRIZIONE DI CAPITALE AZIONARIO DI
SOCIETA' DI FUNIVIE E SEGGIOVIE LOCALI E DI ALTRE SOCIETA' AVENTI
PER FINE INIZIATIVE DI INTERESSE TURISTICO LOCALE".
PRESIDENTE
: Dichiaro aperta la discussione generale sul
disegno di legge n. 70.
Ha chiesto la parola l'Assessore al Turismo, Urbanistica e Beni
Culturali Borbey; ne ha facoltà.
BORBEY (D.C.):
La sottoscrizione di capitale azionario di
società di funivie e seggiovie locali è aumentata di lire
200.000.000. A residuo abbiamo alcuni miliardi a disposizione e nel
mese di giugno intraprenderemo i contatti con le società
funiviarie, a livello di Giunta regionale e Commissioni, sul tema
del turismo invernale e della predisposizione di una legge-quadro
prenderemo allora in considerazione i suggerimenti, dati dai
Consiglieri Baldassarre, Riccarand, Millet e Torrione, per dare
qualche agevolazione ai residenti in Valle d'Aosta nei giorni
feriali. Questo sarà il tema che dovremo dibattere e i fondi che
abbiamo a disposizione daranno alla Giunta regionale la possibilità
di fare una trattativa seria e valida con tutte le società di
impianti a fune, a favore anche dei residente valdostani.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Prendo atto con soddisfazione
della risposta data dall'Assessore Borbey; mi sembra importante
dare alcuni vantaggi ai cittadini valdostani, come avevamo chiesto
in Commissione, nei giorni non festivi. Accolgo con grande
soddisfazione la disponibilità dell'Assessore.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Noi avevamo sollevato la questione che
questo aumento, assegnato per il 1984, venisse inquadrato in un
piano generale. Ci rivolgiamo quindi all'Assessore perchè presenti
al più presto un piano in modo che questi miliardi abbiano per il
futuro un utilizzo più programmato.
PRESIDENTE:
Passiamo all'esame dell'articolato.
Do lettura dell'articolo 1:
Articolo 1
Per l'applicazione della legge regionale 3 agosto 1971, n.
10, e successive modificazioni e integrazioni, concernente:
"Sottoscrizione di capitale azionario di società di funivie e
seggiovie locali e di altre società aventi per fine iniziative di
interesse turistico locale", è
autorizzata, limitatamente
all'anno 1984, la maggiore spesa di lire 200.000.000.
L'onere derivante dall'applicazione della presente legge
graverà sul cap. 37500 del bilancio di previsione della Regione per
l'anno 1984.
Alla copertura dell'onere di cui al comma precedente si
provvede mediante riduzione di pari importo dallo stanziamento
iscritto al cap. 50050 ("Fondo globale per il finanziamento di
spese per l'adempimento di funzioni normali - spese di investimento
-") allegato n. 8 - Settore 2° - Sviluppo economico del bilancio di
previsione della Regione per l'anno 1984.
PRESIDENTE:
Metto in approvazione l'articolo 1 testè
letto.
ESITO DELLA VOTAZIONE
Presenti, votanti e favorevoli: 22.
Il Consiglio approva all'unanimità.
PRESIDENTE
: Do lettura dell'articolo 2:
Articolo 2
Al bilancio di previsione della Regione per l'anno
finanziario 1984 sono apportate le seguenti variazioni:
PARTE SPESA
(Variazione in diminuzione)
Cap. 50050 "Fondo globale per il finanziamento di spese per
l'adempimento di funzioni normali (spese di investimento").
lire 200.000.000
(Variazione in aumento)
Cap. 37500 "Spese per la sottoscrizione di titoli azionari di
società di funivie e seggiovie locali e di altre società
L.R. 3 agosto 1971, n. 10
L.R. 14 dicembre 1972, n. 40
lire 200.000.000
PRESIDENTE:
Metto in approvazione l'articolo 2 testè
letto.
ESITO DELLA VOTAZIONE
Presenti, votanti e favorevoli: 22.
Il Consiglio approva all'unanimità.
PRESIDENTE:
Do lettura dell'articolo 3:
Articolo 3
La presente legge è dichiarata urgente ai sensi del terzo
comma dell'art. 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'articolo 3 testè
letto.
ESITO DELLA VOTAZIONE
Presenti, votanti e favorevoli: 22.
Il Consiglio approva all'unanimità.
PRESIDENTE
: Il Consiglio è chiamato ora ad esprimersi per
votazione segreta sul complesso della legge.
VOTAZIONE A SCRUTINIO SEGRETO
ESITO DELLA VOTAZIONE
Presenti, votanti e favorevoli: 28.
Il Consiglio approva all'unanimità.
