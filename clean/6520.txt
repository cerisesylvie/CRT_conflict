Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1003 del 20 dicembre 1984 - Resoconto
OGGETTO N. 1003/VIII - ANALISI DELLA SITUAZIONE GESTIONALE ED
OCCUPAZIONALE DELLA SOCIETA' COROS, CON RIFERIMENTO AGLI INTERVENTI
FINANZIARI REGIONALI. -(Interpellanza).
PRESIDENTE:
Do lettura dell'interpellanza presentata dai
Consiglieri Torrione, Breuvé e Pascale:
INTERPELLANZA
Con legge regionale 12 novembre 1979 n. 64 si sono adottati una
serie di provvedimenti a favore della Società COROS per favorire il
recupero occupazionale nel Comune di Cogne.
La durata complessiva degli interventi regionali era stabilito
in cinque anni a partire dal 1980.
Con l'anno in corso scadono pertanto gli impegni regionali nei
confronti della predetta Società per cui può essere opportuno
cominciare a tracciare un primo bilancio non solo per ciò che
attiene la situazione strettamente occupazionale ma anche per ciò
che riguarda gli effetti positivi o negativi dei cospicui
finanziamenti della Regione sull'intera economia della Valle di
Cogne, proprio alla luce degli obiettivi che la citata legge
regionale si poneva.
Tutto ciò premesso, i sottoscritti Consiglieri regionali del
Gruppo del P.S.I.
INTERPELLANO
gli Assessori competenti per conoscere:
1) la spesa sostenuta dalla Regione per l'acquisto del terreno
dove è stato successivamente costruito il capannone della
COROS;
2) l'ammontare complessivo della spesa per la costruzione del
capannone di cui al punto 1);
3) la spesa sostenuta dalla Regione per la costruzione delle
fognature, piazzali di sosta e strade di accesso ecc... al
capannone di cui al punto 1);
4) se sono stati concessi alla Società COROS mutui a tasso
agevolato (ammontare del mutuo tasso praticato);
5) se sono stati concessi alla Società COROS finanziamenti a
fondo perduto e per l'acquisto di macchinari;
6) se sono stati concessi finanziamenti per la formazione
professionale e in caso affermativo in quale misura a carico dei
fondi CEE ed in quale misura a carico della Regione;
7) l'ammontare annuo complessivo dell'affitto del capannone
corrisposto dalla COROS alla Regione;
8) le unità lavorative che secondo la convenzione stipulata fra
le parti dovevano essere occupate annualmente (dal 1980 in poi) e
quelle che in effetti sono state occupate suddivise per anno
(sempre dal 1980 in poi);
9) se sono stati disposti accertamenti atti ad appurare
eventuali possibilità di inquinamento derivanti dalle lavorazioni
effettuate dalla COROS.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Questa interpellanza vuole focalizzare
una situazione che, a mio avviso, merita due parole di
approfondimento, rientrando in alcuni di quei provvedimenti
adottati, a suo tempo, dalla Regione per favorire il processo di
industrializzazione della nostra Regione e per salvaguardare
l'occupazione.
Innanzitutto però porgo i miei complimenti personali
all'Assessore Perrin per quei due decreti "personali", anzi li
porgo anche a nome della collega Breuvé, ma non del collega
Pascale. E' un primo passo significativo: anche se è stato
contestato nel metodo, per quanto concerne la sostanza noi siamo
senz'altro d'accordo. Complimenti.
Comunque, continuando il mio intervento, faccio un riferimento
alla mia vocazione di ecologo, nel ricordare che mi lasciò alquanto
perplesso la creazione di una fabbrica di rubinetti in una località
come Cogne, che si trova ai margini del Gran Paradiso. Eravamo nel
periodo più difficile, la miniera era stata chiusa, si era in cerca
di soluzioni alternative e posso capire che sotto la pressione di
quella situazione difficile la comunità fosse alla ricerca di
interventi che salvassero l'occupazione.
Però dalle informazioni che abbiamo avuto, non solo questo
obiettivo non è stato assolutamente garantito, ma la situazione
della fabbrica COROS non è delle più rosee perchè sul piano
occupazione ci sono, addirittura, dei dipendenti in cassa
integrazione, e questo nonostante il massiccio intervento della
Regione.
Con la legge regionale n. 74 del 12 novembre 1979, "Interventi
regionali per il recupero occupazionale nel Comune di Cogne a
seguito della chiusura della miniera della Società Nazionale
Cogne", il Consiglio regionale autorizzava la Giunta a concedere un
contributo fino all'ammontare massimo di 200 milioni, da liquidarsi
in 5 annualità uguali e costanti entro il mese di maggio di ogni
anno. La Giunta regionale è stata ulteriormente autorizzata a
concedere una garanzia fidejussoria fino alla concorrenza massima
di altri 280 milioni. L'articolo n. 4 prevede altre provvidenze a
favore della COROS: "La Giunta regionale è altresì autorizzata a
contrarre una partecipazione azionaria in una società avente come
scopo la locazione finanziaria di impianti, di attrezzature,
macchinari e mobili, alla società di cui all'articolo n. 2". Solo
con questi impegni di carattere finanziario, siamo oltre i 3
miliardi.
E' vero che l'Assessore competente ci ha detto che comincia a
preoccuparci il fatto che un posto lavoro nell'industria, in Valle
d'Aosta, costi dai 100 ai 200 milioni: in generale, un calcolo del
genere può essere considerato valido sul nostro territorio. Bisogna
vedere però, ed ecco il motivo della nostra interpellanza, se gli
obiettivi che il Consiglio regionale si era posto sono stati
conseguiti. La validità dell'intervento regionale presso la COROS è
di 5 anni e, partendo a decorrere dall'anno 1980, alla fine di
quest'anno l'impegno regionale dovrebbe cessare.
Abbiamo posto una serie di interrogativi alla Giunta per avere
la possibilità di dare un giudizio su questa operazione che non ci
sembra delle più felici. Tra l'altro, se non sbaglio, la COROS fa
parte del gruppo SOTTINI, e pare che produca della rubinetteria
sulla quale la SOTTINI ha un diritto di prelazione, determina il
prezzo di mercato e altre cose di questo tipo. Poiché nei prossimi
Consigli analizzeremo alcune iniziative che la Regione sta portando
avanti per frenare il fenomeno della disoccupazione, è importante
avere un primo riscontro su di un intervento fatto cinque anni fa.
Questo riscontro può anche metterci a disposizione alcuni elementi
di valutazione sugli ulteriori provvedimenti che la Giunta adotterà
nel settore industriale.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Cercherò di rispondere alle domande che
sono state poste nell'interpellanza, riservandomi di fornire in
seguito una risposta più puntuale per quanto riguarda il punto n.
6, per il quale ho raccolto degli elementi, ma l'interpellante
chiede anche una ripartizione dell'intervento per la formazione
professionale tra Fondo Sociale Europeo e Regione.
La prima domanda chiede qual è la spesa sostenuta dalla Regione
per l'acquisto del terreno, il quale essendo di 10.784 mq., è stato
valutato a £. 14.500 al mq. ed ha comportato per la Regione un
esborso di lire 157 milioni.
Il punto n. 2 dell'interpellanza chiede l'ammontare complessivo
della spesa per la costruzione del capannone ed il punto n. 3 la
spesa sostenuta per la costruzione delle fognature, piazzali di
sosta ecc.. L'ammontare complessivo della spesa che è stata
sostenuta dall'Assessorato ai Lavori Pubblici per la costruzione
del capannone COROS è di £. 1.664.858.947, somma comprensiva di
I.V.A., delle spese per la costruzione delle fognature, piazzali di
sosta, strade di accesso ecc.
Il punto n. 4 domanda se sono stati concessi alla Società COROS
mutui a tasso agevolato: la COROS non ha beneficiato di mutui a
tasso agevolato. La Regione è azionaria per il 90% della COROS
leasing, che ha un capitale socia le di 850 milioni e che ha
fornito in locazione alla COROS S.p.A. impianti e macchinari.
Il punto n. 5 chiede se sono stati concessi alla COROS
finanziamenti a fondo perduto per l'acquisto di macchinari: in
osservanza ed in applicazione degli articoli previsti dalla
convenzione, sono stati assegnati alla COROS contributi a fondo
perduto, per un totale di 200 milioni, esattamente in 5 tranche, di
40 milioni ciascuna, deliberate dalla Giunta regionale all'inizio o
alla fine del mese di giugno degli anni '80, '81, '82, '83 e '84,
per un totale appunto di 200 milioni.
Per la domanda del punto n. 6 mi riservo di presentare in
dettaglio gli interventi del Fondo Sociale Europeo e della Regione
per i corsi di formazione.
Al punto n. 7 si chiede di conoscere l'ammontare annuo
complessivo dell'affitto corrisposto dalla COROS alla Regione: per
effetto della convenzione, fino al 31 dicembre 1988 il capannone è
dato in comodato gratuito; per il periodo successivo, valutato in
25 anni, sarà stipulato un contratto di locazione con un canone
annuo pare al 3,50% del costo di costruzione dello stabilimento.
Questa è una norma tradizionale nelle convenzioni tra Regione e
imprenditori che vengono a stabilirsi in Valle d'Aosta.
Il punto n. 8 si riferisce alle unità lavorative: l'occupazione
prevista dalla convenzione stipulata fra le parti doveva essere di
25 unità iniziali circa, sino a raggiungere, entro due anni
dall'inizio dell'attività, un numero di addetti non inferiore a 48,
con la sola eccezione del personale tecnico con mansioni
specifiche, pari ad un numero massimo di cinque persone per ogni 48
addetti, che sarebbe giunto da fuori Valle. In effetti, le unità
lavorative presso la società COROS, suddivise per anni, sono state
le seguenti: nel 1980, 29 unità, nel 1981, 23 unità, nel 1982,23
unità, nel 1983, 27 unità e nel 1984, 25 unità.
Il punto n. 9 dell'interpellanza concerne il discorso di
eventuali inquinamenti: il pericolo di inquinamenti è stato risolto
con la costruzione di un impianto di depurazione che assicura
contro il rischio di inquinamento delle acque. In pratica
l'impianto utilizza acqua riciclata e i fanghi prodotti vengono
smaltiti in appositi contenitori.
Per quanto riguarda un giudizio complessivo sulla vicenda COROS
di Cogne, non sto ad entrare nel merito dei rischi o timori sorti
al momento dell'insediamento di questa attività. Sta di fatto però
che la COROS, come altre aziende di rubinetteria, è entrata in
crisi a causa della crisi generale del settore, che non interessa
esclusivamente lo stabilimento di Cogne ma l'intero comparto della
rubinetteria e che ha, tra le sue cause dirette, anche la crisi
dell'edilizia e alcune innovazioni intervenute nel settore. In
questo momento l'azienda ha predisposto una serie di nuovi
prodotti, una nuova produzione, e ha concluso contratti con nuove
aziende che prevedono anche la diversificazione della produzione,
la quale non si attesterà più, esclusivamente, sulla rubinetteria.
Poichè questi contratti sono già stati sottoscritti c'è la speranza
che il futuro della COROS sia meno grigio dell'attuale.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Io ringrazio l'Assessore per la
puntualità delle sue risposte, ma anche le nostre domande erano
molto precise.
Tuttavia, anche se ci riserviamo di fare una riflessione
complessiva sugli investimenti regionali a favore dell'industria e
dell'occupazione, dobbiamo riconoscere che questa spesa per la
COROS è ingentissima, se sommiamo ai benefici di circa due miliardi
e settecento milioni di contribuzione diretta della Regione il
miliardo e seicentosessantaquattromilioni della costruzione del
capannone, i seicentocinquanta milioni per i mutui a tasso
agevolato e i duecento milioni dati a fondo perduto.
Che questa fosse una fabbrica di rubinetti d'oro costruita ai
margini del Parco del Gran Paradiso passi, ma è altrettanto vero
che questa fabbrica è diventata poi anche l'emblema di un certo
modo di fare politica in Valle d'Aosta, perchè ci sono decine di
persone che ci rinfacciano questa scelta di Cogne, e a maggior
ragione ce la possono rinfacciare perchè è stato proprio mancato
l'obiettivo primario di favorire l'occupazione. Questo è un dato di
fatto che credo di far rilevare subito, al di là degli aspetti
economici dell'operazione. Si dovevano occupare 25 unità lavorative
iniziali per giungere alle 48, senza contare le 5 unità di
personale tecnico. Dopo 5 anni di attività ci siamo invece fermati
a 25, ed inoltre mi si dice che l'attuale situazione della fabbrica
sia estremamente precaria e che necessiti di una riconversione.
Ora, mi chiedo se la Regione può investire del denaro pubblico
in iniziative che non produrranno assolutamente niente. La mia
critica non è solo indirizzata alla Regione, ma è indirizzata anche
alle comunità locali che, con scelte errate, ne pagheranno le
conseguenze, come a Cogne, dove si è detto di sì ad una fabbrica
che stava bene dappertutto tranne che lì.
Dico anzi che, fra qualche anno, se le cose continueranno così e
se il processo di riconversione non andrà in porto, ci si dovrà
preoccupare di che cosa fare del bellissimo capannone costato un
miliardo e seicento milioni. Oltre tutto, non può essere neppure
utilizzato per eventuali attività sportive, perchè nel suo interno
ci sono dei pilastri. E' bene correre dietro a certe iniziative,
specie quando sono sollecitate, però bisogna che coloro che se ne
fanno paladini abbiano almeno il coraggio morale e civile di dire
che hanno sbagliato. In questo caso non tutti possono essere
assolti, perchè i soldi sono della collettività e non sono né degli
abitanti di Cogne né di quelli di Aosta, ma di tutti coloro che
operano in questa regione: la riflessione dovrà essere in futuro
più approfondita.
Sulla base dei dati a disposizione, mi dichiaro soddisfatto
della risposta perchè è risultata puntuale, anche se il giudizio
politico resta negativo.
