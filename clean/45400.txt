Classificazione
TRASPORTI E VIABILITÀ
Viabilità
Autostrade e trafori alpini



Oggetto del Consiglio n. 2154 del 12 gennaio 2023 - Resoconto
OGGETTO N. 2154/XVI - Interpellanza: "Interlocuzioni con RAV
S.p.A. e gli altri attori coinvolti al fine di evitare le chiusure
del tratto autostradale "Morgex-Courmayeur"".
Bertin (Presidente) -
Punto numero 35. Illustra
l'interpellanza il consigliere Aggravi.
Aggravi (LEGA VDA)
- Non andiamo molto lontani dalla zona
interessata dall'iniziativa dei colleghi di Pour l'Autonomie e ci
concentriamo proprio sulla parte più relativa al raccordo
autostradale. Il 13 dicembre scorso il tratto di autostrada che da
Aosta arriva appunto all'imbocco del Tunnel è stato chiuso, tra
l'altro in una giornata caratterizzata da precipitazioni nevose di
un certo rilievo, una volta nevicava anche molto di più, o meglio
in altri inverni nevicava anche di più; il tratto autostradale è
stato chiuso con tutte le problematiche che ci sono state sulla
statale, perché, ovviamente, due strade abbiamo e due strade ci
sono.
A fronte di questo, però ci sono state ulteriori problematiche
che hanno interessato quell'area. Nell'interpellanza parliamo
appunto dell'ultimo tratto Morgex- Courmayeur, perché sappiamo
esserci appunto l'uscita di Morgex poi successivamente quella di
Courmayeur, insomma la prima e poi la successiva, e laddove si
creano delle code di attesa per il traforo sappiamo che
l'autostrada viene chiusa scendendo fino alla chiusura di Morgex e
questo porta ovviamente tutto il traffico più o meno di attesa
sulla statale con notevoli problematiche.
Non è una problematica che interessa solo Skyway che è lì vicino
o l'abitato di Entrèves, ma interessa di fatto tutti gli abitati
che insistono su quel tratto autostradale.
È una problematica che, almeno per quello che si è vissuto,
abbiamo visto svolgersi di più in estate con ingente traffico tra
l'altro con l'ultimo tratto che ha un'ulteriore problematica estiva
che è la gestione degli accessi alla Val Ferret e anche alla Val
Veny, che sono notevolmente interessate da traffico nel periodo
estivo, soprattutto nelle belle giornate, e questo genera una
congestione complessiva con notevoli ricadute e problematiche su
tutto l'asse, diciamo che di fatto da Morgex arriva a Courmayeur
nel momento in cui viene chiuso l'ultimo tratto.
Per questo motivo chiediamo appunto al Governo regionale intanto
"Quali siano state le cause dell'avvenuta chiusura del 13
dicembre", "Quale sia ad oggi la procedura che viene posta in
essere per la gestione di eventi di tale portata", in questo caso
ovviamente la chiusura era relativa a tutto il tratto gestito dalla
RAV. "Quale sia la motivazione che determina la chiusura",
l'abbiamo messo al singolare, perché di fatto ci sono tre uscite e
quindi possono anche essere chiuse non tutte e tre ma solo
parzialmente, appunto nell'ambito della Morgex-Courmayeur e "Quale
sia la procedura che viene posta in essere per la gestione di tale
evento".
Sappiamo effettivamente che il tratto che insiste sul comune di
Courmayeur è in gran parte in galleria, però, ripeto, le vie di
accesso al Tunnel quelle sono, non ne abbiamo di altre.
"Se vi siano state e quali ne siano state le conclusioni, i
contenuti, le osservazioni, le prospettive", non sappiamo, ma
comunque "Quali interlocuzioni ci sono state con i soggetti a vario
titolo coinvolti nella gestione delle problematiche attinenti al
tratto autostradale in gestione alla RAV" e "Se vi sia intenzione,
alla luce di tali eventi,  di avviare una nuova fase di
interlocuzione con gli attori a vario titolo coinvolti al fine di
evitare le chiusure del tratto autostradale" e via discorrendo.
In questo senso diciamo che posso semplificare le ultime due
domande, cercando di capire fino ad oggi quali sono state le
interlocuzioni - in particolare con RAV e con gli altri attori,
penso anche agli attori della sicurezza - su quello che è successo
e su quelle che possono essere le prospettive. Questo perché?
Perché ovviamente sappiamo che al di là della percorribilità e del
fatto che tutto quel tratto, soprattutto di statale, non è fatto
per "gestire" il traffico che deve andare oltralpe e il traffico
che invece si muove all'interno della Valdigne, e soprattutto
sappiamo anche che eventualmente - e questo capita soprattutto
nella stagione in cui la popolazione dell'alta valle è numerosa per
effetto appunto del turismo - anche che eventualmente si possono
verificare problematiche legate all'accesso di mezzi di soccorso o
comunque, in senso lato, a una gestione complessiva del traffico.
Dico anche questo, perché effettivamente ricordiamo anche
prospettate ipotesi di terze corsie - cioè di una cementificazione
dell'ultimo tratto del traforo, soprattutto - che avrebbero
generato non pochi problemi anche su un'area che ha lo spazio che
ha, e, soprattutto, ha anche una presenza, direbbe qualcuno,
antropica già molto consistente; e quindi capire effettivamente
anche in ottica pro futuro, anche per capire effettivamente quali
possono essere le soluzioni e io direi anche perché viene chiuso
soprattutto l'ultimo tratto, che è quello che è chiuso con più
frequenza, per evitare appunto che quell'area possa avere in
determinati giorni delle problematiche, ma soprattutto per evitare
una congestione che in alcune giornate sostanzialmente blocca
completamente la percorribilità di quelle strade.
Presidente -
Risponde il Presidente della Regione.
Lavevaz (UV)
- Rispondo io, in quanto si tratta di
questioni afferenti più all'ordine pubblico e alla viabilità e che
ho seguito direttamente anche nei mesi estivi con le diverse
interlocuzioni. Dividerei le questioni in due, nel senso che una è
relativa all'oggetto più nello specifico dell'interpellanza, ossia
le chiusure avvenute nel corso del mese di dicembre, che hanno
natura effettivamente più straordinaria, altro aspetto invece è
quello diciamo "estivo" che lei ha citato, che illustro nella
seconda parte della risposta.
Per quanto riguarda la prima parte, riporto quanto mi è stato
riportato, scusate il gioco di parole, anche a seguito delle
richieste che avevo fatto già nel mese di dicembre, in particolare
il 13 dicembre quando, a causa di un evento specifico, si è chiusa
l'autostrada in una giornata per altro complessa, legata alla
nevicata che era anche in corso. La causa di questa chiusura è
stata in buona sostanza una manovra vietata da parte di un
conducente di un mezzo pesante che, in direzione Monte Bianco,
all'altezza della Galleria Leverogne sul viadotto Avise ha tentato
di effettuare un'inversione di marcia all'altezza di un varco
riservato agli interventi di emergenza.
Complice la nevicata in atto in quella mattinata, il mezzo si è
messo di traverso lungo la carreggiata nord, questo alle prime ore
del mattino, erano le 6:50.
La RAV ha disposto con il supporto della Polizia Stradale
l'uscita obbligatoria del traffico allo svincolo di Aosta Ovest,
avvisando tutti i soggetti coinvolti tramite procedura solita,
quindi tramite la centrale unica di soccorso della Protezione
Civile. Alle ore 7:21 il personale della RAV è intervenuto sul
posto, ha richiesto l'intervento del soccorso meccanico pesante per
la rimozione del mezzo con l'indicazione di raggiungere lo svincolo
di Morgex lungo la Statale 26, visto il blocco della carreggiata
che era causata dal mezzo stesso; a questo punto si è verificato
però un altro problema, nel senso che un mezzo pesante si era nel
frattempo bloccato sulla Statale 26 a causa della nevicata in
località Runaz, causando quindi anche un ritardo nell'intervento
sull'autostrada che è avvenuto solo alle 9:37. La RAV ha di
conseguenza effettuato lo sgombero della neve accumulato sulla
carreggiata nord e riaperto la carreggiata alle 10:06. Questo è
l'evento diciamo straordinario del 13 dicembre.
La seconda domanda è: "Quale sia la motivazione che determina la
chiusura del tratto autostradale nell'ambito Morgex-Courmayeur e
quale sia la procedura che viene posta in essere per la gestione di
tale evento e quali sono le procedure". Rimanendo nel tecnico,
diciamo che in generale le deviazioni del traffico autostradale
della tratta Aosta-Courmayeur sulla viabilità ordinaria sono
codificate nel piano di emergenza autostradale della RAV e sono
gestite secondo delle procedure condivise in sede di comitato
operativo della viabilità.
Le motivazioni sono in generale riconducibili a incidenti lungo
l'autostrada o a traffico intenso al traforo del Monte Bianco con
la seguente progressione procedurale: la formazione di coda nella
galleria Dolonne Nord, che per norma di sicurezza deve essere
evitata, comporta l'istituzione dell'uscita obbligatoria a
Courmayeur Sud, e su questo poi ritorno nella seconda parte della
risposta.
Secondo punto: l'aggravio della situazione e della viabilità in
direzione Tunnel Monte Bianco comporta l'istituzione dell'uscita
obbligatoria a Morgex. L'ulteriore aggravio della situazione con
formazione di coda nella galleria Chabodey comporta l'istituzione
dell'uscita obbligatoria Aosta ovest, ovviamente questa siamo ormai
a 30 chilometri: in questi casi la Protezione Civile per il tramite
della CUS attiva gli enti, comandi, organismi, progressivamente
interessati, ovvero la Polizia Stradale, i Carabinieri, la Guardia
di Finanza, il Corpo Forestale Valdostano, l'ANAS e la Polizia
Locale, in particolare del comune di Courmayeur, nonché la SAV per
il presidio e la gestione del traffico nelle intersezioni tra le
diverse viabilità comunali, regionali, statali e autostradali.
La procedura prevede inoltre, al fine di ridurre al minimo gli
impatti sulla viabilità ordinaria, di riutilizzare le aree di
regolamentazione J e TMB, gli stalli presso l'autoporto nord,
eventualmente altre aree nella zona al fine di applicare un filtro
dinamico dei veicoli; questa è la procedura standard codificata che
viene messa in atto. Rispetto alle ultime due domande, invece, su
"Quali siano state le conclusioni, i contenuti e le osservazioni e
prospettive e interlocuzioni", eccetera, e "Se sia intenzione alla
luce di tali eventi avviare una nuova fase di interlocuzione con
gli attori", ecco, su questo confermo che in realtà già l'anno
scorso avevamo avuto diversi incontri sul tema, perché, seppur
ancora in una fase di flussi leggermente attutiti, qualche problema
c'era già stato; effettivamente quest'anno il mese di agosto non
possiamo dire che le giornate siano state delle singole emergenze,
perché questa situazione di chiusure dell'autostrada è avvenuta
sostanzialmente per tutto il mese di agosto, quindi non si può dire
che questa sia un'emergenza, è diventata un'ordinarietà durante un
mese.
Ho già fatto una riunione - adesso non ho il giorno preciso ma
era o fine agosto o la prima settimana di settembre, quindi appena
terminata la fase critica dell'emergenza -in cui ho convocato
Polizia Stradale, ovviamente i concessionari, sia le Autostrade,
Tunnel, Protezione Civile, Comune di Courmayeur, per cercare di
capire come evitare, in prospettiva, come mettere in atto delle
situazioni che possano in qualche modo attutire questa
problematica.
Il problema fondamentale è quello dell'incolonnamento in
galleria, che ha dei problemi di sicurezza e quindi - come dicevo
prima, elencando in maniera didascalica la procedura - nel momento
in cui si formano delle code nella Galleria Dolonne viene chiusa
l'autostrada, direzione uscita obbligatoria Courmayeur sud.
Stiamo cercando di mettere in piedi le procedure che possano
evitare questo, e l'unica procedura possibile - però in fase di
valutazione non è ancora codificata, ma la si sta valutando per la
prossima estate - è quella, in buona sostanza, di cantierizzare, se
così possiamo dire, una corsia, nel senso di rendere
l'incolonnamento su una corsia e lasciare una corsia libera per i
mezzi di soccorso o eventualmente per mezzi a sostegno di qualsiasi
tipo.
L'impossibilità per qualsiasi emergenza sanitaria o di altro
tipo di poter uscire dalla colonna è il problema scatenante di
queste procedure, questo può essere anche in caso di incidente, di
incendio, di qualsiasi tipo insomma. La possibilità di poter
defluire in qualche modo deve esserci, quindi l'idea di rendere
l'incolonnamento ridotto a una carreggiata, anche perché poi di
fatto ci si riconduce a una carreggiata nel Tunnel, sembra essere
una soluzione percorribile; ripeto, stanno facendo tutte le
verifiche puntuali a livello di sicurezza e di sostenibilità di
questa procedura, questo permetterebbe anche a livello sensoriale,
diciamo così, per chi è in macchina di muoversi di più, perché,
ovviamente, se si è incolonnati su una colonna ci si muove di più
rispetto a stare bloccati su due colonne, magari più tempo. Sono
diversi aspetti che però riteniamo assolutamente fondamentali
perché la situazione - che poi lei conosce bene - che Courmayeur ha
vissuto nel corso dell'anno scorso è assolutamente insostenibile,
perché con i dispositivi di navigazione satellitare che si
aggiornano automaticamente, vedendo degli spazi vuoti vanno a
condurre i veicoli all'uscita Sud col risultato che si è
sostanzialmente bloccato tutta la rete viaria o interna del Comune
di Courmayeur, con anche delle problematiche oggettive legate anche
ai tanti residenti e non, insomma ai tanti domicilianti: a
Courmayeur in quel mese vi sono oggettivi problemi di sicurezza,
perché un infartuato, c'è stato un caso, ha avuto dei problemi ad
arrivare sino alla statale, quindi sono delle situazioni che in
qualche modo dobbiamo riuscire a gestire al meglio che possiamo;
poi è chiaro che vi sono dei limiti strutturali ai quali dobbiamo
far fronte, ma con delle soluzioni che possano essere messe in
atto.
Le ultime cose che dico, poi ho finito il tempo, sono anche
quelle di ottimizzare le circolazioni dei mezzi pesanti, questo è
stato oggetto di un Decreto prefettizio che viene fatto ogni anno,
alla fine dell'anno o all'inizio dell'anno, con tutte le
limitazioni, i divieti, eccetera, per cercare di razionalizzare al
meglio in particolare l'utilizzo dell'area di regolazione di
Pollein. Questo per cercare almeno sui mezzi pesanti di essere
vigili rispetto alla regolamentazione dei flussi, ma anche ad
esempio banalmente in caso di nevicate, i mezzi pesanti che si
mettono in strada per raggiungere il Monte Bianco siano attrezzati
per farlo e non si trovino poi in mezzo alla strada, di traverso,
con le gomme non adatte a raggiungere il Tunnel. Sono diverse le
iniziative, il problema non è semplice, ma le soluzioni credo che
ci possano essere.
Presidente -
Per la replica, consigliere Aggravi.
Aggravi (LEGA VDA)
- Effettivamente mentre lei appunto
stava rispondendo pensavo - e parlo dell'ultimo punto sul discorso
dell'utilizzo di Pollein - che effettivamente limitatamente, se
vogliamo, al traffico pesante - poi certe situazioni dove c'è
l'uomo di mezzo poco si può fare, però e magari anche a quell'ora,
lei parlava appunto del mattino presto - però sicuramente laddove
c'è una chiusura per altre motivazioni o comunque anche legata a
una gestione magari più ottimale in caso di evento meteorologico
particolare, il traffico pesante che poi è quello che in alcune
situazioni genera più problematiche, sia dal punto di vista degli
spazi che dal punto di vista eventualmente anche della dotazione,
cioè un conto è un TIR intraversato e un conto è un'auto...
effettivamente sull'utilizzo dell'area di Pollein potrebbe esserci
secondo me - ripeto, poi sono i tecnici che giustamente devono dire
la loro - una maggiore gestione.
Sulla galleria di Dolonne faccio una battuta dell'uomo della
strada ma la prenda come... penso che sicuramente gliele hanno
fatto anche a lei, perché un po' tutti ci siamo trovati...
Probabilmente le gallerie di Genova hanno un certo tipo di gestione
e invece la galleria di Dolonne è particolarmente problematica.
Personalmente a stare in coda a un'unica colonna nella galleria di
Dolonne ho degli spazi che nelle gallerie liguri non ci sono, e
penso che tutti lo abbiamo vissuto. Banalmente anche solo la luce,
perché in alcune gallerie laggiù sappiamo, soprattutto in
determinati giorni, che non ce n'è. Per carità, io su quel punto
lì, anzi, magari anche a una gestione duplice, va bene la chiusura,
però si potrebbe evitare magari di girare il flusso totalmente su
una strada ma sfruttarne due, però sicuramente il problema va
gestito e il problema io mi auguro che, in vista principalmente
della stagione estiva... perché l'afflusso, soprattutto la
permanenza di traffico più che altro si è vista nel periodo estivo,
lei ricordava agosto, effettivamente ad agosto ho difficoltà a
ricordare una giornata in cui non ci sia stata questa problematica.
Lo dico anche perché, sappiamo benissimo, al di là poi dei
navigatori,  che ognuno cerca di utilizzare anche le strade
che insistono sulle frazioni e sui comuni, ma, per forza di cose,
in alcuni punti dobbiamo passare per forza dalla statale e la
statale sappiamo che... seppure sia una statale particolare perché
è stata superstrada finché non si è aperta l'autostrada e fa anche
un po' specie, perché chi è cresciuto con l'ultimo tratto di
autostrada, come il sottoscritto chiusa, per gli inizi, e quindi
tutto il traffico leggero e pesante era su quella superstrada e
andare o venire ad Aosta era davvero un'avventura rispetto a oggi,
e ci ricordiamo tutti i TIR che erano intraversati o quant'altro
soprattutto nell'ultimo pezzo... ecco, trovarsi oggi in una
situazione dove abbiamo un'autostrada, abbiamo anche una statale in
migliori condizioni, se vogliamo, rispetto al passato, fa un po'
specie trovarsi poi in questa situazione.
Io mi auguro che però, tra tutti, si possa arrivare a una
gestione più ottimale, ovviamente sperando che il Tunnel rimanga
aperto, perché sappiamo che poi il grosso del traffico è un
traffico di passaggio, non è un traffico che insiste sull'area.
