Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 1618 del 9 febbraio 2011 - Resoconto
OGGETTO N. 1618/XIII - Interpellanza: "Modifica dei criteri
per la concessione dei contributi agli enti e alle associazioni
operanti in Valle d'Aosta per le iniziative di promozione della
legalità e della sicurezza".
Interpellanza
Ricordato che la legge regionale n. 11 del 29 marzo 2010
"Politiche e iniziative per la promozione della legalità e della
sicurezza" "promuove e sostiene iniziative per la promozione sul
territorio della legalità e della sicurezza realizzate da enti e
associazioni operanti in Valle d'Aosta";
Sottolineato che per il sostegno alle iniziative sopra
richiamate la Regione può erogare contributi economici e che la
deliberazione della Giunta regionale n. 2298 del 27 agosto 2010 ha
disciplinato le modalità ed i criteri per la concessione;
Evidenziato che le domande di contributo regolarmente
pervenute, per l'anno 2010, sono state tre, per una spesa
complessiva ammontante ad euro 17.085,00 con un corrispondente
presunto contributo regionale massimo pari ad euro 5.150,00 (nella
misura massima del 30 percento della spesa ammissibile come
previsto dall'articolo 3 comma 2 della legge regionale
11/2010);
Rilevato che le domande presentate sono state poche e che,
parimenti, il corrispondente capitolo di bilancio, relativo al
2010, stanziava la somma di euro 100.000,00;
Osservato che la scarsa informazione e la novità non hanno
giocato a favore e che, forse, le associazioni di volontariato si
sono trovate in difficoltà anche in relazione alla tipologia delle
spese ammissibili e dalla percentuale di contributo ritenuta
insufficiente;
Rilevato che il bando nazionale per l'anno 2010 relativo alla
legge 266/1991 per la presentazione di progetti sperimentali di
volontariato, per quanto riguarda le spese ammissibili contiene una
novità, peraltro già in essere in alcune Regioni: la valorizzazione
dell'attività volontaria. In pratica si tratta di dare un valore -
economico - a tutte le azioni volontarie, alla quota parte
dell'ammortamento della struttura e delle attrezzature, delle spese
vive di gestione (affitto, luce, acqua, riscaldamento, telefono)
contabilizzandola nella quota da riconoscere all'organizzazione
proponente;
i sottoscritti Consiglieri regionali
Interpellano
il Presidente della Regione per sapere se ritiene accoglibile
l'indicazione contenuta nel bando 266/1991, relativo all'anno 2010,
di considerare quindi, nelle spese ammissibili, per i progetti
relativi alla legge regionale 11/2010, la "valorizzazione
dell'attività volontaria" e se ritiene utile approfondire questa
ipotesi nella Conferenza regionale sulla legalità e la
sicurezza.
F.to: Rigo - Carmela Fontana
Presidente
- La parola al Consigliere Rigo.
Rigo (PD)
- Grazie Presidente.
"La lotta alla mafia deve essere anzitutto un movimento
culturale che si abitui a sentire la bellezza del fresco profumo
della libertà, che si oppone al puzzo del compromesso morale,
dell'indifferenza, della contiguità e quindi della complicità"
.
Con queste parole il magistrato Paolo Borsellino concluse l'ultima
intervista rilasciata al settimanale di approfondimento del TG5
"Terra". Era il 29 giugno 1992, 20 giorni prima della strage di via
d'Amelio. Proprio da questa frase è stato tratto il titolo della
conferenza che si terrà ad Aosta il prossimo 12 febbraio, a cui
parteciperà Salvatore Borsellino, fratello di Paolo. La
manifestazione, promossa dall'Associazione Valdostana l'Albero di
Zaccheo, dall'Azione Cattolica, da Libera Valle d'Aosta, con gli
oratori Saint-Martin e Immacolata, rientra nell'ambito del progetto
"La legalità, uno strumento per la difesa della pace"; un progetto
che prevede una serie di azioni, di percorsi di formazione, una
scuola di teatro rivolta agli adolescenti, visite guidate alla
Cascina Caccia, un bene confiscato alla mafia e destinato al
riutilizzo sociale attraverso una ristrutturazione che la Regione
ha contribuito a finanziare. Il progetto presentato da l'Albero di
Zaccheo è finanziato con il contributo previsto dalla legge
regionale n. 11/2010, "Politiche ed iniziative regionali per la
promozione della legalità e della sicurezza". Legge importante,
come abbiamo detto in Consiglio regionale, strumento concreto nella
promozione della legalità, elemento indispensabile per la
formazione di cittadini consapevoli in una società rispettosa dei
diritti fondamentali della civile convivenza.
La legge sostiene le iniziative realizzate da enti e
associazioni operanti in Valle d'Aosta stanziando a tal fine una
cospicua somma. Ma le domande presentate per il bando 2010 sono
state poche, solo tre; l'Albero di Zaccheo, il Comune di Torgnon e
la chiesa cristiana evangelica pentecostale, per una spesa
preventivata di 17.000 euro, determinando un contributo a carico
della Regione di poco più di 5.000 euro. Poche le domande e
conseguentemente una richiesta di finanziamento che lascia
praticamente intatto il fondo di 100.000 euro stanziato dalla
legge. Questo è il motivo della presentazione della nostra
interpellanza: capire le ragioni di questo scarso interesse e,
nello stesso tempo, individuare e correggere, se possibile, le
direttive che non favoriscono una più larga partecipazione.
Forse, la prima ragione dello scarso interesse è quella della
novità e del poco tempo a disposizione delle associazioni e degli
enti per preparare i progetti e presentare le domande di
contributo. Ricordo che la deliberazione della Giunta regionale che
definiva le modalità e i criteri è del 27 agosto 2010 e che le
domande dovevano pervenire alla Regione entro il 15 ottobre, un
periodo di tempo relativamente breve per una legge nuova. Poco
tempo, quindi, e scarsa pubblicizzazione, forse; certamente queste
alcune delle ragioni. Io credo però che anche il rapporto,
stabilito in legge all'articolo 3, comma 2, fra il costo del
progetto e il contributo massimo erogabile dalla Regione, 30
percento della spesa ammissibile, sia stato un ostacolo per le
associazioni di volontariato, per la maggior parte delle
associazioni di volontariato. Dover affrontare, con finanziamenti
propri, il 70 percento della spesa per il progetto è un elemento
che, forse, ha frenato le iniziative. Ed allora, per venire
incontro alle difficoltà delle associazioni, la proposta che
avanziamo - se non si vuole modificare la legge regionale, se la si
vuole modificare è un altro discorso -, è quella di definire meglio
la tipologia delle spese ammissibili.
Nelle premesse all'interpellanza abbiamo indicato la novità
contenuta nel bando nazionale per il 2010, relativa alla legge n.
266/1991 per la presentazione di progetti sperimentali di
volontariato: la valorizzazione dell'attività volontaria. La
possibilità cioè di inserire come quota parte a loro carico la
valorizzazione complessiva delle attività di volontariato che non
costituisce un costo ma la stima figurativa del corrispondente
costo reale che può essere soggetta solo ed esclusivamente per la
realizzazione di quel progetto. Dare cioè un valore economico alle
azioni volontarie, contabilizzandole nella quota a carico
dell'organizzazione proponente. Così come riconoscere una quota
parte, forfetaria, dell'ammortamento della struttura e delle
attrezzature, delle spese vive di gestione (l'affitto, la luce, il
riscaldamento, l'acqua, ecc) che si spenderebbero comunque, parte
indispensabile del progetto presentato, contabilizzandole, anche
queste, nella quota da riconoscere all'organizzazione proponente.
Una proposta, la nostra, che muove da una semplice constatazione:
il vero patrimonio delle associazioni è il volontariato, le risorse
umane, i beni e gli strumenti. Una proposta che ci sembra concreta,
anche per far comprendere a tutti l'impatto economico del
volontariato. Se si dovessero pagare certe iniziative non sarebbero
possibili, e rendersene conto è essenziale, perché abbiamo bisogno
oggi e, ancor di più domani, del volontariato, altrimenti la
sussidiarietà diventerebbe una via impraticabile.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Il collega Rigo ha voluto ricordare correttamente quali sono gli
spunti che a più riprese sono stati oggetto di riflessioni e di
approfondimenti in quest'aula per quanto riguarda il percorso della
legalità, le iniziative che sono state prese, per poi venire, come
è puntuale nell'interpellanza, ad un fatto specifico: capire se e
come nella fase in cui si è vista la prima applicazione di una
norma può funzionare, se è corretto che rimanga tale o se ci sono
ulteriori interventi. In questo credo di interpretare le finalità
con cui è stata presentata questa iniziativa.
Oltre a ringraziare gli interpellanti per aver riportato
all'attenzione il tema dell'applicazione della legge, che è
recentissima e non ha ancora precedenti, è importante osservare che
dopo l'entrata in vigore a fine aprile dello scorso anno, la prima
riunione della conferenza regionale sulla legalità e sicurezza -
dove sono state definite le linee prioritarie di intervento per
l'erogazione dei contributi - si è tenuta il 2 luglio, e il 27
agosto la Giunta ha definito le modalità e i criteri, fissando al
15 ottobre...anche lì forse c'è stato un eccesso di zelo, nel senso
che abbiamo detto 15 ottobre per poter utilizzare i fondi del 2010.
Su questo siamo convinti che ci deve essere più spazio per
diffondere questo messaggio. La procedura era accompagnata, oltre
che dall'informazione attraverso le consuete modalità: comunicati,
sito Internet, diffusione attraverso gli organi di informazione, da
una comunicazione mirata nei confronti dei soggetti potenzialmente
interessati quali gli enti locali, la consulta regionale del
volontariato e dell'associazione promozione sociale CSV della Valle
d'Aosta, le ONLUS, la diocesi di Aosta, gli enti e le altre
confessioni religiose e le organizzazioni sindacali, quindi quelli
che potenzialmente potevano essere i presentatori sono stati tutti
interessati per tempo, ma condivido che il tempo per prepararsi
alla presentazione era sicuramente scarso, e in un periodo non
ottimale per fare questo lavoro.
La presentazione di sole tre domande pertanto credo sia da
imputare a più fattori, forse l'informazione c'è stata, ma non si è
dato il tempo per sviluppare questi progetti. Rispetto a queste
difficoltà c'è anche la novità di una misura che non ha permesso ai
potenziali proponenti di sviluppare appieno la progettazione delle
iniziative, proponendo dei progetti concepiti in rete con altri
partner pubblici e privati, così come previsto dalla delibera che
ho ricordato del 27 agosto. Credo che la delibera già dava atto che
si trattava della prima applicazione dell'articolo 3 della legge n.
11, e che i criteri e le modalità approvate sarebbero state
attentamente valutate dopo il primo anno di applicazione. Pertanto,
nella prossima conferenza sulla legalità e sicurezza, oltre alla
definizione delle linee prioritarie di intervento per il 2011,
potranno essere esaminate, quindi diamo già da subito la
disponibilità per prevedere delle modalità di modifica di
intervento, senza bisogno di modificare la legge, altrimenti
allunghiamo di nuovi i tempi, faremo di tutto per accogliere i
suggerimenti che scaturiscono dalla scarsa affluenza di domande e
per tener conto di quello che il collega diceva sulla valutazione
del lavoro del volontariato.
Questo è un tema molto spinoso, perché il discorso è che il
limite fra il volontariato e il volontariato pagato che diventa
lavoro a tutti gli effetti rischia di fare concorrenza al lavoro
normale, in quanto non è più volontariato; abbiamo dei casi
borderline
sul sistema sanitario che già cominciano a
preoccupare e a creare qualche problema, nel senso di dire: se io
mi iscrivo come volontario, poi vengo preso, pagato e
ufficializzato...allora ditemelo! Io magari ho una lista aperta di
altri che hanno fatto i concorsi che non vengono presi perché
potrebbero fare lo stesso lavoro, ma sono assunti a tempo
indeterminato! Lo dico non per escludere questa possibilità, che va
valutata molto attentamente, ma per evitare che nascano dei
problemi su altri settori.
Per il resto condivido le osservazioni fatte, faremo
l'impossibile per recepirle nella prossima riunione della
conferenza. Grazie.
Presidente
- La parola al Consigliere Rigo.
Rigo (PD)
- Come abbiamo detto, consideriamo molto
importante la legge approvata l'anno scorso dal Consiglio
regionale. Abbiamo sollevato un problema, ci fa piacere che questo
problema sia preso in considerazione e che verrà discusso nella
sede propria, che è quella della conferenza. Siamo soddisfatti
della risposta del Presidente della Regione.
Volevo solo fare un'osservazione rispetto alla puntualizzazione
fatta sul volontariato e la sua valorizzazione. Certo, ci sono
grossi problemi, bisogna prestare molta attenzione, oltre ai
problemi ci sono stati scandali e questioni che vanno al di là
degli scandali rispetto al rapporto fra il volontariato e le
società di servizi. Credo che la valorizzazione effettiva del
volontariato potrebbe essere uno strumento in mano anche alle
associazioni di volontariato piccole, per difendere il loro
patrimonio. Grazie.
Presidente
- Cari colleghi, vista l'ora, dichiaro
conclusi per questa mattinata i lavori dell'odierna seduta del
Consiglio regionale. I lavori riprenderanno alle ore 15,30 con la
discussione del punto 18 all'ordine del giorno.
La seduta è tolta.
---
La seduta termina alle ore 12,50.
