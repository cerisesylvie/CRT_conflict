Classificazione
AMBIENTE
Stoccaggio e smaltimento rifiuti



Oggetto del Consiglio n. 1342 del 16 luglio 2015 - Resoconto
OGGETTO N. 1342/XIV - Interrogazione: "Problematiche relative
alle nuove modalità di raccolta dei rifiuti urbani".
Président
- La parole à l'Assesseur Bianchi.
Bianchi (UV)
- Sì, grazie Presidente.
Circa il punto 1 dell'interrogazione:
"se sono disponibili
dati sulle raccolte e se vi sono conferme di miglioramenti
conseguiti in termini sia di quantità e sia di qualità"
, posso
dire che i dati rilevati dal gestore del Centro di trattamento di
Brissogne evidenziano miglioramenti sia in termini di quantità che
di qualità. Nello specifico, i dati riguardanti le percentuali
medie di raccolta differenziata rilevata a partire dal 1° giugno
2015, data di avvio delle nuove modalità dei flussi, aggiornate al
14 luglio del 2015 e raffrontate con lo stesso periodo del 2014,
registrano in generale nella Regione un aumento di 6.60 punti
percentuali di raccolta differenziata. Ad Aosta i punti percentuali
di differenziata sono pari a 18.60, nell'autorità di subATO Evançon
3.32, nella Grand Combin 8.97, nella Gran Paradiso 7.52, nella
Monte Emilius 4.50, nella Monterosa 15.89. Viceversa, nella Monte
Cervino, nella Valdigne e nella Walser registriamo invece punti
percentuali in negativo, e rispettivamente: meno 1.62, meno 0.53 e
meno 0.25 (comunque le fornirò la tabella).
Sicuramente posso sottolineare come in alcune autorità di subATO
dal 1° di giugno scorso, la percentuale di raccolta differenziata
ha raggiunto livelli direi buoni. Nella Grand Combin siamo arrivati
a 70.10, ad Aosta al 63.37 e nella Mont Rose al 62.29 e la Grand
Paradis, la Walser, la Monte Emilius e la Monte Cervino superano il
50 percento. In tutta la regione arriviamo come media al 53.46.
Assumendo poi a riferimento il 1° semestre dell'anno e
confrontando i dati con lo stesso periodo del 2014 rileviamo
parimenti un
trend
positivo di 2 punti percentuali; quindi
vuol dire che spalmando il mese di giugno sui sei mesi abbiamo 2
punti percentuali di miglioramento. Come ho già avuto modo di
dichiarare, il periodo considerato (un mese) è certamente troppo
breve per fornire dati utili ed elaborare statistiche; tuttavia è
interessante per avere prime informazioni sull'andamento della
raccolta differenziata dopo l'introduzione dei nuovi flussi. Il
trend
positivo della raccolta differenziata appare molto
interessante proprio nelle due autorità di subATO in cui è stata
avviata anche la raccolta della frazione organica. Anche per quanto
riguarda le autorità di subATO, che hanno registrato un segno meno,
si tratta di ambiti ad alta vocazione turistica, dove nel periodo
estivo si registra un importante significativo aumento della
produzione dei rifiuti, e dunque i dati che verranno rilevati
immagino fra tre mesi saranno sicuramente diversi. In generale c'è
poi da evidenziare che, in considerazione dell'arco temporale molto
piccolo, un mese comporta il fatto che nell'ultima settimana
considerata in determinate zone è stata fatta magari solamente la
raccolta dell'indifferenziata e non quella della differenziata e
quindi il segno meno è dovuto anche a questo.
In termini di qualità, come premessa occorre precisare che le
indagini merceologiche sono effettuate normalmente a campione dai
gestori degli impianti che ricevono il materiale e nell'arco di
questo mese, soprattutto nelle ultime due settimane, il flusso del
vetro risulta essere ormai quasi completamente monomateriale,
segnale evidente che gli utenti hanno recepito le indicazioni
fornite. Il flusso del multimateriale è in progressivo aumento,
così come in progressiva riduzione (questo è estremamente
importante) è il flusso della frazione indifferenziata, mentre
l'organico è di buona qualità.
Relativamente al punto 2 dell'interrogazione:
"quali problemi
sono stati riscontrati in fase di avvio del servizio"
, nel 1°
mese di raccolta (e qui sto parlando appunto del cambiamento dei
flussi) secondo le nuove modalità, a livello regionale non si sono
verificati particolari situazioni di difficoltà, se non quelle che
accompagnano ogni cambiamento, soprattutto nelle prime settimane.
Da questo punto di vista diciamo che ogni autorità di subATO ha
agito autonomamente per quanto attiene all'organizzazione operativa
sul proprio territorio. Per esempio il posizionamento degli adesivi
illustrativi di ogni raccolta in alcuni casi è stata fatta
autonomamente, in altri casi è stato fatto dall'appaltatore, e
quindi i tempi in alcuni ambiti si sono un po' dilatati. Ad oggi
comunque risulta completata l'apposizione degli adesivi sul
territorio; rimane invece ancora in sospeso quella dei mastelli del
"porta a porta" di Aosta, che abbiamo segnalato e che dovrebbe
essere risolta in poco tempo. Per quanto concerne le problematiche
emerse nella gestione dei rifiuti nel comune di Aosta, con
particolare riferimento alla raccolta del centro storico, il Comune
ha avviato incontri con gli operatori economici e con le
associazioni che le rappresentano, che avevano rilevato appunto
diverse criticità e con gli stessi sono state individuate modalità
differenziate di raccolta in relazione alle specifiche esigenze
delle fasce di attività, tenuto conto che il servizio da rendere ad
attività commerciali diverse cambia. Le nuove modalità saranno
comunque avviate a partire dalla prossima settimana.
Infine, sul punto 3:
"se sono state avviate iniziative
concrete per il passaggio al riconoscimento dell'utente e alla
seguente tariffazione puntuale"
, su tale aspetto indicazioni
puntuali sono riportate nel Piano regionale di gestione dei
rifiuti; saranno pertanto avviate tutte le iniziative volte
all'attivazione di modalità che consentano un'applicazione il più
possibile uniforme sul territorio regionale non appena il Piano
sarà approvato. In ogni caso tali modalità saranno condivise con
tutte le autorità di subATO e dovranno tener conto anche di quanto
già avviato a livello territoriale dalle stesse. Nelle more
dell'approvazione del Piano, l'Assessorato, in occasione dei
diversi incontri avuti con le autorità di subATO sia a livello
tecnico che amministrativo-politico, ha comunque ricordato che il
riconoscimento puntuale dell'utente è un obiettivo da perseguire
così come l'avevamo votato, in maniera unanime, in Consiglio
regionale, finalizzato appunto ad una tariffazione coerente e
puntuale sulla gestione dei rifiuti. In fase di rinnovo degli
appalti in essere per la raccolta e il trasporto dei rifiuti
urbani, le autorità di subATO devono prevedere, laddove non già
previsto, una modalità di individuazione corretta degli utenti. Per
informazione, gli appalti in scadenza sono quelli delle autorità di
subATO dell'Evançon e del Mont Rose, che stanno già lavorando
insieme per definire un nuovo appalto; nella Walser la gara di
appalto è in fase di aggiudicazione, e nella Monte Emilius sono
stati avviati i lavori per il posizionamento dei seminterrati con
le calotte per il riconoscimento degli utenti. Quindi, se sommiamo
queste alla Mont Rose e ad Aosta, vediamo che comunque il
territorio lo stiamo coprendo.
Infine, in accordo con il CELVA, saranno avviate anche
iniziative di formazione rivolte ai dipendenti degli uffici
competenti delle autorità di subATO dei Comuni per la corretta
contabilizzazione delle tariffe a carico degli utenti. A tal fine è
già stato previsto per venerdì 17, in mattinata, un incontro con il
CELVA e con il responsabile tecnico dell'osservatorio, che è
propedeutico proprio all'organizzazione di un corso per i tecnici
nell'autunno del 2015. Grazie.
Si dà atto che dalle ore 9,20 assume la presidenza il
Vicepresidente Follien.
Follien (Presidente)
- La parola al Consigliere
Roscio.
Roscio (ALPE)
- Grazie Presidente, e grazie Assessore per
i dati che ci ha fornito.
Solo brevemente, per non sembrare schizofrenici: alcune notizie
erano già uscite su
La Stampa
, però quando noi abbiamo
predisposto l'iniziativa questi dati non c'erano ancora...perché
sennò sembra che non leggiamo neanche i giornali...noi, quando
abbiamo fatto l'iniziativa, non sapevamo ancora nulla sui dati, e
quindi il nostro interesse è cercare di capire.
Su questo si può fare una considerazione: dove ci sono i
risultati possiamo solo che essere soddisfatti. Avevamo condiviso
tutto un percorso in commissione, e poi come Consiglio, sulla
revisione dei flussi, che era solo il primo tassello di un qualcosa
di più complicato che avrebbe portato ad una gestione diversa della
raccolta dei rifiuti e dello smaltimento dei rifiuti in Valle
d'Aosta. Dai primi dati, anche se non sono riuscito a scrivere
tutto, mi sembra di capire che, sebbene non siamo ancora agli
obiettivi minimi di legge, lentamente ci stiamo arrivando e i
risultati migliori, a riprova che la scelta è quella corretta
(laddove si raccoglie la frazione organica), arrivano prima. Quindi
su questo non possiamo che dire: continuiamo su questa strada il
più velocemente possibile, e sono sicuro che non potremmo che
migliorare. Dall'altro lato c'è la questione della tariffa...adesso
noi abbiamo sentito che avverrà tutto in fase di revisione degli
appalti...su questo bisogna cercare di spingere il più possibile,
perché solo così, con l'unione della raccolta dell'organico e della
tariffazione (quindi facendo pagare ai cittadini qualcosa di equo),
si farà fare il salto di qualità definitivo alla Valle d'Aosta.
Riteniamo comunque che il percorso sia ancora lungo, nel senso
che non basta né raccogliere l'organico, né far le tariffe per
avere la gestione complessiva in Valle d'Aosta. Quindi su questo
noi ci aspettiamo e speriamo (alcune rassicurazioni sono arrivate)
che l'Assessorato voglia continuare con questo metodo di lavoro che
abbiamo seguito fino ad oggi, cioè quello che ha portato
all'approvazione di nuovi indirizzi, lavorando in commissione e
coinvolgendo anche i Consiglieri, tutti quelli interessati; è il
metodo che funziona ed è il metodo condiviso che ci sembra abbia
finalmente dato i primi risultati. Grazie.
Presidente
- Punto 9 all'ordine del giorno.
