Classificazione
TRASPORTI E VIABILITÀ
Viabilità



Oggetto del Consiglio n. 190 del 18 ottobre 2018 - Resoconto
OGGETTO N. 190/XV - Ritiro di mozione: "Impegno per la messa
in sicurezza del tratto di strada statale compreso tra lo svincolo
autostradale in comune di Quart e il confine est del capoluogo
regionale".
Fosson (Presidente) -
Punto n. 28 dell'ordine del giorno.
La parola al Consigliere Mossa per l'illustrazione.
Mossa (M5S) -
Vorrei fare una veloce carrellata sulla mia
interpellanza durante la precedente Assemblea, giusto per rendere
edotto chi ci segue da casa di cosa stiamo parlando, se ancora c'è
qualcuno che ci segue da casa visto l'andazzo dei Consigli... mi
riferisco esclusivamente a ieri mattina, non ai lavori che sono
stati fatti oggi.
Parliamo del tratto di statale 26 lungo quasi tre chilometri,
compreso tra lo svincolo autostradale in comune di Quart e il
confine est del capoluogo regionale, che presenta una serie di
criticità dettate dalla piattaforma stradale a quattro corsie che
induce a velocità elevate, dalla totale mancanza di attraversamenti
pedonali nonostante la forte urbanizzazione che si è creata e che
presumibilmente si verrà a creare, dalla quasi totale mancanza di
marciapiedi, dalla mancanza di spartitraffico centrale e dalla
presenza di innumerevoli accessi ad attività commerciali insistenti
direttamente sulla viabilità a grande scorrimento.
Nel tratto in questione si sono rilevati e continuano a
rilevarsi molteplici incidenti stradali, perlopiù dovuti a manovre
pericolose e illegali, consentite dall'assenza di spartitraffico e
da attraversamenti da parte dei pedoni nei tratti non consentiti.
Molti di questi incidenti, causati dalla mancanza di messa in
sicurezza del tratto in questione, purtroppo hanno avuto epiloghi
che sono costati vite umane: questo è quanto segnalato dal
sottoscritto all'Assessore nella precedente interpellanza.
L'Assessore Borrello nella sua risposta ha evidenziato che, non
trattandosi di sue competenze, avrebbe segnalato le problematiche a
chi di dovere, quando avrebbe avuto modo di incontrarlo il 25
ottobre: questo è il riassunto della sua risposta. Il suo
intervento è stato sicuramente più condito, ma il succo era
questo.
Assessore Borrello, sicuramente lei è stato molto esaustivo
relativamente a competenze, progettualità e programmazione degli
interventi sul tratto statale in questione da parte dell'ANAS,
mentre relativamente a quanto farà questa Amministrazione in
alternativa, o come lo vogliamo chiamare... piano B per tutelare i
cittadini, a parte una promessa di sollecito nei confronti del
Responsabile dell'area nord-ovest dell'ANAS, esaustivo non lo è
stato per niente. Che il Responsabile ANAS debba decidere a suo
piacimento sulla sicurezza dei cittadini valdostani o su chiunque
si trovi a transitare per questo tratto, senza che la Regione possa
avanzare le proprie ragioni mi lascia basito. Sollecitare e mettere
in evidenza le problematiche e le criticità in maniera
soft
non è abbastanza, a mio avviso, per chi ricopre la funzione di
amministratore come la sua. Vorremmo vedere nero su bianco un
impegno quanto meno puntuale nel portare avanti le soluzioni a
queste criticità e farsi ascoltare da chi di dovere. Interessi
economici di chi possiede attività commerciali o le controversie
nate per gli spazi di proprietà dell'ANAS rispetto a quelli di
proprietà commerciale non possono scavalcare le criticità relative
alla sicurezza dei cittadini.
Vorrei ricordare che, se non si riescono a trovare accordi tra
ANAS e commercianti su chi appartengono i tratti stradali, esiste
sempre la procedura di espropriazione per pubblica utilità, che è
un istituto giuridico italiano regolato dal decreto del Presidente
della Repubblica dell'8 giugno 2001, n. 327, in virtù del quale la
pubblica amministrazione può con provvedimento acquisire per sé o
far acquisire ad un altro soggetto, come, ad esempio, l'ANAS, per
esigenze di interesse pubblico, la proprietà o altro diritto reale
su di un bene, indipendentemente dalla volontà del suo
proprietario. Mi sembra che la sicurezza dei cittadini sia un
interesse oltremodo pubblico. Lei stesso ha detto che la sicurezza
dei nostri cittadini è la cosa prioritaria, ma poi mi dice che non
si può mettere la strada in sicurezza perché ci sono in corso delle
controversie su interessi commerciali. Probabilmente abbiamo due
interpretazioni diverse, ma probabilmente anche l'ANAS, sulla
parola "priorità". Per questi motivi riteniamo opportuno impegnare
questo Governo affinché intervenga al più presto per la messa in
sicurezza del tratto in questione, in maniera che questo venga
adeguato di spartitraffico e di attraversamenti pedonali. A volte,
anche se le competenze non sono regionali, ma mettono a serio
rischio la sicurezza, e quindi la vita dei cittadini, bisogna
puntare i piedi e far valere i propri diritti, questo deve fare un
buon amministratore.
Chiudo facendo presente che la nostra insistenza sull'argomento,
competenze a parte, è dovuta al fatto che non vogliamo essere
complici o, meglio, partecipi in questa legislatura dei danni che
la mancanza di presa di provvedimenti in tal senso potrà causare ai
nostri cittadini e faremo tutto il possibile per contrastare questa
e altre criticità a favore della sicurezza dei nostri cittadini,
che per noi è davvero prioritaria.
Presidente -
Apro la discussione generale. La parola al
Consigliere Baccega.
Baccega (UV) -
Intervengo su questa mozione perché a
volte, quando ci si siede in quest'aula e si affrontano dei
dossier
, sarebbe opportuno andare a sviluppare la storia
degli stessi: questa progettazione che è stata poi sospesa risale
al 2011, una progettazione che aveva visto tutta una serie di
percorsi ben definiti, che andavano nella direzione
dell'approvazione della Conferenza dei servizi, l'approvazione dei
progetti da parte dei due Comuni interessati. Si è arrivati alla
gara d'appalto con quel tipo di progettazione ma, ahimè, qualcuno
poi si è reso conto, pur avendo partecipato alla Conferenza dei
servizi e all'approvazione di quel progetto, che quel progetto non
stava in piedi. Non stava in piedi perché era troppo impattante,
perché era oneroso, perché occupava degli spazi, perché occupava
dei parcheggi per i vari centri commerciali, perché erano troppe le
quattro passerelle progettate: c'era tutta una serie di criticità
molto forti e soprattutto gli ingressi ai centri commerciali
avevano delle problematiche. Non sto difendendo Borrello, sto
dicendo le cose di cui sono a conoscenza e che ho seguito a lungo
per arrivare poi a una conclusione.
Nel 2017 venne in visita in Valle d'Aosta il Presidente di ANAS
Armani, indicammo le 17-18 criticità che furono segnalate dai
Comuni e si decise di riprogettare il percorso. Siamo quindi in una
fase di riprogettazione da parte dell'ANAS che va a tenere conto
delle 17-18 criticità che si erano a suo tempo individuate, ma
aggiungo che ulteriori problematiche al tavolo di progettazione
sono venute fuori. Ora, mi sembra che la mozione inviti la Regione
a investire ulteriori risorse per quel tratto di strada, la Regione
ha già messo 4 milioni, che sono significativi, e il percorso è
in itinere
. Dico a voi, che avete un rappresentante al
Governo, il Ministro Toninelli, che con l'ANAS avrà rapporti
quotidiani, di sollecitarlo affinché questo progetto vada a buon
fine. Voi che avete questo canale preferenziale, colleghi Cinque
Stelle, adoperate tutte le vostre conoscenze affinché il Ministro
Toninelli dia un'ulteriore sollecitazione all'ANAS affinché questo
tratto di strada vada a buon fine. Non siete solo voi che avete le
preoccupazioni rispetto a quel tratto di strada, sono tutti i
rappresentanti all'interno di questo Consiglio regionale. Voi
all'epoca non c'eravate, ma nella scorsa legislatura abbiamo con
convinzione finanziato quei 4 milioni, con convinzione abbiamo
partecipato almeno a 20 riunioni per poter definire un progetto che
fosse equilibrato rispetto a quello che era stato presentato e
forse non attentamente visionato da chi lo doveva visionare. Per
fortuna, ci siamo fermati per tempo, perché gli impatti sarebbero
stati drammatici. Ora, l'invito che io le faccio come
rappresentante dell'Union Valdôtaine in questo Consiglio è di
telefonare a Toninelli e di dirgli di dare una sveglia all'ANAS
affinché ci dia la progettazione definitiva e che si riparta con la
gara, perché i lavori erano già stati affidati, sono stati
sospesi.
Presidente -
Non ci sono altri interventi, chiudo la
discussione generale. La parola all'Assessore Borrello.
Borrello (AC-SA-PNV) -
Io innanzitutto ringrazio i
proponenti perché l'azione di pungolo nei confronti dell'Ente
nazionale, quindi il rapporto tra Amministrazione regionale e ANAS
avviene anche tramite le iniziative che vengono svolte all'interno
del Consiglio regionale e negli ultimi due o tre mesi proprio
questo Consiglio ha avuto la possibilità di fare due o tre
interpellanze in tal senso sia per quanto riguarda la SS26 che per
quanto riguarda la SS27, questo ha permesso, al di là dei canali
ordinari, di avere dei rapporti con i rappresentanti di ANAS sia
dal punto di vista locale che dal punto di vista del compartimento
nord-ovest. Anche le iniziative che lei ha posto in essere con il
suo gruppo quindi sono sicuramente utili ad aumentare il livello di
analisi di dettaglio rispetto alle problematiche in essere.
Ci tengo però a fare un passaggio storico rispetto ai rapporti
con l'ANAS in questi ultimi anni. Rapporti che non ho ovviamente
tenuto io in quanto ho la titolarità in qualità di rappresentante
pro tempore
dell'Assessorato, ma coloro che mi hanno
preceduto e l'Amministrazione regionale in sé hanno sempre
mantenuto dei rapporti con ANAS, basti pensare che nell'aprile del
2018 l'Amministratore unico Armani è venuto in Regione per aprire
un tavolo per capire quali erano le priorità per quanto riguarda i
cantieri dell'ANAS all'interno del territorio regionale. Si è
parlato di tante necessità e si è anche "analizzato" il problema
della strada statale 26 e in quel momento l'Amministrazione
regionale, per conto dei rappresentanti politici, ma soprattutto
con la memoria storica dei nostri dirigenti competenti in materia,
che hanno un rapporto continuativo con i rappresentanti di ANAS sia
a livello regionale che a livello di compartimento nord-ovest, ma
quello è stato un momento importante perché era arrivato
l'Amministratore unico, invitato dall'allora Presidente della
Giunta Laurent Viérin, per fare un tavolo di analisi rispetto alle
problematiche in essere. Tutto è utile quindi nel momento in cui
noi dobbiamo fare delle analisi rispetto alla sicurezza delle
nostre strade, quindi ben vengano queste sollecitazioni. Non le
prendo in maniera provocatoria, le prendo come pungolo, come
elemento di stimolo per poter aumentare il livello di analisi.
Detto questo, però mi permetto di dire, partendo dal presupposto
che c'è già un'attività di concerto tra l'Amministrazione regionale
e l'ANAS, proprio per evitare ogni sorta di incomprensione, io
l'altra volta le avevo citato il Codice della strada, ma
fondamentalmente tale Codice dice qual è la competenza rispetto
agli enti proprietari delle strade e definisce ANAS cosa fa, cosa
deve fare; la Regione cosa fa e cosa deve fare per le proprie
strade, il Comune cosa fa e cosa deve fare per le proprie strade,
ma non entro nel merito perché lo sa benissimo anche lei.
L'obiettivo della sua iniziativa è quello di cercare di far
aumentare il livello di analisi del Governo rispetto a queste
problematiche. Secondo me, un altro elemento importante che lei ha
fatto con questa iniziativa è parlare di queste problematiche in
modo tale che anche gli utenti che frequentano quella strada
pongano maggiore attenzione, perché il problema, se lo si nasconde,
lo si sottovaluta, invece in questo modo noi andiamo a valutare, a
rendere pubblico il potenziale problema, quindi responsabilizziamo
anche gli utenti automobilisti rispetto a tale questione.
L'impegno però che lei chiede, anche se lo dovessimo approvare,
non è proprio un impegno che questo Governo può assolvere, quello
che possiamo fare è assumere un impegno continuativo per monitorare
questo tipo di situazione tenendo conto che, così come avevo già
detto l'altra volta, probabilmente già oggi il collega Distort ha
fatto partire le convocazioni per il 25 ottobre, quando faremo un
sopralluogo, in applicazione della risoluzione votata da questo
Consiglio alla fine di luglio per quanto riguarda la strada statale
n. 26. In quell'occasione faremo anche una commissione consiliare,
dove potremo fare le nostre domande ed esplicitare alcune richieste
più puntuali su questo tipo di problematica.
Do solo un dato tecnico. In data 16 maggio 2017 il Consiglio di
Stato con propria sentenza ha rigettato l'appello di ANAS contro la
sentenza del TAR che aveva annullato, sul ricorso della società
Black Oils, il provvedimento ANAS di approvazione del progetto
esecutivo. L'ANAS, in relazione alla richiesta di modifiche
progettuali, quindi con l'attività di concertazione con i Comuni di
Quart e di Saint-Christophe che portavano le istanze non solo dei
centri commerciali ma anche dei cittadini - ci sono tutti i verbali
che io non ho problemi a fornire -, ha avviato, con l'ausilio
dell'Avvocatura dello Stato, l'iter per la risoluzione consensuale
del contratto in essere con il raggruppamento. Il procedimento si è
concluso il 24 luglio 2018, quindi quest'estate si è concluso quel
procedimento a livello giudiziario per quanto riguarda la revoca
dell'appalto. Ho avuto la possibilità di parlare con l'ingegner
Luongo, il quale sarà presente il 25, che mi ha confermato che
l'ammodernamento e la riqualificazione del tratto di strada statale
n. 26 è una priorità sia per quanto riguarda la Regione, ma questo
lo dico io, per quanto riguarda l'ANAS e ha dato massima
disponibilità per cercare di aumentare il più possibile i tempi per
l'intervento.
Detto questo, non mi nascondo nel dire che l'approvazione di
questa mozione risulterebbe difficile in virtù di quello che le ho
esposto e, nel ringraziarla per l'opera di sensibilizzazione, le
chiederei di ritirarla, anche in virtù del prossimo appuntamento in
commissione, dove avremo modo di discutere della tematica.
Presidente -
La parola al Consigliere Mossa.
Mossa (M5S) -
Ringrazio l'Assessore per la sua risposta
puntuale e dettagliata e ringrazio anche il Consigliere Baccega per
le delucidazioni in merito ai precedenti.
Assessore, è ovvio che la nostra vuole essere una provocazione
nei confronti di questo o dei prossimi Governi a venire. Non
possiamo sempre chinare la testa e lasciar calpestare i nostri
diritti come la nostra sicurezza o, visto che siamo una Regione
autonoma, autonomo è il Consiglio, autonoma è la Regione, dover
andare a piangere a Roma, ai Ministeri per far valere le nostre
priorità. Su tutto quello che avviene direttamente o indirettamente
all'interno di questa regione, in qualità di amministratori, siamo
tutti equamente responsabili.
Noi vogliamo davvero un Governo del fare e a volte il fare è
anche farsi sentire, puntare i piedi e difendere i diritti dei
nostri cittadini. Visto l'impegno che lei si sta prendendo in
quest'aula di portare avanti le soluzioni a queste criticità in
maniera, ci auguriamo, consistente fino a quando l'obiettivo, non
solo nostro ma di tutti i valdostani, ovvero la messa in sicurezza
del tratto stradale in questione, non sarà finalmente raggiunto,
noi ritiriamo la mozione. Aspettiamo questo incontro del 25 ottobre
con il Responsabile dell'ANAS dell'Italia nord-occidentale e
speriamo che lei da questo incontro torni con dati, ma soprattutto
con date sicure che ci possano rassicurare. Ovviamente, come avrà
intuito, la questione non finisce qui, ma è soltanto al momento
rimandata.
Il Consiglio prende atto del ritiro della mozione.
