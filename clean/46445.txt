Classificazione
ACQUE
AMBIENTE
Inquinamento



Oggetto del Consiglio n. 2866 del 25 ottobre 2023 - Resoconto
OGGETTO N. 2866/XVI - D.L. n. 122: "Disposizioni in materia
di tutela delle acque dall'inquinamento. Modificazioni alla legge
regionale 24 agosto 1982, n. 59 (Norme per la tutela delle acque
dall'inquinamento)".
Bertin (Presidente) -
Punto n. 4.01 all'ordine del
giorno. Il disegno di legge 122 è composto da cinque articoli.
Ricordo che esaminiamo il nuovo testo predisposto dalla III
Commissione consiliare e che è stato depositato un emendamento da
parte dell'assessore Sapinet.
Relatore di questo disegno di legge è il consigliere Cretier,
che si è prenotato e a cui passo la parola.
Cretier (FP-PD) -
Il DL n. 122 viene presentato dalla
Giunta regionale il 27 settembre 2023. La necessità di presentare
il DL è dettata dalla motivazione di adeguare le norme in essere
alle disposizioni dell'Unione europea (direttiva 60/2000) e al
Codice dell'ambiente, onde evitare procedure di infrazione relative
agli scarichi delle acque reflue.
Lo Stato italiano, con proprio decreto legislativo n. 152 del 3
aprile 2006, ha indicato le linee per l'azione comunitaria a
livello regionale in materia di acque e del programma di tutela e
uso delle acque e per adeguare la legge regionale 59/1982 ormai
datata.
La III Commissione permanente ha predisposto un nuovo testo
integrato da alcuni richiami ed emendamenti proposti in merito a
tutti gli impianti con potenzialità maggiore o uguale ai 2 mila
abitanti equivalenti (articolo 2) e non solo ai nuovi; in merito
all'autorità competente (articolo 4) e in merito al rilascio delle
autorizzazioni; al richiamo delle tabelle del decreto legislativo
n. 152, fonte normativa (articolo 11) e non più alla legge
regionale n. 59/1982.
Il testo del disegno di legge ha solo cinque articoli:
l'articolo 1 definisce l'obiettivo e le finalità del disegno di
legge volto a recepire le disposizioni del decreto legislativo 152
e adeguare la legge regionale n. 59/1982; l'articolo 2 prevede che
gli scarichi degli impianti di depurazione con potenzialità
maggiore o uguale a 2 mila abitanti equivalenti devono essere
compresi nei limiti di accettabilità previsti dall'allegato 5 del
decreto legislativo n. 152, mentre gli scarichi degli impianti di
depurazione con potenzialità minore a 2 mila abitanti equivalenti
devono essere compresi nei limiti di accettabilità fissati dalle
tabelle D e E allegate alla legge; l'articolo 3, le disposizioni
transitorie, in sede di prima applicazione, al fine di garantire
l'adeguamento degli impianti già esistenti alla data di entrata in
vigore della presente legge e garantire l'adempimento dell'ente del
governo d'ambito EGA del servizio idrico integrato, diventa
necessario aggiornare il programma degli interventi contenuti nel
piano d'ambito, individuando gli interventi necessari sugli
impianti o sulle infrastrutture connesse; l'articolo 4, la clausola
di invarianza finanziaria, in quanto la norma non comporta oneri a
carico del bilancio regionale; l'articolo 5, la dichiarazione di
urgenza, ai sensi dell'articolo 31, comma 3, dello Statuto speciale
per la Valle d'Aosta.
La III Commissione si è espressa in modo favorevole a
maggioranza sul disegno di legge, con l'astensione dei gruppi di
minoranza, ma aggiungo con dichiarazioni e considerazioni
costruttive e una disponibilità a valutare oggi in aula.
Infine il CPEL ha espresso il parere 45/2023 nella seduta del 29
settembre 2023; l'Assemblea del Consiglio permanente degli Enti
locali ha espresso parere positivo ai sensi dell'articolo 65,
lettera c), della legge regionale 7 dicembre 1998, sostenendo che,
in relazione all'articolo 3, comma 2, del disegno di legge, ritiene
troppo ravvicinato il termine del 31 dicembre 2023 entro il quale
Consorzio BIM deve aggiornare il programma degli interventi
contenuti nel piano d'ambito.
Permettetemi alcune considerazioni personali. Il disegno di
legge n. 122 ha diversi obiettivi: il primo è un obbligo, quanto
impellente, cioè l'adeguamento alle nuove disposizioni contenute
nel decreto 152, quindi un adeguamento normativo e legislativo; il
secondo rendere il processo autorizzativo maggiormente legato al
comprensorio e alle sue peculiarità, valutando anche in modo
significativo gli aspetti legati alla localizzazione dell'impianto
e di alcuni periodi nel corso dell'anno; infatti, il valore di
abitanti equivalenti è calcolato in riferimento alle specificità
degli ambiti, al clima, alla concentrazione turistica, insomma, a
una più giusta e mirata connotazione tecnica sia nella nuova
costruzione che in situazioni di
revamping
possibili.
Permettetemi infine di ringraziare gli uffici e gli auditi in
III Commissione, che ci hanno chiarito alcuni aspetti prettamente
tecnici, ma solo attraverso le delibere attuative sarà possibile
raggiungere gli obiettivi di governare quest'importante azione di
gestione delle acque di depurazione e non andare incontro a
procedure di infrazione.
Presidente -
Con la relazione appena presentata, possiamo
aprire la discussione generale sul disegno di legge 122. La
discussione generale è aperta, chi vuole intervenire in discussione
generale è pregato di prenotarsi. Consigliere Distort, a lei la
parola.
Distort (LEGA VDA) -
Sull'importanza del tema di tutela
delle acque dall'inquinamento ovviamente
nulla quaestio
,
nessun dubbio, nemmeno minimo sul fatto che una comunità debba
interpellarsi sulla questione e che la funzione legislativa debba
esercitarsi senza risparmiarsi, dando il meglio di sé stessa in
termini di approfondimenti e adottando strumenti legislativi e
normativi agili, capaci come tali di rispondere alle diverse
esigenze, di stare al passo con i mutamenti climatici e con i
progressi rapidi della tecnologia di settore.
Ribadisco poi che lo strumento legislativo che stiamo esaminando
acquisisce la normativa nazionale, come ha ben precisato il collega
Cretier nell'esposizione, normativa nazionale-europea, si astiene
dall'entrare nei dettagli della codificazione normativa rinviando -
e questo è l'elemento fondamentale che caratterizza la legge e che
ne dimostra la forza, la debolezza, la condivisione o il sospetto -
a successive deliberazioni della Giunta regionale i vari
approfondimenti, che nell'unico e, permettetemi, frettoloso
passaggio in Commissione sono emersi dal contributo di vari
Consiglieri. Non mi "intesto" il contributo di ognuno, ognuno sarà
libero di riproporlo; riassumo a titolo di elencazione, i
principali. In Commissione ci si è chiesti quali sono gli
intendimenti relativi al riuso delle acque reflue; ci si è chiesti
come si intenda disciplinare lo stoccaggio delle acque bianche o
delle acque grigie; ci si è chiesti come si intende disciplinare
l'adattamento degli attuali impianti di depurazione alle pressioni
di picco date dalla stagionalità turistica e di come si intendano
garantire gli equilibri microbici all'interno delle vasche di
depurazione. Ci sono state date alcune risposte tecniche ma una
visione chiara e soprattutto una programmazione noi non l'abbiamo
percepita. Ci si è chiesti cosa ne sarà degli impianti di
depurazione esistenti, quali e quanti andranno rinnovati o
costruiti da zero. Ci si è chiesti come si intendano disciplinare
le fosse settiche, che, tra l'altro, costituiscono un virtuoso
rilascio in loco della risorsa idrica appena prelevata.
Questi sono solo alcuni dei quesiti che sono emersi così, in
diretta, immediatamente, a seguito dell'esposizione, della
presentazione del disegno di legge in Commissione, quesiti che sono
stati posti dall'Aula, dai Commissari. A ognuno di questi
interrogativi le risposte hanno evidenziato che diversi temi
andranno approfonditi in seguito e applicati attraverso l'attività
di deliberazione della Giunta. Capiamo allora che questo
dispositivo legislativo non è che è uno strumento duttile,
versatile, ma la duttilità e la versatilità può confondersi anche
con la genericità... recependo normative di rango superiore, affida
alla successiva capacità della Giunta di deliberare. Introduco il
termine "capacità" della Giunta di deliberare perché questo diventa
l'elemento discriminante. La Giunta dovrà deliberare nel tempo i
vari approfondimenti, le modificazioni, le integrazioni, i dettagli
attuativi, cioè quegli elementi che faranno la differenza tra un
buon atto legislativo, tra una buona attività amministrativa e
un'attività amministrativa che non arriva o comunque non si attesta
nell'auspicato
bonum
. La bontà o meno di questo progetto di
legge ricade proprio su questa capacità della Giunta di essere
all'altezza degli approfondimenti, delle scelte, delle misure
applicative, ma questa dinamica, permettetemi colleghi, per chi è
all'opposizione non è altro che una firma su di un assegno in
bianco affidato alla Giunta, che noi, come forza di opposizione,
chiaramente non controlliamo minimamente.
Come possiamo noi oggi, come forza politica di opposizione,
quindi votare a favore di uno strumento legislativo di per sé
neutro ma che può diventare buono o inadeguato in funzione di come
opererà la Giunta? Alla luce di queste premesse, noi oggi non
potremo esprimerci con voto a favore di questo disegno di legge
perché costituirebbe quella firma sull'assegno in bianco come ho
detto poco fa. Tutto questo senza ovviamente spirito di
boicottaggio, né allontanandoci, o astraendoci dalla condivisione
dei temi importanti di tutela delle acque dall'inquinamento, però,
dal punto di vista formale, proprio per questi meccanismi
precisati, proprio perché sarà la Giunta e l'attività della Giunta
a esprimere la bontà o meno di quanto votiamo oggi, noi ci
asterremo.
Auguriamo un buon lavoro alla Giunta e promettiamo sin d'ora che
veglieremo sulla qualità del successivo lavoro di gestione, di
prevenzione e soprattutto di programmazione, che, non comparendo
nel disegno di legge, sarà il compito che, come Giunta, dovrete
svolgere in seguito.
Presidente -
Consigliera Minelli, a lei la parola.
Minelli (PCP) -
Molto brevemente, non ho tante cose da
aggiungere all'analisi che ha fatto il collega Distort e che in
gran parte condividiamo. Sicuramente un disegno di legge che reca
disposizioni in materia di tutela delle acque da inquinamento e che
va a recepire la normativa statale (il decreto legislativo 152) è
un disegno di legge che non può per principio non essere condiviso
nelle linee generali. Le modifiche che sono state apportate, che
sono di natura molto tecnica e su cui abbiamo avuto qualche
delucidazione in Commissione ma che non ci hanno permesso di
comprendere fino in fondo quella che sarà poi effettivamente la
ratio
delle stesse, perché, come è stato detto, tutto è
demandato alle delibere attuative... in parte posso anche capirlo
essendo una questione molto tecnica, però ci sono alcuni dubbi che
sono rimasti. Riguardano, per esempio, l'articolo 2, comma 5,
lettera b), laddove si parla di autorizzazione provvisoria e non si
capisce bene la tempistica, ma soprattutto al comma 6, laddove si
parla di "autorizzazione esistente allo scarico e rinnovabile in
via provvisoria fino all'ultimazione delle opere". Non si
stabilisce comunque una tempistica, quindi potrebbe essere un tempo
molto lungo che forse verrà poi stabilito caso per caso, ma questo
non lo sappiamo perché sarà attività di Giunta.
Per queste motivazioni e proprio anche perché le altre
disposizioni che abbiamo visto, ad esempio, anche quella relativa
al conteggio della popolazione, dovranno ancora essere
effettuate... quindi anche il nostro sarà un voto di
astensione.
Presidente -
Siamo ancora in discussione generale del DL
n. 122. Ha chiesto la parola il consigliere Chatrian, ne ha
facoltà.
Chatrian (AV-VdA Unie) -
Solo per una considerazione più
di natura metodologica: abbiamo avuto modo in Commissione di audire
l'Assessore e i suoi dirigenti su questo disegno di legge, che sì,
è tecnico ma che, dall'altra parte, indubbiamente mette in evidenza
- soprattutto nel suo interno - delle novità importanti, oltre a
recepire le disposizioni nazionali.
A seguito anche dell'intervento del collega relatore Cretier,
che penso abbia ben illustrato quali sono nella forma e nella
sostanza le modifiche principali che troviamo proprio nel disegno
di legge n. 122, accogliamo positivamente la disponibilità
dell'Assessore in Commissione di condividere ogni informazione
utile con la Commissione e soprattutto con i Consiglieri
interessati a questo delicato tema, prima di approvare qualsiasi
tipo di delibera di Giunta applicativa. Questo anche perché non
aveva assolutamente senso inserire in legge tutta una serie di
dettagli, fasi autorizzative e soprattutto modalità di
approvazione, in modo che, prima che il Governo regionale approvi
tutta una serie di delibere applicative in Giunta, ci sia la
possibilità di confrontarsi in Commissione consiliare. Un
agrément
che le strutture dell'Assessorato danno alla III
Commissione ma soprattutto a tutte le forze politiche e ai
Consiglieri interessati a portare il proprio contributo e le
proprie esperienze, soprattutto per chi conosce i punti di forza e
i punti di debolezza, in modo da accompagnare l'atto, a questo
punto più importante, che sarà indubbiamente la delibera di
Giunta.
Ci tenevo a fare questo passaggio in Consiglio regionale perché
la forma a questo punto diventa sostanza e quindi, se oggi questo
disegno di legge sarà approvato come lo sarà, ci sarà la
possibilità in III Commissione di entrare nel merito proprio delle
delibere applicative.
Presidente -
Altri desiderano intervenire in discussione
generale? Se non vi sono altre prenotazioni, chiudo la discussione
generale. La discussione generale è chiusa. Ha chiesto la parola
l'assessore Sapinet per la replica, ne ha facoltà.
Sapinet (UV) -
Un disegno di legge, il 122, che ha la
finalità di disciplinare le materie offerte dal decreto legislativo
152/2006, l'obiettivo è di renderle più aderenti alla realtà
regionale.
Io ringrazio il collega Cretier per la completa illustrazione
tecnica e quindi tornerò a sottolineare solo alcuni aspetti, così
come ringrazio i colleghi che sono intervenuti.
Con la legge regionale del 30 maggio 2022, la n. 7, la nuova
disciplina dell'organizzazione del servizio idrico integrato,
abbiamo iniziato un percorso importante, un percorso di
riorganizzazione del servizio idrico integrato a favore di una
maggiore tutela della risorsa idrica, anche in considerazione degli
effetti dei recenti cambiamenti climatici; un percorso che portiamo
avanti su tre livelli: la riorganizzazione di norme e
deliberazioni; il secondo, l'organizzazione operativa e, l'ultimo,
gli interventi sul territorio.
Come indicato dall'articolo 1, la finalità è di riportare in
coerenza la legge regionale con quanto disposto dal decreto
legislativo del 3 aprile 2006, il 152, dalla direttiva 2000/60/CE
del Parlamento europeo e del Consiglio del 23 ottobre 2000, che
istituisce un quadro per l'azione comunitaria in materia di acque e
dal programma di tutela e uso delle acque.
Di concerto con BIM, ARPA, USL e tutte le strutture che si
occupano di acque, abbiamo cercato di intervenire nel modo non solo
più efficace ma anche in modo progressivo: questo perché non solo
sugli impianti esistenti, ma in relazione ai numerosi interventi in
programma si possa agire nel tempo, mano a mano che il piano
d'ambito del servizio idrico integrato espliciterà i suoi effetti.
Va ricordato che dal 1° ottobre 2023 la gestione è passata a
SEV.
Questa modifica di legge ha due finalità principali: la prima è
quella di allineare la legge regionale al decreto legislativo
citato, il 152/2006, Testo unico per l'ambiente, con un particolare
riferimento alla disciplina degli impianti di depurazione con
potenzialità maggiore o uguale ai 2 mila abitanti equivalenti -
ringrazio il collega Cretier che ha illustrato nello specifico cosa
questo significhi -, quindi soggetti al rispetto della normativa
nazionale degli impianti con potenzialità minore a 2 mila abitanti
equivalenti, che possono essere soggetti a normativa regionale; la
seconda di disciplinare alcuni aspetti che il decreto legislativo
prevede possano essere normati dalle Regioni al fine di rendere la
stessa normativa più aderente al contesto territoriale, anche in
relazione alle rispettive specificità. Al fine di rendere quindi la
legge più snella ed evitare a breve ulteriori aggiornamenti
normativi, viene demandata a una deliberazione della Giunta
regionale la previsione dei dettagli; in particolare, per gli
scarichi di reti fognarie provenienti da agglomerati a forte
fluttuazione stagionale della popolazione, le fasi di
autorizzazione provvisoria agli scarichi degli impianti di
depurazione delle acque reflue per il tempo necessario al loro
avvio oppure, se già in esercizio, allo svolgimento di interventi
sugli impianti e sulle infrastrutture a essi connesse, ovvero al
potenziamento funzionale, alla ristrutturazione o alla dismissione,
ai processi autorizzativi dei progetti per la realizzazione dei
nuovi impianti di depurazione o per il mero adeguamento
funzionale.
Come ha ricordato anche il presidente della III Commissione
Chatrian, che ringrazio, così come tutta la Commissione per il
proficuo confronto su questa tematica, ma anche sulle tante che ci
vedono impegnati, questa è una deliberazione che andremo ad
analizzare con il passaggio in Commissione e, se serviranno, ne
faremo due, proprio per la volontà di prenderci il tempo necessario
per approfondire tematiche che sicuramente sono tecniche, ma sono
anche momenti che ci servono per crescere a livello di
competenze.
Il confronto con Regioni, Ministero, Autorità del bacino del Po
è continuo e già si sta lavorando su questa delibera che vedremo,
anche sull'esperienza di quella che sarà l'applicazione su altre
Regioni. Questo è stato anche il motivo di alcuni emendamenti
tecnici che abbiamo portato in Commissione e che abbiamo ripreso
nel nuovo testo.
Rimane, a seguito del parere del CELVA, un emendamento relativo
alla data di adeguamento del piano degli interventi che si ritiene
di poter accogliere; si ritiene tuttavia, rispetto al parere, di
limitare il differimento al 31 dicembre 2024 al fine di anticipare
gli eventuali lavori che si dovessero rendere necessari per
garantire l'adempimento degli obblighi derivanti dall'appartenenza
dell'Italia all'Unione europea. A tal fine si presenta il seguente
emendamento n. 1: al comma 2 dell'articolo 3, le parole "31
dicembre 2023" sono sostituite dalle parole "31 dicembre 2024".
Termino ringraziando ancora i colleghi e le strutture che hanno
partecipato alla redazione del testo sia per la parte tecnica,
quindi il Dipartimento ambiente, Struttura operativa di tutela e
qualità delle acque, ma anche il Dipartimento sanità, che è quella
più normativa, poi il Dipartimento legislativo, aiuti di Stato,
nonché BIM, ARPA e USL.
Presidente -
Possiamo passare all'analisi del testo;
ricordo che stiamo analizzando il nuovo testo della III Commissione
consiliare. Possiamo passare all'articolo n. 1. Ci sono interventi
su quest'articolo? Non vi sono interventi, quindi metto in
votazione l'articolo n. 1. La votazione è aperta. La votazione è
chiusa.
Presenti: 35
Votanti: 21
Favorevoli: 21
Astenuti: 14 (Aggravi, Baccega, Brunod, Distort, Foudraz, Ganis,
Lavy, Lucianaz, Manfrin, Marquis, Perron, Planaz, Restano,
Sammaritani)
L'articolo n. 1 è approvato.
Passiamo all'articolo n. 2, lo metto in votazione. La votazione
è aperta. La votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
L'articolo n. 2 è approvato.
All'articolo n. 3 vi è l'emendamento dell'assessore Sapinet, è
già stato illustrato, posso darlo come illustrato? Metto in
votazione l'emendamento dell'assessore Sapinet. La votazione è
aperta. La votazione è chiusa.
Presenti: 35
Votanti: 21
Favorevoli: 21
Astenuti: 14 (Aggravi, Baccega, Brunod, Distort, Foudraz, Ganis,
Lavy, Lucianaz, Manfrin, Marquis, Perron, Planaz, Restano,
Sammaritani)
L'emendamento è approvato.
Metto in votazione l'articolo n. 3. La votazione è aperta. La
votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
L'articolo n. 3 è approvato.
Articolo 4. Stesso risultato. Articolo 5. Stesso risultato.
Metto ora in votazione la legge nel suo insieme. La votazione è
aperta. La votazione è chiusa.
Presenti: 35
Votanti: 19
Favorevoli: 19
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Sammaritani)
La legge è approvata.
