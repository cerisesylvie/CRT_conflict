Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 1487 del 11 maggio 2022 - Resoconto
OGGETTO N. 1487/XVI - Interpellanza: "Trasformazione
dell'Associazione Forte di Bard in Fondazione e coinvolgimento
della parte politica negli organi direttivi."
Bertin (Presidente) -
Punto n. 21 dell'ordine del giorno.
Per l'illustrazione la consigliera Spelgatti.
Spelgatti (LEGA VDA) -
Richiamato il contenuto
dell'interpellanza n. 790 del 31 dicembre 2021, oggetto del
Consiglio n. 1153 del 12 gennaio 2022, e le risposte date in tale
sede dall'Assessore; letto l'avviso di selezione del conferimento
di incarico di direttore dell'Associazione Forte di Bard per tre
anni a decorrere dal primo giugno 2022; ricordate le dichiarazioni
rese in quella sede dall'assessore Guichardaz e in particolare la
frase "Forse non sarebbe del tutto sbagliato, nella revisione
dell'associazione, un maggior coinvolgimento della parte politica,
perché effettivamente siamo andati probabilmente da un limite
all'altro, la quale, in ogni caso, assume... - nella trascrizione
della registrazione della sua risposta, questo è il testo;
evidentemente c'è un errore, però la riporto per come è - ...la
quale in ogni caso assume la responsabilità di erogare i contributi
finanziari e deve coordinare di fatto l'attività culturale con gli
atti di indirizzo presenti nel DEFR e presenti nelle norme di
riferimento; ma questa è un'idea e una riflessione che faccio a
voce alta."; però, formazione molto importante e maggior
coinvolgimento della parte politica".
Per questo noi chiediamo: se il Governo regionale abbia indagato
sui motivi che hanno portato alle dimissioni del neonominato
direttore e quali siano state le criticità emerse; a che punto sia
l'annunciato iter amministrativo di trasformazione
dell'associazione in fondazione e se, viste le dichiarazioni rese
dall'Assessore nella discussione dell'interpellanza, oggetto del
Consiglio 1153 del 12 gennaio 2022, si sia affrontato in Giunta il
tema del coinvolgimento della parte politica negli organi direttivi
e quali decisioni si intendano assumere per il futuro.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie collega Spelgatti, le
rileggo più o meno la risposta alla stessa domanda che era stata
posta la volta scorsa da alcuni colleghi, ma come ci dicevamo prima
è bene ricordare un po'.
Come già evidenziato in svariate sedute del Consiglio, compresa
quella del 12 gennaio, l'interpellanza precedente che lei ha citato
e le iniziative dello scorso, all'Associazione Forte di Bard sono
affidate molteplici funzioni, tra cui la costituzione di un polo
culturale relativo alla montagna, la promozione e attuazione della
fruizione pubblica del Forte e dell'area afferente, anche mediante
l'organizzazione di mostre, seminari, eventi culturali, la
costituzione di un centro di documentazione della cultura montana,
l'istituzione di borse di studio per promuovere la ricerca sulla
cultura montana. Non è solo un'area museale ma, come ricordavo
l'altra volta, le funzioni implicano tra l'altro la gestione di
musei attivi, che sono quello delle Alpi, le Prigioni Ferdinando e
altri che sono in corso di ristrutturazione, come per esempio Alpi
dei ragazzi, degli spazi espositivi e attività commerciali (c'è
tutta una parte marketing commerciale), attività di ristorazione,
alberghiera (un albergo, una caffetteria, un ristorante) e poi
anche degli immobili in concessione - come lei sa bene - di
proprietà del Comune di Bard, che sono quattro appartamenti, un
ristorante esternalizzato, un hotel da ristrutturare e la relativa
attività di manutenzione.
Il Forte è una macchina complessa e un'impresa che non si occupa
solo di attività espositive, ma come può capire ha diverse
complessità anche di tipo gestionale. L'Associazione si è di
conseguenza dotata di una struttura organizzativa che prevede in
posizione apicale la figura di un direttore al quale sono affidate,
come previsto dall'articolo 26bis dello statuto, funzioni
concernenti sia il programma culturale, sia funzioni di natura
gestionale, amministrativa e finanziaria. L'importante rilevanza di
queste ultime viene spesso sottovalutata dall'esterno
nell'immaginare il ruolo del direttore ed il suo carico di lavoro e
responsabilità gestionale amministrativa. Il direttore non si
occupa solo della parte artistica che, peraltro, è deputata e
delegata in parte ad altri organismi, ma anche della parte
gestionale amministrativa, compreso tutto il personale che sappiamo
essere numeroso.
La rescissione consensuale del rapporto di lavoro relativo al
contratto individuale di lavoro tra l'Associazione Forte di Bard e
il direttore rientra tra i rapporti privati che intercorrono tra
datore di lavoro e dipendente. Ogni rapporto di lavoro instaurato
prevede la possibilità che entro il termine del periodo di prova le
parti possano recedere dal rapporto. Nella fattispecie il rapporto
di lavoro è stato rescisso consensualmente secondo le procedure
previste dal contratto di lavoro; in particolare, il rapporto tra
l'Associazione Forte di Bard ed il direttore rientra tra le
attività di gestione di competenza del comitato di indirizzo. Il
fatto che i contratti di lavoro prevedano il periodo di prova è
funzionale, come lei sa, essendo avvocato, alla possibilità proprio
di interrompere il rapporto, se non sussistano le condizioni di
soddisfazione per le parti rispetto ai risultati emersi durante lo
svolgimento delle prove. Evidentemente, come dicevo la volta
scorsa, sono state fatte consensualmente delle valutazioni da
entrambe le parti ed entrambe le parti hanno ritenuto di dover in
qualche modo rescindere questa relazione, questo rapporto, e la
questione, come possiamo immaginare, è proprio di competenza delle
parti.
Lei mi chiedeva poi, nella domanda 2, a che punto sia
l'annunciato iter amministrativo di trasformazione
dell'associazione in fondazione e se, viste le dichiarazioni rese
dall'Assessore, eccetera, si sia affrontato in Giunta il tema del
coinvolgimento della parte politica negli organi direttivi e quali
decisioni intendano assumere. I competenti uffici del dipartimento
Soprintendenza per i beni e le attività culturali hanno redatto una
bozza di disegno di legge- come le avevo preannunciato, c'è proprio
un articolato - per l'istituzione della Fondazione Forte di Bard
mediante trasformazione dell'attuale associazione. Il 12 aprile
2022 il disegno di legge ha avuto, da parte del dirigente del
legislativo, un parere favorevole sostanzialmente anche
relativamente all'articolato, quindi la versione finale ovviamente
adesso sarà sottoposta all'esame politico e amministrativo, ma il
testo c'è.
Infine, riguardo al coinvolgimento della parte politica, io le
posso rispondere, ma lei credo che lo sappia meglio di me avendo
amministrato anche lei, che laddove gli amministratori e/o
rappresentanti anche politici - noi abbiamo dei casi di cda
all'interno dei quali ci sono anche degli eletti - fanno parte
degli organi di amministrazione, è evidente che il coinvolgimento
nelle decisioni è più diretto e immediato e anche le responsabilità
del singolo amministratore sono più dirette e meno mediate. Sul
fatto che si sia deciso anni fa che all'interno del Forte di Bard
non ci fossero dei rappresentanti politici - come lei sa, fu
oggetto di una disposizione normativa il fatto che il presidente
non fosse più il Presidente della Regione - non è una decisione che
fu assunta senza fare dei ragionamenti politici sull'opportunità
che un politico fosse negli organi di amministrazione.
Il mio parere è quello che le ho già detto la volta scorsa. Se
ne parla in Giunta ma, ripeto, occorre comunque un processo
preventivo di modifica statutaria rispetto all'istituzione della
fondazione; il mio parere continua a essere sempre lo stesso.
Laddove un amministratore è presente nei consigli di
amministrazione, se ben lavora e se gestisce in maniera trasparente
e con finalità di tipo gestionale ma anche politico, in termini di
indirizzo e di controllo, a mio parere la demonizzazione non
dovrebbe esserci. Una certa anti politica, fino a qualche tempo fa,
invece vedeva la presenza degli amministratori all'interno dei
consigli di amministrazione di certe istituzioni direttamente
dipendenti dalla Regione e finanziate, come qualcosa di negativo;
credo che dipenda dall'amministratore.
Presidente -
Per la replica la consigliera Spelgatti.
Spelgatti (LEGA VDA) -
Vado con ordine. Sulla prima parte
della risposta richiamo le precedenti iniziative presentate su
questo avviso di selezione. L'epilogo di tutto quello che era
successo è stato abbastanza scontato; mi auguro che vi sia più
accortezza per il futuro e speriamo - non dipende da noi e neanche
da voi - che questo annoso problema venga risolto. Però, ripeto:
attenzione negli avvisi di selezione; vedremo quello che
succederà.
Sul discorso del disegno di legge: lo attendiamo, speriamo che
arrivi e siamo ben curiosi.
Sull'ultima parte, che è quella che in realtà poi mi interessa
di più, condivido appieno la sua affermazione. Qual è il punto,
secondo me? È che giustamente, come ha detto lei la volta scorsa,
siamo passati da un eccesso all'altro, perché un conto è fare
un'invasione di campo, un altro conto è che sugli
asset
strategici della Valle d'Aosta, che sono fondamentali per la Valle
d'Aosta, la Regione possa dire qualche cosa. Non è che bisogna
soltanto mettere i soldi, bisogna anche far sì che poi le cose
abbiano un indirizzo di un certo tipo, perché devono essere
inseriti in un contesto più ampio. É lo stesso dibattito che c'era
stato, perché un problema analogo lo possiamo avere sul discorso
dell'università: è giusto o non è giusto che il Presidente della
Regione e l'Assessore all'istruzione facciano parte del consiglio
dell'università? Dal mio punto di vista assolutamente sì, perché
non è che poi si vanno a vedere i dettagli delle cose, ma si dà un
certo indirizzo, perché a seconda dell'indirizzo che prende l'ente
ci possono essere e ci sono delle ripercussioni importanti su tutto
il territorio regionale.
Il Forte di Bard, proprio per quello che lei ha detto e non sto
a citare nuovamente tutto quanto, è comunque strategico per la
Valle d'Aosta, per tutte le attività che vengono fatte, per
l'importanza delle mostre, per l'importanza come polo turistico,
per l'importanza di tutti i beni che sono in proprietà, per la
gestione amministrativa. Il fatto di far sì che il Forte di Bard
faccia iniziative di un certo tipo piuttosto che un altro e cercare
di indirizzare questo ente, che è uno strumento importantissimo dal
punto di vista turistico, uno dei maggiori che abbiamo anche in
Valle d'Aosta, e non poter dire assolutamente niente sulla
direzione che viene presa nelle varie attività, non lo trovo
corretto. Poi, invadere il campo e andare nel dettaglio delle cose
è un altro discorso, riuscire a rimanere sopra e comunque dare
un'attività di indirizzo lo ritengo molto importante.
Mi auguro che tra voi la discussione prosegua e che ci sia
effettivamente questo dibattito perché probabilmente, noi non siamo
stati parte in quelle decisioni, si è passati davvero da un estremo
all'altro, ma la soluzione adottata adesso non ritengo che sia
quella ottimale. Rifletteteci e parlate.
Presidente -
I lavori del Consiglio regionale si
interrompono qui. Riprenderanno alle ore 15:00. Ricordo, come già
segnalato per le vie brevi, che alle ore 14:30 si terrà una
riunione della Conferenza dei Capigruppo per incontrare il
presidente del CoReCom sulla questione riguardante le disposizioni
della
par condicio
.
---
La seduta termina alle ore 12:58.
