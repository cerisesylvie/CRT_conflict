Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3780 del 7 ottobre 1992 - Resoconto
OGGETTO N. 3780/IX Potenziamento e decentramento dei servizi
sanitari sul territorio.
(Interpellanza)
Presidente Do lettura della interpellanza presentata dai
Consiglieri Beneforti e Bondaz:
Interpellanza A conoscenza dell'impegno sostenuto da sempre
dalla Regione per giungere al potenziamento dei Servizi Sanitari
sul territorio, onde eliminare l'afflusso su Aosta e quindi ridurre
i tempi di attesa da parte degli utenti;
a conoscenza, altresì, dell'intesa a suo tempo raggiunta
dall'Assessorato alla Sanità con l'USL e con i responsabili delle
singole Unità Operative del Presidio ospedaliero;
i sottoscritti Consiglieri regionali del Gruppo della Democrazia
Cristiana
interpellano
l'Assessore competente per conoscere:
- se intende dare seguito al potenziamento del decentramento dei
Servizi Sanitari sul territorio e come intende realizzarlo sul
piano organizzativo;
- se ritiene opportuno provvedere affinché vengano collocati e
messi in funzione i due Doppler Analogici Con Laser, acquistati
dalla Giunta regionale precedente, con deliberazione del 25 marzo
1992, e assegnati ai Poliambulatori di Donnas e Morgex;
- i motivi per i quali non è stato dato avvio al Servizio di
radiologia nel Poliambulatorio di Morgex, nonostante l'esistenza
delle apparecchiature necessarie.
Presidente
Ha chiesto di illustrare l'interpellanza il
Consigliere Beneforti, ne ha facoltà.
Beneforti (DC)
Avevamo presentato una interrogazione
con risposta scritta per conoscere la situazione esistente nei
singoli servizi, in particolare i tempi di attesa nelle visite
specialistiche e nei ricoveri nei presidi sanitari.
Quest'oggi è stata data comunicazione dell'avvenuta risposta
scritta (che io confermo) e posso affermare che dalla lettura dei
dati fornitici la situazione è alquanto migliorata. Certo è che si
raccolgono anche i frutti del lavoro svolto in precedenza in questo
settore.
Tuttavia rimangono situazioni che occorre affrontare. Per quanto
ci riguarda, analizzeremo a fondo i dati che ci sono stati forniti,
nonché le motivazioni che stanno alla base di certe situazioni che
devono essere modificate. Sulle situazioni particolari torneremo
certamente sopra in seguito.
L'interpellanza di oggi è stata presentata per affrontare il
problema del decentramento dei servizi dal centro al territorio.
Infatti chiediamo se sussiste la volontà politica dell'attuale
maggioranza di perseguire il potenziamento dei servizi
socio-sanitari sul territorio. E se esiste questa volontà, come si
intende perseguirla sul piano organizzativo.
Inoltre con questa interpellanza si intende conoscere perché,
nonostante gli impegni presi in precedenza e precisamente a luglio
scorso in questa sede, i due Doppler analogici acquistati dalla
precedente Giunta non sono stati ancora impiantati o utilizzati nei
poliambulatori di Morgex e di Donnas. L'acquisto dei due Doppler
era stato concordato con il primario della unità operativa di
chirurgia vascolare e con la direzione sanitaria dell'ospedale,
come era stato concordato con l'USL, per cui non comprendiamo i
motivi per i quali debbano ancora rimanere imballati e non
utilizzati (ricordo che il loro costo è di 100 milioni), mentre la
gente attende dei mesi per essere sottoposta a visite
specialistiche.
Anche l'acquisto delle apparecchiature del servizio di
radiologia, installate nel poliambulatorio di Morgex, era stato
concordato con il primario (oggi in pensione) della unità operativa
di radiologia del presidio ospedaliero, che allora garantiva il
personale.
Anche da parte dell'USL era stata assicurata la presenza di un
medico per la gestione di questo servizio. Ciò avveniva anche
ultimamente: proprio nei mesi di maggio avveniva l'impegno dell'USL
di avere il medico per svolgere il lavoro di radiologia nel
poliambulatorio di Morgex.
Oggi c'è da chiedersi pertanto perché questi impegni non sono
stati portati a termine, nonostante le richieste dei cittadini
dell'alta e bassa Valle, nonostante i tempi di attesa che
sussistono nei servizi interessati, perché proprio nella chirurgia
vascolare come nei servizi di radiologia esistono tempi di attesa
molto lunghi. Noi però lasciamo i macchinari imballati, oppure
installati ma non utilizzati. So, perché ho fatto l'Assessore, le
difficoltà che si incontrano nel reperire personale specializzato
in questo settore, però è necessario che non si prenda spunto dal
cambio della guardia all'assessorato per ritirare anche da parte
dell'USL gli impegni che erano stati assunti.
Mi auguro che da parte dell'Assessore competente si diano
risposte soddisfacenti alla interpellanza che abbiamo presentato.
Questo non nell'interesse mio o dell'Assessore, ma nell'interesse
della collettività.
Presidente
Ha chiesto di parlare l'Assessore alla
Sanità e Assistenza Sociale Cout, ne ha facoltà.
Cout (PCI-PDS)
Per confermare al Consigliere
Beneforti, per ciò che riguarda il primo punto della interpellanza,
che l'Assessorato intende senz'altro dare seguito al potenziamento
del decentramento dei servizi sanitari sul territorio e per dire
che tutto questo va fatto soprattutto d'accordo con i servizi
dell'USL.
Con l'USL su queste questioni abbiamo avuto degli incontri e da
parte dell'USL ci sono gli impegni per fare in modo che tutto
questo sia realizzato.
Per ciò che più specificatamente chiede il Consigliere
Beneforti, abbiamo chiesto all'USL di fare il punto sulla
situazione che è stata evidenziata con la interpellanza e nella
lettera che abbiamo ricevuto dall'amministratore dell'USL c'è in
una premessa un impegno, che va nel senso che già dicevamo, cioè di
fare in modo che sul territorio i servizi siano non solo mantenuti,
ma siano potenziati.
Per ciò che riguarda i Doppler analogici con laser di Donnas,
questi sono stati consegnati al poliambulatorio di Donnas e di
Morgex all'inizio del giugno 1992. Però già in quell'epoca, come
avevamo fatto presente al Consiglio, l'unità operativa di chirurgia
vascolare si è trovata, con le dimissioni di un assistente medico e
il passaggio a funzioni superiori di un altro assistente,
improvvisamente senza due medici che erano previsti in organico.
Rispetto a questa questione sia l'USL che la Regione si sono
attivati e sono stati banditi i relativi concorsi, che devono
essere realizzati e di cui dirò in seguito.
C'è da dire che rispetto a questa questione la coincidenza
dell'assunzione di cinque nuovi tecnici di fisiopatologia non è
stata sufficiente per mettere in funzione il servizio di
diagnostica vascolare, in quanto questa attività è altamente
specialistica e necessita della presenza costante di un medico
specialista.
Circa la questione dell'attivazione del servizio di radiologia
presso il poliambulatorio di Morgex, anche qui si è in attesa
dell'espletamento del concorso di tecnico di radiologia medica da
un lato, mentre per quanto riguarda la figura del medico
specialista radiologo, cosa già conosciuta bene anche
dall'interpellante, l'USL da tempo cerca uno specialista esterno,
però nessun esito per il momento si è avuto perché nessun aspirante
si è ancora presentato. Comunque possiamo dire che la radiologia di
Morgex sarà attivata non appena sarà a disposizione almeno un
tecnico, diciamo sulla falsariga di quello che avviene a Donnas,
che - detto per inciso - è una soluzione abbastanza sul filo.
Per ciò che riguarda i concorsi, che è poi il problema di fondo
per poter andare avanti e per poter avere i tecnici a disposizione,
penso che il Consigliere Beneforti sappia che erano stati bloccati
i concorsi USL per un ricorso al TAR; questo ricorso è stato
respinto dal TAR, però è anche stata respinta dal coordinamento la
proposta di legge che avevamo presentato e che stiamo per
ripresentare.
Essendo stato respinto il ricorso al TAR da parte di un
dipendente USL rispetto ai concorsi da espletare, abbiamo tentato,
in attesa di avere una legge definita e definitiva nostra, di
espletare alcuni concorsi per alcune figure in base alla vecchia
legge, proprio per guadagnare del tempo. Questi concorsi per il
momento non sono stati bocciati dal coordinamento, ma vi è stata la
richiesta di alcuni chiarimenti sulle delibere che sono state
adottate. La speranza nostra è che dopo la risposta che daremo
adesso ai chiarimenti richiesti, queste delibere vengano approvate.
In questo caso, sia per questa via, sia per la presentazione di una
nuova legge, ci sarebbe tutto facilitato. Nel caso dovessero essere
respinti, purtroppo i tempi diventeranno più lunghi, però è
intenzione dell'Assessorato, e penso sia interesse della Regione di
ribadire comunque una possibilità della Regione di integrare la
legislazione nazionale in materia socio-sanitaria, così come
previsto dallo statuto speciale. E' intenzione, anche alla luce di
quello che sarà il risultato di queste deliberazioni che abbiamo
approvato e alla luce della risposta del coordinamento, fare una
proposta in Consiglio al più presto.
Per ciò che riguarda il discorso del cambio della guardia,
Consigliere Beneforti, noi pensiamo che tante cose buone siano
state fatte prima; fra le righe abbiamo visto diverse cose sulle
quali abbiamo delle ampie riserve, e quando avremo l'occasione lo
evidenzieremo anche in Consiglio, se sarà necessario. Per il resto,
pensiamo di fare almeno quello che è stato fatto finora e speriamo
anche qualcosa di più.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
E' chiaro che mi aspettavo questo tipo
di risposta: erano stati presi una serie di impegni, specialmente
sull'utilizzo del Doppler mi era stato assicurato a luglio che
almeno quello di Donnas a settembre avrebbe iniziato a funzionare;
invece siamo ad ottobre, non è iniziato a funzionare nè quello di
Donnas a settembre, nè quello di Morgex. Quindi si assumono gli
impegni, però non si mettono in atto quelle iniziative per far
fronte agli impegni che vengono assunti.
Conosco benissimo la situazione dei concorsi all'interno
dell'USL. Che l'ultima legge sulla modalità dei concorsi sarebbe
stata respinta, l'avevo sostenuto in commissione consiliare
nell'esprimere il parere e l'avevo sostenuto in questo Consiglio,
tant'è vero che come gruppo DC ci siamo astenuti dal votare quel
disegno di legge. Ritenevamo che si dovesse riaffermare la prassi
che c'era in precedenza, e non apportare modifiche fino a quando
non si veniva a conoscenza di una legislazione a livello nazionale
che definiva la situazione dei rapporti Regione-USL. E in attesa di
una riforma sanitaria che stabilisse definitivamente il rapporto
fra USL e Regione, bisognava continuare sulla linea che era stata
sempre seguita nel passato. Mi rendo conto che ci sono stati dei
ricorsi, mi rendo conto di tutto, però dovevamo mantenere quella
linea.
Voglio dire in sostanza che non si può investire e poi lasciare
le apparecchiature inutilizzate; i problemi inerenti l'utilizzo di
questi servizi di Morgex e Donnas, come quello della radiologia di
Morgex, possono essere messi in funzione anche senza futuri
concorsi. E' chiaro che i futuri concorsi possono portare ad un
aumento di personale ed a sostituire il personale che se n'è
andato, ma, stante la situazione attuale, ritengo che si possa far
fronte alle esigenze che oggi abbiamo, tanto più se da parte
dell'USL si mantengono gli impegni che vengono assunti. A maggio
c'era il medico per Morgex, voglio capire perché oggi non esiste
più; voglio capire perché a luglio si poteva utilizzare il Doppler
di Donnas, siamo ad ottobre e questo apparecchio non è stato
utilizzato. E i tempi di attesa all'ospedale di Aosta si allungano
sia per quanto riguarda le visite specialistiche di radiologia, sia
per quelle di angiologia.
Allora qui bisogna intervenire pesantemente, caro amico Cout,
non si può stare ad aspettare la letterina di risposta da parte
dell'USL, che farà sempre presente le sue difficoltà; sta a noi,
che siamo gli ufficiali pagatori di questa politica sanitaria, far
sentire nei confronti dell'USL il peso che deve essere fatto
sentire. Se non si fa sentire questo peso, credo che da parte
dell'USL la gestione sarà sempre quella che è.
Quindi mi auguro, nel dichiararmi pienamente insoddisfatto delle
risposte che mi sono state date, che il tempo che si intende
prendere serva a far rimeditare la posizione dell'Assessorato nei
confronti dell'USL, per arrivare quanto prima alla risoluzione di
questi problemi.
Ribadisco che per quanto ci riguarda non possiamo permetterci di
tenere negli anni duemila delle attrezzature imballate, o, se
installate, non messe in funzione, quando ci sono prestazioni che
vengono richieste in bassa come in alta Valle.
