Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1134 del 8 aprile 2015 - Resoconto
OGGETTO N. 1134/XIV - Interpellanza: "Elezione, da parte dei
dipendenti regionali, dei propri rappresentanti sindacali di
base".
Presidente
- Per l'illustrazione, ha chiesto la parola il
Consigliere Donzel, ne ha facoltà.
Donzel (PD-SIN.VDA)
- Grazie Presidente.
Più di un secolo fa in una fabbrica di Torino vennero eletti i
primi rappresentanti di base dei lavoratori, nacque una sorta di
prima commissione interna. Adesso non farò la storia di cent'anni
di sindacalismo, però mi serve per dire che circa cent'anni fa nel
settore privato si iniziò a ritenere come fondamentale del processo
democratico di una società riconoscere il diritto dei lavoratori di
eleggere direttamente i loro rappresentanti sul luogo di lavoro. A
cent'anni di distanza l'evoluzione è stata molto intensa, si è
diffusa su tutto il territorio nazionale l'elezione di
rappresentanti di commissioni interne...all'interno delle fabbriche
soprattutto nel dopoguerra. Si arrivò poi negli anni '70 alla
straordinaria esperienza dei consigli di fabbrica e alla legge
dello Statuto dei lavoratori, che prevede anche per il pubblico
impiego la possibilità di eleggere i rappresentanti di base, quindi
nel pubblico impiego, dove generalmente c'era un'idea di lavoro
diversa da quella del privato, dove c'era lo scontro con il
padrone. I dipendenti pubblici avevano un rapporto diverso con il
loro datore di lavoro: lo Stato, sembravano quasi dei soldatini
dello Stato. Si apre quindi una possibilità di democrazia molto
importante e significativa e le esperienze anche in Valle d'Aosta
di elezioni dei rappresentanti sindacali di base nei settori dove
c'è il contratto collettivo nazionale di lavoro: penso alla scuola,
penso alla sanità, ha dato dei risultati molto positivi, cioè i
lavoratori partecipano attivamente a queste elezioni, vengono
eletti questi delegati e devo dire che i risultati sono molto
interessanti perché questi delegati partecipano attivamente alla
contrattazione di base e consentono quindi la stipulazione di
quelli che sono gli accordi di scuola o gli accordi aziendali per
quanto riguarda l'USL.
Esistono invece in Valle d'Aosta migliaia di lavoratori che non
possono esercitare questo diritto, cioè non possono eleggere i loro
rappresentanti di base. Sono i lavoratori del comparto unico del
pubblico impiego che magari sono contenti così, perché dicono: "se
io ho un problema, vado dal mio dirigente", "se io ho un problema,
vado dall'Assessore di riferimento" e quant'altro, però questo non
ha nulla a che vedere con la libertà del singolo di poter eleggere
il proprio rappresentante sindacale. Non che non abbiano tutele
sindacali: hanno il diritto di iscriversi ad un sindacato e di
avere un sindacalista di riferimento, che è, diciamo, nominato dai
sindacati esterni...che li rappresenta e li tutela, ma questa è una
forma di partecipazione democratica nei luoghi di lavoro, che è
affatto diversa da quella che cent'anni fa nacque in una fabbrica
di Torino e che in qualche modo è cresciuta e si è evoluta nel
Paese. Allora, è vero che ci sono, come diceva il collega Bertin, i
macroproblemi, lo Stato cattivo...poi Bertin ne sa più di me di
Renzi, Chiamparino, "lo Stato cattivo che opprime la Regione
autonoma" e quant'altro, "siamo a rischio"...e questi sono i
grossissimi problemi.
Io ovviamente mi occupo di problemi molto più piccoli, cioè dei
problemi in cui una Regione autonoma che si fa in qualche modo
campione del principio di sussidiarietà, che dice: "noi qui,
essendo autonomi, siamo migliori degli altri, noi siamo più avanti
degli altri", autonomia significa più libertà, più spazio di
partecipazione, abbiamo non a caso 74 Comuni, più possibilità dei
cittadini di contare. In una situazione di questo tipo esistono poi
delle anomalie, cioè i lavoratori del pubblico impiego e della
scuola non accedono ad un diritto fondamentale...non della scuola,
del pubblico impiego...non accedono ad un diritto fondamentale che
è il patrimonio di tantissimi lavoratori nel nostro Paese, allora
questa cosa stride un po'. Uno poi mi può dire: "guardi che anche a
Bolzano succedono cose di questo tipo"...molto male: molto male
perché se proprio noi facciamo un vanto dell'autonomia che è anche
proprio quello spazio dove si esercita meglio la possibilità della
persona di esprimersi, di avere un maggior grado di libertà
rispetto ad altre realtà, non mi capacito del perché una delle
libertà fondamentali che costituisce il percorso delle società
democratiche non venga esercitata appieno. Di questo quindi in
qualche modo me ne voglio occupare: me ne voglio occupare anche
perché in questi giorni, così, sfogliando le cose che accadono so
che una componente minoritaria della CGIL organizzerà addirittura
un convegno dove richiamerà, tra l'altro, questo tema della
rappresentanza sindacale in Valle d'Aosta. Tanto per dire che di
questo non se ne occupa soltanto una parte minoritaria, ma ho
militato per anni nella CGIL e quindi da sempre mi sono battuto in
questa direzione e anche, come gruppo del Partito Democratico,
siamo molto interessati a che la vita dei lavoratori migliori in
tutti i settori: sia in quelli privati, sia anche nel pubblico
impiego. Io quindi penso che quest'anomalia debba essere
risolta.
Tra l'altro, a me era sfuggito nell'interpellanza, e quindi non
è che voglio chiedere conto di questo, ma tra le altre cose non si
elegge neanche il rappresentante dei lavoratori per la sicurezza, e
questa in realtà è anche una grave anomalia, perché è un obbligo di
legge avere il rappresentante dei lavoratori per la sicurezza.
Qualora quindi dovesse esserci anche qualche problema sui luoghi di
lavoro, entriamo anche in una di quelle realtà dove si creano dei
seri problemi dal punto di vista poi della tutela e anche della
salute dei lavoratori. Su questo punto quindi gradiremmo avere
qualche chiarimento.
Presidente -
Per la risposta, ha chiesto la parola il
Presidente Rollandin, ne ha la facoltà.
Rollandin (UV)
- Grazie Presidente.
La domanda che il collega ha posto...interpella la Giunta per
sapere:
"se intenda dare il diritto ai propri dipendenti di
eleggere i loro rappresentanti sindacali di base"
. Ora, credo
sia bene ricordare che la legge regionale del 23 luglio del 2010,
la n. 22, relativa all'organizzazione dell'Amministrazione
regionale e degli enti del comparto unico regionale, all'articolo
55, concernente i diritti e le prerogative sindacali nei luoghi di
lavoro, stabilisce che negli enti di comparto - cito -:
"ad
iniziativa anche disgiunta delle organizzazioni sindacali...è
costituita, mediante elezioni alle quali è garantita la
partecipazione di tutti i lavoratori, una rappresentanza sindacale
interna del personale per ogni area contrattuale di
riferimento"
. Inoltre la disciplina per l'elezione delle
rappresentanze sindacali è stata definita con l'accordo quadro
regionale di lavoro in materia, tra l'altro, di diritti sindacali e
di elezioni per la determinazione e la rappresentatività sindacale
per l'area delle categorie...e della dirigenza del comparto unico
regionale, sottoscritto il 22 maggio 2013. Pertanto, come ho detto,
la Giunta ha provveduto a creare le condizioni normative e
contrattuali per l'elezione delle rappresentanze sindacali interne.
L'iniziativa perché ciò si verifichi non spetta però
all'Amministrazione regionale, ma, come lei ha appena ricordato,
alle organizzazioni sindacali, come previsto dalla legge
22.Grazie.
Presidente -
Per la replica, chiede la parola il
Consigliere Donzel, ne ha facoltà.
Donzel (PD-SIN.VDA)
- Grazie Presidente.
Questa cosa che lei appunto ha riportato mi permette di
evidenziare come il problema sia in capo alle organizzazioni
sindacali, ne sono perfettamente consapevole, ma era mio compito
qui rappresentare l'esigenza di quei lavoratori che hanno bisogno
di avere il diritto di esercitare, non può essere quindi che dei
sindacati o per loro scelta, o perché attribuiscono la
responsabilità ad altri sindacati non creino le condizioni perché
ciò avvenga. Questo è il luogo...anche il Consiglio regionale, dove
uno può anche dire: "qui c'è un'anomalia che non funziona".
Per quanto mi riguarda, io ritengo che non sia corretto che dei
lavoratori che non hanno dei rappresentanti delegati eletti non
possano in qualche modo incidere su quelle che sono le trattative
con l'Amministrazione regionale, perché una cosa è il sindacato,
che è esterno, e altra cosa è il rappresentante eletto dai
lavoratori. È una
diminutio
della democrazia, soprattutto
perché questi lavoratori costituiscono una delle fette più ampie
del lavoro in Valle d'Aosta. È abbastanza curioso quindi che uno
dei pezzi più grossi dell'Amministrazione non possa esercitare
liberamente il diritto di eleggere un proprio rappresentante. Non
per responsabilità, lo ribadisco, del Governo regionale, però
sicuramente questo è un qualcosa che io spero venga al più presto
corretto perché siamo a pochi giorni da delle elezioni comunali,
c'è il diritto di ogni cittadino di eleggere il proprio
rappresentante, anche i lavoratori sui luoghi di lavoro hanno
questo diritto e devono poterlo esercitare.
Presidente -
Punto 15 all'ordine del giorno.
