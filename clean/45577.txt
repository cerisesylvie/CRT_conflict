Classificazione
AMBIENTE
Flora e fauna
CACCIA E PESCA



Oggetto del Consiglio n. 2245 del 4 aprile 2023 - Resoconto
OGGETTO N. 2245/XVI - Interpellanza: "Intendimenti in
relazione alla stesura del calendario venatorio 2023/2024 con
riferimento alla cacciabilità della pernice bianca e della lepre
variabile".
Bertin (Presidente) -
Punto n. 20. Per l'illustrazione,
vicepresidente Sammaritani.
Sammaritani (LEGA VDA) -
Torniamo sulla questione pernice
bianca e lepre variabile perché, purtroppo, siamo costretti a
tornarci, come spiegheremo poi nel corso dell'iniziativa.
La premessa di quest'interpellanza è che nel mese di luglio, il
14 luglio del 2022, avevamo presentato una mozione, che è stata poi
discussa soltanto il 5 di ottobre del 2022, nella quale si diceva
appunto che richiamavamo la mozione 1086/2019 con la quale c'era
stato l'impegno alla sospensione della caccia a queste due specie,
e visto che nella delibera di Giunta 638/2019 si stabiliva che per
il calendario venatorio 21/22 si sospendesse la caccia alla lepre
variabile e alla pernice, in forza proprio di quella votazione di
quella mozione del 2019, la Giunta regionale all'epoca aveva
adottato immediatamente questa misura, fino all'effettuazione di un
adeguato studio scientifico finalizzato alla definizione
dell'attuale stato quantitativo e qualitativo delle due specie.
Evidenziavamo nella mozione che i prelievi autorizzati dal
calendario venatorio precedentemente alla sospensione erano di sole
otto pernici bianche e quindici lepri variabili, numero di capi che
peraltro non era stato nemmeno poi raggiunto nelle ultime stagioni
di caccia.
Tenuto conto che questa chiusura immediata, dicevamo, alle due
specie summenzionate non è fondata su alcun studio scientifico
dedicato e, anzi, al contrario, proprio gli interventi di
cacciatori alla loro azione, sia attraverso il prelievo venatorio
controllato che attraverso la collaborazione in procedure di
censimento, è addirittura indispensabile per poter monitorare lo
stato di salute delle specie in questione; evidenziato ancora che
la finalità dell'attività venatoria come oggigiorno esercitata non
è assolutamente quella di compromettere o addirittura condurre
all'estinzione di una specie selvatica ma piuttosto, al contrario,
quella di preservare tutta la fauna selvatica vivente all'interno
di un determinato territorio, anche soprattutto mediante i
censimenti fatti in primavera a opera dei calciatori - o comunque
con la grande collaborazione dei cacciatori - e mediante piani di
abbattimento controllati che consentano anche, come nel caso della
lepre variabile, il prelievo e l'esame scientifico di parti
anatomiche dell'animale, come si indicava anche peraltro nel Piano
regionale faunistico venatorio del 2008-2012.
Evidenziato ancora che - sempre come risulta da documenti
provenienti dall'Assessorato competente risalenti al 2020 - le due
specie in questione non sono assolutamente minacciate dal rischio
di estinzione e i piani di prelievo, peraltro estremamente ridotto,
come dicevo prima, precedenti alla sospensione della caccia seguita
alla mozione sopra richiamata, consentivano - questi sono documenti
che provengono dall'Assessorato - di "Mantenere la popolazione
vitale" - queste sono le parole testuali -"Con riferimento alla
pernice bianca, mentre invece con riferimento alla lepre variabile
l'assoluta conservazione e sviluppo della specie", queste erano
proprio le diciture testuali, così escludendo esplicitamente e
senza tema di smentite proprio quei falsi presupposti su cui si
basava la decisione consiliare summenzionata di chiusura.
Richiamato il fatto che le due specie in questione sono
ricomprese nell'elenco delle specie cacciabili di cui all'articolo
30 della legge regionale 64/94 e che forti dubbi sussistono in
ordine alla facoltà della Giunta regionale di vietare la
cacciabilità di determinate specie, il Consiglio regionale
impegnava il Presidente della Regione e il Governo regionale a
inserire, all'interno del calendario venatorio 2022-2023, la
possibilità di cacciare le specie della pernice bianca e della
lepre variabile.
Questo era il contenuto della mozione, una mozione che veniva
approvata dal Consiglio regionale nella seduta del 5 ottobre 2022,
come abbiamo detto, la 1850/XVI legislatura con 31 voti su 33
presenti, quindi 31 voti favorevoli, quindi a stragrande
maggioranza.
Preso atto del fatto che nella realtà la caccia alle due specie
in questione non è ripresa nella stagione 22-23, contrariamente a
quanto era avvenuto con l'immediata sospensione della cacciabilità
delle specie medesime, a seguito dell'approvazione della prima
mozione di sospensione, quella del 2019.
Ritenuto che non risulta individuabile una ragione ostativa alla
riapertura della caccia alle due specie in questione, interpelliamo
il Governo per conoscere quali siano le ragioni per le quali il
Governo regionale abbia disatteso la volontà espressa dal Consiglio
regionale a larga maggioranza, quali siano gli intendimenti del
Governo regionale in relazione alla stesura del calendario
venatorio 22-23 con riferimento alla cacci abilità della pernice
bianca e della lepre variabile.
Adesso per il tempo restante, lascerei la parola al cofirmatario
collega Christian Ganis.
Presidente -
Consigliere Ganis per i minuti restanti.
Ganis (LEGA VDA) -
Ringrazio il collega Sammaritani per
aver ben evidenziato l'iniziativa in maniera tecnica e
puntuale.
Ricordo anch'io che la mozione, avente come oggetto l'impegno a
inserire nel calendario venatorio 2022/2023 la caccia alla pernice
bianca e alla lepre variabile, era stata approvata dal Consiglio
regionale, come detto dal collega, con 31 voti favorevoli e 2
astenuti in data 5 ottobre 2022.
Ricordo anche le parole del collega Marguerettaz durante il
dibattito in aula, che l'indirizzo politico era quello di aprire la
caccia alla pernice bianca e alla lepre variabile il prima
possibile; ma come mai oggi la mozione è rimasta nel cassetto?
Questa è una domanda.
Torno a ricordare che nel 2019 in questo Consiglio la caccia era
stata chiusa con votazione segreta, sulla base di pregiudizi e
sulla poca conoscenza della materia, quindi, come ha ben
evidenziato più volte il collega Sammaritani, se la caccia è
consentita in Italia e la legge lo permette, i cacciatori hanno
tutto il diritto di praticarla, ragione in più se ci sono anche
degli aspetti positivi. I prelievi, sulle due specie summenzionate,
ad opera di cacciatori sono finalizzati a conoscerne lo stato
generale, genetico e la loro conservazione.
Presidente -
Risponde l'assessore Carrel.
Carrel (PA) -
Torniamo su un tema che abbiamo più volte
dibattuto con una mozione che avete ben ricordato e che abbiamo
votato a larga maggioranza, una mozione che arriva dopo una mozione
del 2019 che ha chiuso questa pratica e ovviamente, come ben potete
immaginare, talvolta chiudere la caccia è più facile che riaprirla,
questo lo dico semplicemente perché credo che questo sia un aspetto
che possiamo comprendere bene tutti.
Ai sensi dell'articolo 31 della legge regionale 64/94,
l'approvazione alla modifica sostanziale del calendario venatorio
necessita dei pareri del Comitato regionale per la gestione
venatoria della consulta faunistica regionale e dell'Istituto
superiore per la ricerca e la protezione ambientale.
L'Assessorato ha agito andando a effettuare delle comunicazioni
che sono partite il 7 ottobre 2022 sia al Comitato regionale per la
gestione venatoria, sia alla Consulta faunistica il 17 ottobre
2022, sia all'Istituto superiore per la ricerca e la protezione
ambientale il 20 ottobre del 2022.
Quindi sin da quando il Consiglio regionale ha approvato questo
tipo di mozione, le strutture si sono mosse nella direzione per
raccogliere tutti i pareri necessari per poi riaprire
quest'attività venatoria.
Non è stato possibile fare questo l'anno scorso per una carenza
di dati su cui mi sono già confrontato con il Comitato Caccia in un
incontro avvenuto la settimana scorsa e su cui abbiamo avuto modo
di discutere e ci siamo presi l'impegno di andare a esternalizzare
quest'attività di monitoraggio, che abbiamo già fatto con le
strutture competenti, per poter raccogliere tutti i dati necessari
per poi andare ad aprire la caccia.
Quello che ci tengo a sottolineare, in risposta a
quest'interpellanza, è che nel prossimo calendario venatorio per la
stagione 2023/2024 vi sarà la possibilità di cacciare la lepre e la
pernice bianca.
Vi sarà la possibilità, ovviamente, se dai dati che verranno
estrapolati durante quest'estate - e dovranno essere poi comunicati
entro la fine dell'estate e l'inizio dell'autunno - ve ne sarà la
possibilità, nel senso che noi apriamo la caccia, quindi diamo la
possibilità di aprire la caccia ovviamente se i dati che andremo a
raccogliere lo permetteranno in base alle normative vigenti.
L'indicazione politica che il Governo e la maggioranza hanno
voluto dare è assolutamente quella di riaprire quest'attività
venatoria, per tutte le motivazioni che avete ben espresso, ma
ovviamente non sarebbe giusto sostenere che la riapriamo tout
court, ma è giusto andare a definire che gli uffici competenti
stanno lavorando per raccogliere tutti i dati necessari per poi
dare il via all'attività venatoria, come da calendario che
prevedremo prossimamente con un atto di Giunta.
Presidente -
Consigliere Sammaritani per la replica.
Sammaritani (LEGA VDA) -
Comprendo la posizione del nuovo
assessore Carrel e quindi giustifico un certo tipo di risposta che
non è assolutamente soddisfacente, perché il discorso poi è sempre
lo stesso ed è lo stesso che abbiamo affrontato quando abbiamo
discusso la mozione, sia la prima ma soprattutto la seconda, quella
che non ha avuto esecuzione; questo assioma, questo postulato per
cui sarebbe facile chiudere e difficile riaprire non ha un
fondamento, non ha un fondamento né tecnico, amministrativo, e non
ha nemmeno un fondamento scientifico, perché quando l'abbiamo
chiusa non avevamo i dati e, quando abbiamo deciso di riaprirla,
avevamo gli stessi dati di prima e oggi probabilmente abbiamo
ancora gli stessi dati, quindi c'è un problema.
Il problema, purtroppo, visto la risposta che tecnicamente è non
sostenibile, è una risposta prettamente politica: a questo punto,
non ci sono altre spiegazioni, salvo altre teorie fantascientifiche
ma credo che non sarebbero molto credibili.
Allora l'assessore Sapinet - quando si procedette a discutere
appunto la mozione e si votò la mozione per la riapertura -
correttamente, spero, in modo sereno e intellettualmente onesto
disse: "Credo che sia importante questa votazione che ci dà la
possibilità di dare un segnale politico diverso rispetto a quello
del 2019", il mondo venatorio, come detto qualche collega, ha
subìto quella mozione che aveva altri obiettivi, altre finalità, ne
avevamo parlato all'epoca, si trattò di una specie di gioco delle
maggioranze e delle opposizioni che venne fatto sulla pelle poi
alla fine dei cacciatori, se vogliamo dire così.
"Noi oggi possiamo dare un segnale diverso a un mondo, quello
venatorio" - diceva l'Assessore - "Che comunque fa parte della
nostra storia, della nostra tradizione e che tanto sta dando al
territorio. Quindi un segnale politico" - ribadisce alla fine in
chiusura -"Al quale sicuramente seguiranno i passaggi tecnici,
cercando, questo è un impegno ulteriore spontaneo, di contenere al
massimo le tempistiche".
Le tempistiche sono state tanto contenute che non si è dato
esecuzione a una mozione che quando è stata ora di chiudere è stata
eseguita immediatamente, senza dati scientifici e senza presupposti
scientifici, e quando è ora di riaprirla invece si comincia a
chiedere pareri che, peraltro - abbiamo fatto degli accessi agli
atti - non sono pareri contrari ma soprattutto qualche volta
appaiono un po' condizionati dai pregiudizi che non hanno niente di
scientifico, e quando un organismo come l'Ispra dà dei pareri, che
dovrebbero essere dei pareri scientifici, peraltro non vincolanti,
ma basati appunto su presupposti errati, io comincio a dubitare
dell'efficacia di questi organismi.
Va detto questo. appunto, riportandoci al piano prettamente
politico, è evidente che c'è stato un fallimento politico, perché
solo così si può spiegare: la maggioranza ha detto una cosa, ha
promesso delle cose e non le ha fatte.
Allora l'unica lettura è questa, questo governo, dico "Questo"
perché tanto alla fine, bene o male, la povera mia vittima di oggi
è l'assessore Carrel che c'entra poco perché è appena arrivato ed è
l'unico veramente nuovo come componente e come partito di questa
nuova maggioranza. Questo governo in realtà, composto per la sua
stragrande maggioranza da chi c'era prima, non è riuscito a imporre
la volontà politica, e questo è tipico di un governo debole che non
ha la possibilità di fare delle cose, perché vive di
contraddizioni, perché ha al suo interno delle forze politiche che
la pensano in modo diverso, non riescono quindi a mettersi
d'accordo e quando sono poste di fronte magari a un'iniziativa come
una mozione che, per certi versi, non può che essere votata -
perché è una questione anche di correttezza - dopo poi si trova in
difficoltà quando la deve mettere in esecuzione, perché questo è
emblematico di una debolezza politica e intrinseca a un
esecutivo.
Qui stiamo parlando di caccia, per qualcuno potrebbe essere
anche poco importante, per qualcun altro è importante invece, ma è
l'aspetto emblematico, è il significato della valenza politica di
quest'evento, di questa situazione: Governo debole, governo che non
riesce a fare quello che promette, quindi non riesce a mantenere e
non riesce neanche a fare quello che a volte vorrebbe fare. Staremo
a vedere.
Presidente -
Assessore Sapinet, per fatto personale.
Sapinet (UV) -
Collegandomi a quanto detto dal collega
Sammaritani, confermo: noi con quella votazione demmo un segnale
politico utile anche a ribaltare quella mozione del 2019, è chiaro
che lo dissi allora e lo ripeto oggi: al segnale politico purtroppo
deve seguire un'analisi tecnica che richiede delle tempistiche che
sicuramente si sono allungate, considerata la situazione della
struttura che è in difficoltà ma che ha lavorato nel corso dello
scorso anno e che sta lavorando tutt'ora, come ha detto il collega
Carrel, e direi che corretta è la scelta che facemmo a fine
dell'anno ma che il collega Carrel sta portando avanti, quella di
esternalizzare parte di questo studio proprio per riuscire
rapidamente ad andare nella direzione che è auspicata dalla
mozione.
Presidente -
Per mozione d'ordine.
Minelli (PCP) -
Sì, per mozione d'ordine e ai fini della
comprensione anche di quest'iniziativa, per capire a quali
documenti dell'Assessorato si fa riferimento, perché se ricordate,
in occasione della mozione del 5 ottobre scorso, noi non avevamo
votato contro quella mozione, ci eravamo astenute perché era stato
citato uno studio che era in itinere e che avrebbe anticipato dei
dati riguardo al monitoraggio, e quindi al fatto che la pernice
bianca godesse sostanzialmente di buona salute.
Io due giorni dopo, il 7 di ottobre, ho fatto un accesso agli
atti per richiedere documentazione e mi è stato detto che non era
possibile trasmettere i dati degli studi in corso sulla lepre
variabile e sulla pernice bianca, in quanto ancora in fase di
elaborazione non definitivi.
Ricordo anche che l'impegno di quella mozione, parlo di quella
che aveva chiuso la caccia, prevedeva espressamente, ma poi lo ha
riportato correttamente il collega Sammaritani, che bisognava
adottare immediatamente quella misura fino all'effettuazione di un
adeguato studio scientifico finalizzato alla definizione dello
stato...
Presidente -
Concluda, Consigliera...
Minelli (PCP) -
No, vorrei capire quali sono i documenti
che danno una motivazione diversa.
Presidente -
Consigliere Sammaritani.
Sammaritani (LEGA VDA) -
Molto rapidamente, soltanto nel
rispetto del regolamento, nel senso che al di là del fatto che non
accetto nessun tipo di dibattito naturalmente perché non è corretto
farlo sull'interpellanza, volevo soltanto replicare brevemente
all'assessore Sapinet, dicendo che in realtà non si trattava quello
di un fatto personale, ma si trattava soltanto di aver citato ciò
che l'Assessore aveva dichiarato. Sono stato zitto e non ho voluto
fare sollevazioni di scudi, in realtà questa sarebbe una
controreplica alla sua. Passi per questa volta, anche se il ruolo
non è il mio, ma più del Presidente.
