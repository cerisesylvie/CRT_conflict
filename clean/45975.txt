Classificazione
CONSIGLIO REGIONALE
STATUTO



Oggetto del Consiglio n. 2541 del 7 giugno 2023 - Resoconto
OGGETTO N. 2541/XVI - Interrogazione: "Azioni volte a
sollecitare l'operatività della Commissione Paritetica di cui
all'articolo 48bis dello Statuto".
Bertin (Presidente) -
La Consigliera Guichardaz è
temporaneamente assente ed è la prima firmataria del punto n. 11.
Propongo, se siete d'accordo, di anticipare la chiusura adesso del
Consiglio e di riprendere... allora punto n. 11. Per la risposta,
il Presidente della Regione.
Testolin (UV) -
Con quest'iniziativa le interroganti
vogliono conoscere quali iniziative sono state assunte dal Governo
regionale per analizzare lo stato dell'arte dei singoli dossier
trattati nelle precedenti Commissioni paritetiche e se vi siano
novità rispetto all'attività della stessa, in particolare se a oggi
è stata convocata o se è stato in tal senso sollecitato dal Governo
nazionale al fine di arrivare presto a una rapida operatività della
stessa.
Rispetto a quanto richiesto nell'interrogazione, sono a
comunicare come innanzitutto abbiamo provveduto a fare una prima
messa a giorno delle bozze di schema di norme di attuazione con i
membri di parte regionale della Commissione paritetica: il
professor Marini, l'avvocato Randazzo e il Consigliere Rollandin;
vi sono state poi plurime interlocuzioni con il Ministero per gli
affari regionali e autonomie, siamo in attesa della convocazione
della riunione d'insediamento da parte del ministro Calderoli, a
seguito dell'adozione del decreto ministeriale di sostituzione dei
due membri di parte regionale e della ricomposizione complessiva
della Commissione stessa, avvenuta secondo quanto informalmente
comunicatoci dalla Segreteria del Ministro la settimana scorsa e
che ora è nel percorso di pubblicazione.
Ciò consentirà dunque a brevissimo di proseguire nei lavori.
Presidente -
Per la replica, la consigliera Minelli.
Minelli (PCP) -
Replico io al Presidente, pur non essendo
la prima firmataria anche perché, considerato il numero
d'iniziative che abbiamo in questo Consiglio, se possiamo non
perdere del tempo è meglio.
Dalle sue risposte, Presidente, abbiamo capito che sulle bozze
di norme di attuazione c'è stata una mise à jour - quindi in realtà
di mise à jour queste bozze ne hanno già avute parecchie - speriamo
che si tratti di una cosa rapida e che porti poi a una
accelerazione di tutto l'iter che dovranno affrontare le norme di
attuazione giacenti in Commissione paritetica e poi anche quelli
che saranno invece i nuovi argomenti.
Io ricordo che, riferendosi alla Commissione paritetica, il
Presidente, nel suo programma di legislatura depositato qualche
mese fa, scriveva: "Il est aussi fondamental d'élaborer des
initiatives à soumettre à la commission paritaire, visant à
l'application de notre statut et au renforcement de notre système
juridique, y compris l'analyse et la prise en charge des
thématiques les plus urgentes qui sont déjà en discussion à son
intérieur dans le but d'arriver à une solution à court terme".
Quello che noi auspichiamo è che davvero venga impressa
un'accelerazione in questo senso e che si solleciti il più
possibile anche il Ministro per gli affari regionali a convocare
con urgenza la Commissione paritetica perché, se, ho capito bene,
adesso è la parte statale che sta facendo aspettare.
Quindi quello che chiediamo al Presidente è anche se ci sarà
l'intenzione di confermare quell'impegno che era stato preso con la
passata maggioranza, diciamo così, e che riguardava il ruolo del
Presidente di I Commissione, che aveva preso appunto l'impegno di
riferire alla Commissione tutti gli sviluppi relativi all'iter
della norma di attuazione sull'idroelettrico.
Questo era un impegno che era stato preso, avevamo depositato
un'iniziativa in questo senso e quello che vorremmo chiedere è di
prendere appunto in considerazione anche la prosecuzione del
rispetto di quell'impegno.
Presidente -
Sono le ore 12:56, con questo punto
all'ordine del giorno, sospendiamo i lavori del Consiglio che
riprenderanno alle ore 15:00.
---
La seduta termina alle ore 12:57.
