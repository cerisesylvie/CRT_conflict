Classificazione
FINANZA REGIONALE E LOCALE



Oggetto del Consiglio n. 33 del 4 novembre 2020 - Resoconto
OGGETTO N. 33/XVI - Interpellanza: "Intendimenti del Governo
regionale in merito a eventuali misure di risarcimento nei
confronti delle attività economiche situate nei tre comuni
valdostani interessati dalla zona rossa".
Bertin (Presidente) -
Soltanto una comunicazione in
ragione di una temporanea assenza dell'assessore Caveri: le
interpellanze ai punti n. 19, n. 20 e n. 28 dell'ordine del giorno
verranno discusse appena l'Assessore potrà rientrare.
Passiamo al punto n. 17 dell'ordine del giorno. Per
l'illustrazione, la parola al Consigliere Lavy.
Lavy (LEGA VDA) -
Con questa interpellanza vorrei porre
un po' l'attenzione su ciò che è stata la gestione e anche la
creazione delle tre zone rosse riguardanti i comuni di Chambave,
Verrayes e Saint-Denis. Lo faccio più che altro per una questione
di chiarezza, per il semplice fatto che i dati su cui si è
giustificata la creazione di queste zone rosse io almeno
personalmente non è che ne abbia trovati più di tanto. Ovviamente
la creazione di una zona rossa è qualcosa comunque di molto
impattante sulle varie attività, sulle persone che vivono in questi
tre comuni e su tutto il tessuto economico di quei tre comuni. Ecco
che con questa interpellanza quindi vorrei proprio cercare di avere
maggiormente dei dati anche sull'intenzione che ha portato il
Governo a chiudere le tre zone rosse; il Governo era un altro,
c'era il presidente Testolin, però la chiusura è stata giustificata
col fatto che l'indice Rt, quindi l'indice di contagiosità fosse
troppo elevato rispetto alla normativa.
Con questa interpellanza io chiedo essenzialmente quattro cose:
quale sia la normativa di riferimento a cui ci si riferisce per
misurare l'indice Rt, quindi che serve poi come discrezionalità per
chiudere o no una zona da com'è stato detto, com'è stato
giustificato nei giorni scorsi; quale fosse dunque l'indice Rt dei
tre comuni diventati zona rossa nella data della loro chiusura e
quale sia l'indice Rt alla data della loro riapertura, per vedere
se effettivamente questo indice Rt è calato o meno; poi chiedo
inoltre se ci siano stati altri comuni in passato o comunque anche
ora, il cui indice Rt è stato superiore a quello della normativa.
Se la risposta è affermativa, chiederei anche il perché non siano
state prese delle misure come sono state prese per quanto riguarda
questi tre comuni che sono diventati zona rossa. In più, come
ultima domanda, chiederei se il Governo ha come intendimento quello
di portare avanti una sorta di creazione di mezzi per risarcire le
attività e le persone di quei tre comuni.
Presidente -
Ha chiesto la parola il presidente della
Regione Lavevaz e ne ha facoltà.
Lavevaz (UV) -
In merito alla prima domanda: quale sia la
normativa di riferimento, la normativa di riferimento è il decreto
del Ministro della salute del 30 aprile 2020, che ha adottato una
serie di indicatori tra cui l'Rt, per il monitoraggio del rischio
sanitario delle regioni introdotto dal DPCM 26 aprile 2020. Su
quale fosse invece l'indice Rt dei tre comuni diventati poi zona
rossa in data 15 ottobre e in data 22 ottobre, ecco, vista
l'esiguità del numero di abitanti dei comuni valdostani, e
considerato che il calcolo di Rt, di cui abbiamo già parlato anche
stamattina, si basa su metodi statistici per natura attendibili su
grandi numeri, il calcolo del numero di riproduzione netto è nella
realtà locale poco significativo. Per valutare l'andamento dei
contagi a livello locale, si è quindi utilizzata l'incidenza a
sette giorni, intesa come rapporto tra numero di contagi della
settimana corrente e quello della settimana precedente. La
situazione dei tre comuni oggetto dell'interpellanza era assai
preoccupante, tenuto conto anche del fatto che erano tra loro
confinanti; per notizia le incidenze massime si sono rilevate per
Chambave il 19 ottobre 2,5 percento, per Saint-Denis il 9 ottobre
2,3 percento e per Verrayes il 23 ottobre 1,6 percento. Quando
l'incidenza media regionale del periodo 5-22 ottobre è variata
dallo 0,2 percento allo 0,5 percento. In base ai dati analizzati,
si è ritenuto quindi opportuno per motivi di sanità pubblica
adottare l'ordinanza n. 422 del 15 ottobre e procedere
all'esecuzione dei test per verificare quante persone fossero state
contagiate al fine di contenere l'avanzare dell'epidemia. L'aspetto
particolare rilevato in quei giorni è stato l'elevato numero di
isolati e di soggetti positivi riscontrati nei comuni di
Saint-Denis, Verrayes e Chambave in rapporto alla popolazione
complessiva, cosa che ha fatto propendere per l'istituzione della
zona rossa al fine di contenere la mobilità delle persone residenti
nei suddetti comuni.
In merito alla terza domanda: se ci sono altri comuni il cui
indice Rt ha superato i limiti stabiliti dalla normativa e quali
misure sono state adottate, come detto, alla situazione dei tre
comuni in quel periodo specifico si è data una risposta con
l'istituzione della zona rossa, mentre non sono stati adottati
ulteriori provvedimenti per altri comuni, in considerazione
all'entrata in vigore del DPCM del 24 ottobre 2020. Come credo sia
evidente per tutti, la situazione evolve molto velocemente e in
modo non prevedibile e la diffusione del contagio ha superato ormai
le dimensioni comunali per cui, ad esempio, la risposta è salita di
livello e l'ordinanza entrata in vigore il 31 ottobre scorso per
l'intero territorio regionale sta a dimostrarlo. La situazione poi
è ancora cambiata, così come il quadro normativo di riferimento,
che va adesso aggiornato al DPCM del 3 novembre e alle
determinazioni che ne deriveranno per quanto riguarda le ulteriori
misure di contenimento del contagio differenziate sul territorio
italiano in base agli scenari di gravità e ai livelli di rischio
che stiamo aspettando.
In merito all'ultima domanda: se il Governo regionale sia
intenzionato a mettere a disposizione misure e fondi per risarcire
le perdite delle attività e dei lavoratori del territorio dei tre
comuni interessati, le attività dei tre comuni dovrebbero accedere
alle misure di ristoro previste dal decreto ristori, recentemente
approvato dal Governo italiano, e da altri che potranno seguire; su
questo ci sarà l'impegno del Governo regionale per assicurare
queste possibilità. Questo è stato chiarito anche nell'ultima
riunione della Conferenza Stato-Regioni, ancora ieri a richiesta
dei vari Presidenti, del fatto che ci sia una garanzia, poi vedremo
che ci sarà un decreto-legge, almeno così ci è stato promesso, già
nel corso di questa settimana sugli ulteriori ristori... che questi
siano garantiti anche nel caso in cui siano state le Regioni a
istituire zone più restrittive rispetto al DPCM del 24 ottobre o di
precedenti.
Presidente -
Per la replica, la parola al consigliere
Lavy.
Lavy (LEGA VDA) -
La sua risposta mi lascia alquanto
allibito per il semplice fatto che mi ha appena detto che l'indice
Rt non è stato neanche calcolato per quanto riguarda i tre comuni,
sono stati usati altri parametri. Io qui ho aperta la pagina
dell'Ansa: "Covid: Saint-Denis, Verrayes e Chambave verso zona
rossa a causa dell'indice Rt molto elevato". Allora su che basi è
stato deciso questo indice Rt? Perché i giornalisti, l'Ansa hanno
riportato queste dichiarazioni? Non credo se le siano inventate.
Allora non capisco, cioè si dice una cosa ai giornalisti, magari la
si dice anche ai cittadini e poi in realtà la verità è un'altra.
Qui c'è un problema di comunicazione abbastanza importante, perché
se l'indice Rt non è stato usato come metodo di verifica per i vari
contagi, allora lo si doveva spiegare, si doveva dire: "no, in
realtà abbiamo usato altri tipi di parametri per misurare la
contagiosità, misurare diciamo la permeazione del virus sul
territorio". Questa è una gravissima mancanza di rispetto nei
confronti dei cittadini dei tre comuni. Perché dire che si usa
l'indice Rt come base e poi in realtà non è vero mi dispiace ma io
lo considero veramente qualcosa di molto grave, perché di mezzo ci
vanno dalle famiglie, di mezzo ci vanno dalle persone, di mezzo ci
vanno delle attività economiche. Io quindi poi la prego di fornirmi
anche risposta scritta delle dichiarazioni che ha detto, perché
comunque vorrei ancora approfondire maggiormente le sue parole ed è
giusto ed è corretto credo spiegare anche in maniera migliore ai
cittadini di quei tre comuni cosa sia successo, perché, da quanto
ha detto lei, credo che la situazione sia veramente
inaccettabile.
