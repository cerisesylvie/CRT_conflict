Classificazione
CONSIGLIO REGIONALE
Attività consiliare d'aula



Oggetto del Consiglio n. 3082 del 7 novembre 2007 - Resoconto
OGGETTO N. 3082/XII - Comunicazione del Presidente del
Consiglio.
Presidente
- Mi permetterete, colleghi, di farvi un
comunicato, ossia che il Consiglio regionale in occasione della XIV
edizione del COM-PA, il Salone europeo della comunicazione pubblica
dei servizi al cittadino e alle imprese, è risultato il primo
classificato nella categoria "Servizi interattivi" per la
sperimentazione del canale informativo del digitale terrestre. La
giuria ha attribuito questo prestigioso riconoscimento con la
seguente motivazione:
"Come migliore video sui servizi interattivi ad un prodotto
che ha saputo interpretare con successo gli obiettivi di questa
particolare categoria di concorso. Le immagini sanno esprimere con
chiarezza i servizi offerti dall'Amministrazione attraverso
l'emergente televisione digitale terrestre che tuttavia non
utilizza il canale di ritorno, ma offre livelli di interattività
semplici, disponibili per tutti i cittadini attraverso un canale
tivù dedicato.
Il servizio rappresenta una sperimentazione recentissima.
Anche per questo va premiata la candidatura di questo prodotto che
con un linguaggio chiaro offre una buona comprensione del
funzionamento delle applicazioni oltre a favorire la conoscenza dei
principali organismi istituzionali, dei rappresentanti politici e
degli uffici pubblici"
.
Mi sembrava doveroso rendere conto al Consiglio regionale di
questo riconoscimento...
(interruzione della Consigliera Squarzino Secondina, fuori
microfono)
Presidente
- ... adesso è finita, è durata 2 Consigli e
stiamo raccogliendo i dati... anche stavolta ci ha bocciato,
collega Squarzino, e io che mi aspettavo delle lodi, invece niente
da fare!
Un'ultima comunicazione. Fornisco al Consiglio il riepilogo
degli emendamenti presentati e delle relazioni: per il disegno di
legge n. 174, "Disposizioni in materia di servizio civile in Valle
d'Aosta", sono state presentate le relazioni dei colleghi Ottoz e
Lanièce, sono stati inoltre presentati 3 emendamenti dal gruppo
"Arcobaleno" e 1 emendamento dal Presidente Caveri; per il disegno
di legge 181, riguardante la disciplina della professione di
maestro di sci, sono stati presentati 3 emendamenti dal gruppo
"Arcobaleno" e 12 emendamenti dal gruppo "CdL", che si aggiungono a
quanti depositati nel corso della scorsa adunanza consiliare; tutto
il materiale vi sarà distribuito.
