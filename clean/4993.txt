Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 5 del 12 gennaio 1983 - Resoconto
OGGETTO N. 5/VII - SPETTANZE DEI SANITARI CHE PRESTANO IL
SERVIZIO DI GUARDIA MEDICA - (Interrogazione).
PRESIDENTE:
Do lettura dell'interrogazione presentata dai
Consiglieri Mafrica, Péaquin e Tonino:
INTERROGAZIONE
La guardia medica è un servizio di cui è superfluo
sottolineare la necessità e l'importanza.
Eppure il personale medico che presta tale servizio (per lo
più si tratta di giovani medici senza altre consistenti attività)
da tempo riceve solo metà del compenso pattuito.
Dal 1° gennaio 1982 la tariffa oraria è infatti raddoppiata,
mentre ancora a fine novembre il personale ha ricevuto lo stipendio
sulla base della tariffa precedente.
Poiché risulta che il Ministero abbia assegnato alla Regione
una parte consistente (circa 2/3, vale a dire oltre un miliardo)
della quota annua destinata a tale servizio,
i sottoscritti Consiglieri regionali del P.C.I.
INTERROGANO
l'Assessore alla Sanità per sapere:
1°) quando i circa quaranta medici impegnati nel servizio di
guardia medica riceveranno gli arretrati per i mesi di luglio,
agosto, settembre, ottobre;
2°) in quale mese le spettanze dei medici saranno
definitivamente aggiornate alle tariffe stabilite;
3°) in quale modo sono stati utilizzati i fondi destinati
dallo Stato per il servizio di guardia medica;
4°) se l'organico della guardia medica subirà variazioni per
il 1983.
PRESIDENTE:
Ha chiesto di parlare l'Assessore alla Sanità
ed Assistenza Sociale Rollandin. Ne ha facoltà.
ROLLANDIN - (U.V.):
Già in occasione dell'ultima riunione
del Comitato Consultivo regionale, di cui all'art. 8 dell'accordo
collettivo per la disciplina dei rapporti liberi e professionali
dei medici addetti al servizio di guardia medica, ho avuto
occasione di spiegare qual'era stato il comportamento degli organi
gestionali in relazione al problema del pagamento dei medici della
guardia medica.
Entrando nel particolare, qui si chiede quando i circa quaranta
medici impegnati nel servizio riceveranno gli arretrati.
Pensiamo di poter pagare gli arretrati nel mese di febbraio,
sempre che venga mantenuto l'impegno di emanare il decreto famoso
dei 2500 miliardi di disponibilità di cassa da una parte e
dall'altra il decreto che autorizzava le U.S.L., previo accordo con
le Regioni, ad indebitarsi al di là di quelli che erano i limiti
già previsti dalle norme finanziarie dell'U.S.L. stessa. Le
spettanze dei medici saranno definitivamente aggiornate alle
tariffe stabilite. L'adeguamento è già stato fatto; si tratta,
com'è detto nel punto 1, di pagare le spettanze nei tempi dovuti. I
fondi assegnati dallo Stato sono stati utilizzati per il pagamento
in particolare delle farmacie, là dove ci sono delle scadenze ben
precise, perché essendoci una differenza sostanziale tra i fondi di
competenza e i fondi di cassa, si è dovuto far ricorso - ripeto in
carenza di questo decreto di autorizzazione a maggior spesa da
parte del Governo - al decreto che assegnava un miliardo e 300
milioni per la guardia medica per pagare alcune altre spese che
erano in quel momento impellenti. E' un'operazione alla quale
purtroppo si deve far sovente ricorso, non solo qui in Valle,
proprio perché non c'è sempre la corrispondenza da parte
dell'assegnazione delle quote trimestrali; perciò tenuto conto di
determinati scadenziari di spese che - ne abbiamo anche discusso in
Comitato - possono essere giustificati come no, l'utilizzo di
questi fondi è stato fatto in questo modo. L'organico della guardia
medica è già stato rivisto a livello di Comitato integrandolo con
una graduatoria suppletiva, che è stata discussa ed approvata
all'unanimità nella stessa seduta di questo Comitato Consultivo cui
facevo riferimento prima, per dare la possibilità di coprire i
servizi di guardia medica sul territorio.
PRESIDENTE:
Ha chiesto di parlare il Consigliere Péaquin.
Ne ha facoltà.
PEAOUIN - (P.C.I.):
Prendiamo atto di quanto ci ha
riferito l'Assessore. Certo, la situazione è di estrema incertezza;
il Consigliere Mafrica ha appena messo in evidenza quello che è
oggi l'andamento del nostro Governo e anche la sanità rientra in
questa situazione di attesa. Auspichiamo che tutto venga rimesso al
più presto nei termini giusti, che vengano pagati gli arretrati a
febbraio e che vengano emessi i dovuti decreti da parte del
Governo.
