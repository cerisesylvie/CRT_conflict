Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2495 del 22 dicembre 1986 - Resoconto
OGGETTO N. 2495/VIII - INIZIATIVA PER L'INSTALLAZIONE DI
IDONEA SEGNALETICA NEI TRATTI PERICOLOSI DELLA STRADA STATALE
COURMAYEUR - PRÈ-SAINT-DIDIER. Approvazione di mozione.
PRESIDENTE:
Ha chiesto di parlare il Consigliere
Baldassarre per mozione d'ordine, ne ha facoltà.
BALDASSARRE (P.S.D.I.):
All'oggetto n. 27 è iscritta la
mozione da me presentata, concernente il tratto di strada del
famoso curvone di Pré-Saint-Didier. Siccome nel pomeriggio dovrei
assentarmi, chiederei se possibile l'inversione dell'ordine del
giorno, impegnandomi a non andare oltre i cinque minuti per
l'illustrazione della mozione.
PRESIDENTE:
C'è una richiesta di inversione di ordine del
giorno che deve essere votata dal Consiglio. La pongo in
votazione:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
Do lettura della mozione presentata dal
Consigliere Baldassarre:
Mozione
Premesso
che in seguito a numerosi incidenti
mortali avvenuti nel cosiddetto curvone nel tratto stradale
Courmayeur-Pré-Saint-Didier, causati tra l'altro, dalla mancata
installazione di avvisatori luminosi intermittenti, atti a
richiamare attenzione e prudenza, in particolar modo per i
conducenti dei TIR;
Considerate
le richieste dei cittadini costretti a
percorrere tale strada, nonché le petizioni e la corrispondenza
varia, inviate agli organi competenti senza tra l'altro ricevere
cenni di riscontro;
Considerato
altresì che non vi è stato alcun
interessamento da parte dell'Assessorato competente atto a
sollecitare l'ANAS ad effettuare idoneo provvedimento così come è
stato fatto in altri tratti stradali di sua competenza;
Allo scopo
di salvaguardare anche la incolumità dei
conducenti e passeggeri di veicoli percorrenti la strada in senso
inverso ed esposti all'inevitabile pericolo di investimento, così
come di già avvenuto;
Il Consiglio regionale della Valle d'Aosta
Delibera
di dare mandato all'Assessore regionale ai Lavori Pubblici
affinché provveda a stipulare una convenzione con l'ANAS per
l'installazione in loco di idonea segnalazione luminosa
intermittente atta ad evitare il ripetersi dei gravi incidenti
lamentati.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Questa mozione trae spunto da una
petizione che è stata presentata da parte di numerosi cittadini in
merito alla pericolosità del famoso curvone di Pré-Saint-Didier. Ho
qui degli elementi molto importanti forniti dalla polizia stradale,
e leggo brevemente questa casistica. Nel 1973 ci sono stati due
incidenti mortali, con 3 morti, 33 lesioni, 55 feriti, danni 82 per
un totale di 117 incidenti. Nel 1974 l'aumento dei morti è stato
complessivamente di 5 unità, gli incidenti sono stati circa 92. Nel
1975-76 c'è stato un aumento complessivo degli incidenti mortali
con numerosi morti, per cui dal 1973 al 1986 complessivamente su
quel tratto di strada ci sono stati 73 incidenti mortali con 90
morti, 848 lesioni, 1464 feriti, 1281 danni, con un totale di 2200
incidenti.
In questa mozione chiediamo l'interessamento della Regione nei
confronti dell'ANAS. Siamo consapevoli che l'ANAS è 'latitante',
chiediamo che il Consiglio regionale si faccia promotore di
stipulare una convenzione con l'ANAS affinché venga installata una
idonea segnalazione luminosa che indichi il pericolo della curva.
Questo serve non solo per evitare questo numero eccessivo di
incidenti e di morti, in attesa che arrivi l'autostrada, ma anche
perchè mi sembra che la spesa non sia enorme e che la Regione possa
con l'ANAS, visto che l'ANAS è latitante su questo argomento,
stipulare questa convenzione e far sì che in qual tratto di strada
possa diminuire il numero di morti e di incidenti.
Mi fermo qui: ritengo sia importante per tutte quelle persone
che devono attraversare quel tratto autostradale in base anche alle
statistiche che poco fa ho letto, che si vada alla installazione in
quel tratto di questo tipo di segnali luminosi.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Non posso non associarmi alla richiesta
del Consigliere Baldassarre per quanto riguarda questa mozione,
perchè la ritengo particolarmente significativa. Tra l'altro esiste
sulla SS 27 per il Gran S. Bernardo, fra l'abitato di Etroubles e
l'abitato di Gignod, una curva molto simile che l'ANAS ha segnalato
opportunamente con queste segnalazioni luminose già molti anni
fa.
Credo che questa mozione sia anche interessante perchè potrà
consentire un rapporto con l'ANAS più corretto, visto che, come si
legge anche dalla relazione SISPLAN annessa al progetto
autostradale, l'assetto odierno della SS 26 fra Aosta e il Traforo
del Monte Bianco è quello risultante dai lavori di ammodernamento
eseguiti più di venti anni fa in vista dell'apertura del Traforo.
Che l'ANAS abbia abbandonato questa strada statale al suo destino è
un fatto riconosciuto da tutti, credo che questa mozione sia una
prima inversione di tendenza.
PRESIDENTE:
Ha chiesto di parlare il Consigliere
Segretario Breuvé Lilliana, ne ha facoltà.
LILLIANA BREUVÈ (P.S.I.):
Ringrazio il Consigliere
Baldassarre perchè in effetti ha portato alla nostra attenzione il
problema enorme di questa strada, oltretutto il pericolo viene
proprio dal manto stradale che non potrà modificarsi nel tempo
perchè deriva da uno spesso strato d'olio depositato dai TIR, per
cui la prima goccia di acqua che cade rende vischioso il
terreno.
Volevo dichiarare la mia solidarietà alla mozione in oggetto e
chiedere alla Giunta di cercare di risolvere il problema di questo
tratto di strada, che è fra i più pericolosi fra Aosta e
Courmayeur.
PRESIDENTE:
Ha chiesto di parlare il Consigliere Pedrini,
ne ha facoltà.
PEDRINI (P.L.I.):
Questo problema si ripropone oggi ma
già due anni fa lo avevo affrontato. Diamo merito a chi ha
presentato la mozione, tuttavia non abbiamo scoperto l'uovo di
Colombo.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Il tema proposto dal Consigliere
Baldassarre è indubbiamente di estrema importanza, anche alla luce
dei dati che il Consigliere ha esposto. Devo dire che ufficialmente
non abbiamo mai ricevuto petizioni o segnalazioni da cittadini. Non
abbiamo nessuna difficoltà, anzi lo facciamo volentieri, a prendere
contatti con l'ANAS e a segnalare l'urgenza di risolvere il
problema nella zona indicata.
Occorre per quello che riguarda la SS 26 fino a Courmayeur
predisporre misure di questo genere in attesa che venga costruita
l'autostrada, così come sottolineava il Consigliere Sandri.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN (U.V.):
Seulement pour dire à M. Baldassarre
qu'au moment du dernier Conseil, si je ne me trompe pas, il m'avait
adressé des mots en me disant que j'étais impoli, étant donné que
je n'avais pas donné une réponse à M. Montesano. J'ai été surpris
du fait que M. Baldassarre m'ait adressé ces mots et en effet je me
suis renseigné pour savoir si j'avais reçu une lettre. M. Montesano
n'a jamais adressé rien à la Présidence de la Junte, en revanche il
s'était adressé, comme il a précisé dans une lettre de réponse
après, à la Présidence du Conseil.
Sur la motion, je crois que la solution du problème n'est pas
dans une convention, mais il s'agit d'obliger finalement l'ANAS à
donner la solution comme il a été fait dans la zone de la route
pour le Grand Saint Bernard. Dans ce cas on s'abstiendra sur la
motion parce qu'on n'accepte pas la convention, mais on partage
entièrement le fait qu'on puisse donner une solution dans le plus
bref délai. Si par hasard il n'y avait pas cette solution, on
pourra reprendre le discours au niveau de Conseil régional.
PRESIDENTE:
Prima di dare la parola al Consigliere
Baldassarre, mi corre l'obbligo di fare una piccola precisazione.
In effetti l'ex Presidente del Consiglio Montesano ha indirizzato
una lettera alla Presidenza del Consiglio per il problema che
riguarda il curvone di Courmayeur. Questa lettera richiedeva degli
interventi nei confronti dell'ANAS per alcune valutazioni che sono
state fatte anche oggi in questo Consiglio. La Presidenza del
Consiglio ha avuto una lunga corrispondenza con il responsabile
dell'ANAS di Aosta, il quale ha risposto con termini poco corretti
nei confronti e del Consiglio e della Presidenza del Consiglio.
Successivamente ho scritto all'ex Presidente Montesano dandogli
la comunicazione di tutte le lettere che sono intercorse e il
signor Montesano mi ha già risposto dandomi atto di quanto avevo
fatto e soprattutto del modo poco urbano con il quale l'ing. Capo
della ANAS di Aosta ha risposto al Consiglio regionale.
Ha chiesto di parlare il Consigliere Baldassarre, ne ha
facoltà.
BALDASSARRE (P.S.D.I.):
Davanti al Consiglio vorrei
chiedere scusa al Presidente della Giunta, perchè la volta scorsa
avevo ricevuto delle informazioni non esatte. La petizione
presentata dal Prof. Montesano e un'altra petizione precedente
erano state inviate al Presidente del Consiglio, che ha adesso
precisato tutto l'iter che è seguito.
Sono d'accordo con il Presidente della Giunta che non si può
stipulare una convenzione con l'ANAS, d'altra parte l'ANAS ha
dimostrato di non conoscere questo problema e le risposte che sono
state date al Presidente del Consiglio sono deprimenti da parte di
un responsabile dell'ANAS. Di questo comportamento così poco
democratico mi sono fatto interprete presso il Ministro competente
affinché prenda dei provvedimenti, se il caso lo richiede, nei
confronti del Direttore dell'ANAS, che cerca di far finta che
questi 2200 incidenti non significhino niente.
Per quanto venivo dicendo, proporrei di modificare il deliberato
della mozione, in questo senso:
"di dare mandato all'Assessore
regionale ai Lavori Pubblici affinché provveda ad invitare l'ANAS
ad installare in loco idonea segnalazione luminosa intermittente
atta ad evitare il ripetersi dei gravi incidenti
lamentati".
Questo perchè un provvedimento adottato dal Consiglio regionale
può avere un effetto maggiore nei confronti del Direttore dell'ANAS
che si è comportato in maniera scorretta.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN (U.V.):
Je crois qu'avec les modifications qui
ont été apportées on peut accepter de voter cette motion.
PRESIDENTE:
Pongo in votazione la mozione presentata dal
Consigliere Baldassarre nel testo così modificato:
Mozione
Premesso
che in seguito a numerosi incidenti mortali
avvenuti nel cosiddetto curvone nel tratto stradale Courmayeur -
Pré-Saint-Didier, causati tra l'altro, dalla mancata installazione
di avvisatori luminosi intermittenti, atti a richiamare attenzione
e prudenza, in particolar modo per i conducenti dei TIR;
Considerate
le richieste dei cittadini costretti a
percorrere tale strada, nonchè le petizioni e la corrispondenza
varia, inviate agli organi competenti senza tra l'altro ricevere
cenni di riscontro;
Considerato
altresì che non vi è stato alcun
interessamento da parte dell'Assessorato competente atto a
sollecitare l'ANAS ad effettuare idoneo provvedimento così come è
stato fatto in altri tratti stradali di sua competenza;
Allo scopo
di salvaguardare anche la incolumità dei
conducenti e passeggeri di veicoli percorrenti la strada in senso
inverso ed esposti all'inevitabile pericolo di investimento, così
come di già avvenuto;
Il Consiglio regionale della Valle d'Aosta
Delibera
di dare mandato all'Assessore regionale ai Lavori Pubblici
affinché provveda ad invitare l'ANAS ad installare in loco idonea
segnalazione luminosa intermittente atta ad evitare il ripetersi
dei gravi incidenti lamentati.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
