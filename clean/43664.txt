Classificazione
EDILIZIA
FINANZA REGIONALE E LOCALE



Oggetto del Consiglio n. 885 del 23 settembre 2021 - Resoconto
OGGETTO N. 885/XVI - Interpellanza: "Interlocuzioni con
l'Agenzia delle entrate al fine di estendere la detrazione fiscale
a tutte le opere rientranti nella definizione regionale di
ristrutturazione edilizia".
Bertin (Presidente) -
Punto n. 46. Illustra il
consigliere Distort.
Distort (LEGA VDA) -
Sono perfettamente a conoscenza di
trattare in questa interpellanza di un tema estremamente tecnico,
quindi già di per sé ostico e di difficile comprensione per chi non
è addentro alla materia, ma proprio per questo vorrei evitare di
dilungarmi con riflessioni parallele, con preamboli, e andrei
direttamente all'estrema sintesi per un principio di raggiungimento
dell'obiettivo. Quindi leggo:
"Premesso che in base alla disciplina regionale in materia di
edilizia e urbanistica con la vigente deliberazione della Giunta
regionale n. 378 del 12 aprile 2021, al capitolo primo si tratta di
"Definizione delle tipologie d'intervento" e tra queste tipologie
nella voce "ristrutturazione edilizia" si considerano anche gli
ampliamenti, fino a un limite del 20% del volume esistente".
Per capirci - unico, ulteriore approfondimento al di fuori del
testo - parliamo del Piano Casa, quindi noi interveniamo con
applicazione del Piano Casa, realizziamo un ampliamento fino al 20%
del volume esistente e questo tipo d'intervento rientra, tutto
l'intervento, nella voce "ristrutturazione"; ulteriore commento
parallelo: personalmente esprimo la mia soddisfazione perché il
fatto che la Regione Valle d'Aosta abbia chiarito il fatto che
questi interventi, compreso l'ampliamento del 20%, rientrino nel
capitolo e nella voce, nella descrizione e nella tipologia della
ristrutturazione è un atto logico che segue esattamente la logica
degli interventi.
Ma perché dico questo? Non è soltanto una questione di tipo
semantico, ma è il fatto che la considerazione dell'intero
intervento, compresa la parte di ampliamento nella voce di
ristrutturazione, farebbe sì che tutto l'intervento e tutti i vari
interventi e tutti i rispettivi importi di opere realizzate - tanto
nell'edificio esistente quanto nell'ampliamento fino al 20% -
possano, considerato che sono individuati come ristrutturazione,
beneficiare di una detrazione fiscale, quella prevista per
ristrutturazione.
Il problema è che così non è, così non è perché per lo Stato gli
interventi di ampliamento, anche nel 20%, sono considerati
assimilati alla nuova costruzione e quindi, siccome la detrazione
fiscale è di materia statale, l'Agenzia delle Entrate, nel dubbio
interpretativo, fa prevalere la norma statale e va a dire
ovviamente che il soggetto che opera un intervento di
ristrutturazione con ampliamento fino al 20%, quindi l'applicazione
nei normali casi di piano casa, può portare in detrazione fiscale
le opere che riguardano il fabbricato originario, mentre per quanto
riguarda quell'ampliamento del 20% non può portare in detrazione
quegli interventi e quindi a livello contabile il direttore dei
lavori, o chi si occupa della contabilità, della contabilizzazione
delle opere, va a scindere in due capitoli: "opere e
ristrutturazioni" e "opere nuova costruzione".
Al di là della macchinosità dell'attività contabile di cantiere,
c'è il fatto che noi ci troviamo con una sorta di impasse dove, a
livello regionale, noi possiamo pensare che tutto l'intervento sia
sotto la voce "ristrutturazione" e quindi sia come tale tutto
confluibile nella detrazione per ristrutturazione e, invece, per
normativa statale la situazione è diversa.
Ovvio è che io non voglio minimamente con questa interpellanza
suggerire una linea dal punto di vista regionale di rientrare
nell'ovile della visione statale, rimaniamo fieramente detentori di
questa nostra linea regionale. Il problema è, a questo punto, però,
cercare di mettere in atto, bisognerebbe cercare di mettere in atto
delle interlocuzioni con l'Agenzia delle Entrate in modo da poter
dire: "nel nostro territorio la disciplina urbanistica di cui noi
abbiamo competenza primaria dispone che questi interventi siano
tutti sotto la voce "ristrutturazione" e quindi, come tale, nel
nostro territorio li consideriamo tali e tali dovranno essere anche
dal punto di vista delle detrazioni.
Ovviamente la mia promessa di leggere è stata disattesa dalla
mia naturale tendenza ad andare a braccio, però avevo bisogno di
spiegare e ritengo aver spiegato con la necessaria chiarezza un
tema estremamente specifico.
Pertanto, gli oggetti dei quesiti di questa interpellanza sono
espressi come segue: se risulta confermata l'esclusione da parte
dell'Agenzia delle Entrate e delle detrazioni inerenti alle
porzioni di ampliamento - pure entro i limiti posti dalla
deliberazione della Giunta regionale n. 378/2021 - e, tra l'altro,
di quella che si chiama, anche a livello nazionale, la
ristrutturazione pesante perché - piccolo inciso - una cosa è la
ristrutturazione di un edificio con l'ampliamento in applicazione
della legge casa, altra cosa è una semplice anche solo
ristrutturazione di un edificio però con la restituzione di un
edificio completamente diverso da quello d'origine. Questa è quella
che si chiama in termini brevi "ristrutturazione pesante" e anche
sulla ristrutturazione pesante lo Stato e l'Agenzia delle Entrate
dispongono che non possa essere riconducibile alle possibilità di
detrazioni, perché si ottiene un edificio completamente diverso da
quello di origine.
Il secondo punto, il secondo quesito: in caso la prassi sia
confermata, questo è importante, come intenda procedere il Governo
regionale in interlocuzione con l'Agenzia delle Entrate al fine di
permettere la regolare detrazione delle spese sostenute per tutte
le opere rientranti, secondo la disciplina regionale, all'interno
della tipologia di ristrutturazione edilizia.
Presidente -
Assessore Marzi.
Marzi (AV-SA) -
In linea con quanto espresso dal collega
Distort nella necessità di dover anche leggere e non soltanto
affrontare la tematica, premetto che riteniamo spetti ad altri
soggetti la valutazione circa l'opportunità di attivare una
specifica interlocuzione con l'Agenzia delle Entrate per le
tematiche rappresentate nell'interpellanza, le quali appaiono di
competenza dello Stato più che della Regione. In tal senso, però,
le interlocuzioni con i riferimenti dell'Agenzia delle Entrate sul
territorio valdostano ci sono, sia a livello istituzionale che
tecnico, e, oltre a esserci già state, ci saranno anche rispetto a
tematiche più specifiche, magari anche di questa natura.
Trovandomi a rispondere a un'iniziativa di carattere
estremamente tecnico che meglio si attaglierebbe e risulterebbe più
funzionale nella forma di quesito scritto, scendo allo stesso
livello di dettaglio tecnico, in modo da lasciare tracce di una
materia di non così agevole comprensione, soprattutto se
consideriamo che la stessa è in continua evoluzione.
Di seguito evidenziamo quindi alcuni aspetti di ordine tecnico
inerenti agli argomenti di competenza della struttura
pianificazione dell'Amministrazione regionale.
1) Con l'articolo 57 della l.r. 16 giugno 2021 n. 15, il
Consiglio regionale ha introdotto nella normativa valdostana la
comunicazione di inizio lavori asseverata, e cioè la Cila - in
quanto non contemplata a livello regionale tra i titoli abilitativi
previsti per gli interventi edilizi, in quanto a suo tempo non
ritenuta opportuna - limitatamente agli interventi di cui
all'articolo 119 del Decreto legge 34 del 19 maggio 2020,
convertito con modificazioni dalla legge 17 luglio 2020 n. 77,
quindi solo per gli interventi che possono beneficiare del
cosiddetto super bonus del 110%, precisando che la disciplina da
applicare in materia di edilizia in questo caso è quella statale e
non la norma regionale. Anche in Valle d'Aosta sono pertanto
conseguentemente assentibili con Cila, per l'accesso al cosiddetto
superbonus 110, tutti gli interventi indicati nell'art. 119 del DL
34/2020, volti a migliorare le prestazioni energetiche degli
edifici esistenti, tranne le demolizioni e le ricostruzioni che,
pertanto, deduttivamente devono essere assentite con titolo
ordinario.
La norma statale citata fa infatti, come è noto, riferimento
agli interventi specifici quali l'isolamento termico, la
sostituzione d'impianti di climatizzazione, impianti solari
fotovoltaici, interventi per la riduzione del rischio sismico
eccetera e non alle tipologie generali d'intervento, cioè la
manutenzione ordinaria, la manutenzione straordinaria, la
ristrutturazione edilizia, la nuova costruzione eccetera, come tra
l'altro lei ha richiamato.
Pertanto, ad esclusione della demolizione e ricostruzione
ammesse anch'esse al superbonus, ma non con Cila superbonus, gli
interventi più semplici considerati di manutenzione ordinaria come
quelli più complessi ordinariamente rientranti nella
ristrutturazione edilizia sono assentiti con Cila a condizione che
si tratti delle opere sopra descritte e di cui all'articolo 119 del
DL 34/2020.
Le opere che non ricadono nel suddetto elenco, anche se parte di
un intervento unitario complessivo, sono assentite con i titoli
abilitativi ordinari, cioè la Scia o permesso di costruire, in
funzione della tipologia d'intervento edilizio entro cui ricadono e
non fruiscono del super bonus, in quanto non fanno parte
dell'elenco di cui al predetto articolo 119.
2) Inoltre il super bonus energetico non è previsto per le parti
in ampliamento, anche se rientrano nel concetto di edilizia di
ristrutturazione, sia ai sensi della norma regionale che del DPR
380/2001, concettualmente analoghi.
Su questo aspetto l'Agenzia delle Entrate è stata molto chiara
nelle risposte ai vari interpelli: tale interpretazione è formulata
ai sensi dell'articolo 119, aggiornato alla legge di conversione
del DL 77/2021 a cui si accompagna la modulistica specifica per la
Cila super bonus in vigore su tutto il territorio nazionale e dal 5
agosto 2021, Valle d'Aosta compresa.
3) La delibera di Giunta 378 del 12 aprile 2021 ha aggiornato la
precedente 966/2019 riguardante le tipologie degli interventi
edilizi allo scopo di adeguare la normativa regionale alle riforme
introdotte dal legislatore statale con il decreto legislativo
76/2020, completando in tal modo il processo di recepimento delle
semplificazioni introdotte per le parti non normate dalla legge
regionale 11/98 che, come sapete, è stata aggiornata con la legge
regionale 14/2020.
In particolare, nella definizione di ristrutturazione edilizia è
precisato che in questa tipologia sono compresi gli interventi in
ampliamento volumetrico e precisamente:
a) gli interventi di ampliamento planivolumetrico in misura non
superiore al 20% del volume esistente, qualora previsti dal
PRG.
b) La demolizione e ricostruzione di fabbricato esistente -
anche con l'ampliamento di cui alla lettera A - qualora comprensiva
delle innovazioni necessarie per l'adeguamento alla normativa
antisismica nell'applicazione della normativa sull'accessibilità
per l'installazione d'impianti tecnologici e per l'efficientamento
energetico.
c) Gli interventi di cui all'articolo 2 della l.r. 24/209 e
l'ulteriore bonus definito dall'articolo 34 comma 8 della l.r.
13/2015, introdotto per incentivare il miglioramento energetico
degli edifici.
d) Gli interventi di cui all'articolo 3 della l.r. 24/2009, con
la limitazione sopra definita e riguardanti il sedime e il rispetto
delle distanze.
e) Il ripristino, anche con demolizione e ricostruzione, di
fabbricati, ruderi o diroccati, purché sia possibile accertarne la
preesistente consistenza.
Gli interventi che eccedono le limitazioni precedentemente
descritte... ricadono nella stessa tipologia di nuova costruzione
anche quegli interventi che sommando benefici volumetrici di
diversa natura comportano un ampliamento superiore al 35%.
La norma regionale pertanto prevede che la ristrutturazione
edilizia possa comprendere anche ampliamenti volumetrici senza che
per questo l'intervento rientri nella categoria della nuova
costruzione a condizione che l'ampliamento non superi il 35% del
volume originario.
Inoltre il titolo abilitativo richiesto è la Scia per
ristrutturazioni edilizie che non comportino mutamenti
urbanisticamente rilevanti né la destinazione d'uso né le modifiche
del sedime della volumetria complessa degli edifici.
In tutti gli altri casi il titolo abilitativo richiesto è il
permesso di costruire.
Il DPR 380/2001 all'articolo 3 nella versione vigente, a seguito
della riforma introdotta con il DL 76/2020, nel definire la
ristrutturazione edilizia, precisa che nell'ambito degli interventi
di ristrutturazione edilizia sono ricompresi altresì gli interventi
di demolizione e ricostruzione di edifici esistenti con diversa
sagoma, prospetti, sedime e caratteristiche planivolumetriche
tipologiche con le innovazioni necessarie per l'adeguamento alla
normativa antisismica per l'applicazione della normativa
sull'accessibilità, per l'installazione d'impianti tecnologici e
per l'efficientamento energetico.
L'intervento può prevedere, altresì, nei soli casi espressamente
previsti dal legislatore vigente e dagli strumenti urbanistici
comunali incrementi di volumetria anche per promuovere interventi
di rigenerazione urbana.
L'articolo 10 dello stesso DPR stabilisce inoltre al comma 1
lettera C che sono subordinati al permesso di costruire "Gli
interventi di ristrutturazione edilizia che portino a un organismo
edilizio in tutto o in parte diverso dal precedente nei casi in cui
comportino anche modifiche della volumetria complessiva degli
edifici".
Tutto ciò considerato, non pare che la definizione degli
interventi di ristrutturazione edilizia della normativa regionale
sia contrastante rispetto a quello della norma statale, ma che si
limiti a circoscrivere e precisare il concetto d'incremento
volumetrico stabilendo che per questo tipo di ristrutturazione
edilizia sia richiesto il permesso di costruire.
Alla luce di quanto sopra rappresentato nei limiti suddetti, gli
ampliamenti volumetrici non sono da considerarsi di nuova
costruzione, bensì ristrutturazione edilizia.
In conclusione non appaiono elementi di contrasto tra le norme
statali e regionali sopra riportate tali da presupporre una diversa
applicazione dei benefici fiscali legati agli interventi di
recupero del patrimonio edilizio che conducano a una diversa e
minore applicazione degli stessi.
Pertanto le conclusioni interpretative formulate dall'Agenzia
delle Entrate con riguardo agli interventi edilizi interessati a
benefici fiscali possono trovare analoghe applicazioni su tutto il
territorio nazionale, compresa la Valle d'Aosta.
Presidente -
Per la replica, il consigliere Segretario
Distort.
Distort (LEGA VDA) -
La ringrazio, Assessore, per
l'ottima e completa esposizione della disciplina edilizia e delle
procedure edilizie, e, lo dico con tutta sincerità, non c'è nessun
sarcasmo nelle mie parole. La conclusione è estremamente
interessante, cioè significa che si conferma che quanto è
considerabile ristrutturazione in Valle d'Aosta lo è nel resto
dello Stato e comunque è condiviso dall'Agenzia delle Entrate.
A me comunque continua a non risultare: io ho preparato questa
interpellanza sulla scorta di segnalazione di tecnici
professionisti e di colleghi; conservo, per quanto la mia attività
prevalente adesso sia quella di Consigliere, comunque conservo
quella competenza che mi permette di riconoscere e di conoscere
l'ambito, così come nel momento in cui i miei colleghi mi
comunicano e mi esternano questa situazione, io la prendo in
considerazione, non a priori come un atto di fede ma a ragion
veduta.
Risulterebbe quindi dalla conclusione della sua risposta che gli
interventi integrali e tutte le opere previste... anche nel caso di
una ristrutturazione che prevede un ampliamento del 20%, possa
essere riconducibile a ristrutturazione così come lo è
dall'ordinamento regionale e quindi, come tale possa
tranquillamente confluire integralmente, comprese le parti in
espansione nei benefici previsti di tipo fiscale.
Io prendo atto di questo, tra l'altro mi andrò a rileggere,
proprio a stampare e a tenere, conservare e custodire con piacere
la sua risposta, la trasmetterò ai miei colleghi che hanno
manifestato questo tema, però continuo a nutrire delle
perplessità.
Con questo io non metto minimamente in dubbio la competenza del
personale che le ha dato questa risposta - personale che conosco e
che stimo immensamente - ma rimane questo dubbio perché nel momento
in cui si crea una conflittualità tra l'utente, tra il soggetto,
tra il committente e l'Agenzia delle Entrate, è già uno scontro
dispari, dispari di per sé, perché il singolo utente di fronte
all'Agenzia delle Entrate ha ben poco margine di trattativa;
sicuramente diventa un po' più forte il margine di trattativa nel
momento in cui, dal punto di vista regionale, la situazione si
esplicita, come mi pare di aver capito dalla sua risposta.
La ringrazio e ringrazio gli uffici per il lavoro di
approfondimento.
