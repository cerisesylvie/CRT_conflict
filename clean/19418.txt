Classificazione
TRASPORTI E VIABILITÀ
Trasporti
Impianti a fune


Resoconto integrale del dibattito dell'aula
Oggetto del Consiglio n. 2576 del 17 aprile 2002 - Resoconto
OGGETTO N. 2576/XI Concessione di finanziamenti alle società di
impianti a fune della Regione. (Interpellanza)
Interpellanza Premesso:
- che la Giunta con delibera del 18/02/2002 ha autorizzato la
Finaosta a concedere "l'erogazione in via immediata di un
finanziamento preliminare pari all'80%, estendibile sino al 90%,
dei minori ricavi di biglietteria registrati da ciascuna società"
del settore impianti a fune al 31 gennaio 2002 rispetto ai ricavi
registrati nell'analogo periodo della scorsa stagione;
- che rispondendo ad una precedente interpellanza del gruppo di
Forza Italia l'Assessore al Turismo ha dichiarato che i parametri
di finanziamento sono stati frutto del lavoro di un apposito gruppo
di monitoraggio ed ha inoltre confermato che non tutte le società
funiviarie hanno pagato le rate in scadenza a dicembre dei
finanziamenti e/o mutui accesi dalle varie società presso
Finaosta;
- che tale deliberazione stanzia 7 milioni di Euro, al di fuori
di ogni previsione programmatica o di indirizzo deliberata dal
Consiglio;
il sottoscritto Consigliere regionale
Interpella
la Giunta regionale per sapere:
1) in base a quali presupposti tale atto sia stato riservato
alla competenza della Giunta regionale;
2) con quale provvedimento e quando è stato istituito il
comitato di monitoraggio e quali sono stati i suoi componenti;
3) quali sono le garanzie rilasciate dalle aziende funiviarie a
salvaguardia dei mutui erogati da Finaosta, con particolare
riferimento alle società morose;
4) se sia intendimento attuare una privatizzazione del settore,
quanto meno dal punto di vista della gestione.
F.to: Frassy
Presidente
La parola al Consigliere Frassy.
Frassy (FI)
Con questa interpellanza riprendiamo un
discorso noto che avevamo già portato all'attenzione dell'aula
qualche Consiglio fa. Dobbiamo dire che le risposte che avevamo
ricevuto in quella occasione non ci avevano completamente
soddisfatto tant'è che avevamo preannunciato di tornare
sull'argomento ed è questo il motivo per cui siamo nuovamente a
parlare della questione degli impianti a fune.
Questa è una questione sulla quale l'Assessore Lavoyer, che si
occupa del turismo, ha avuto più volte modo di esprimersi dalle
colonne della stampa locale dichiarando che serve un piano di
sviluppo del turismo della neve, che esistono fragilità strutturali
del nostro modello o dicendo che investire soltanto sugli impianti
non risolve i mali del turismo, perciò sicuramente l'Assessore è
consapevole che interventi di questo tipo non sono interventi
risolutivi, ma sono interventi che devono comunque essere
fatti.
Dopo questa premessa forse serve un'ulteriore premessa, che è
quella necessaria per evitare strumentalizzazioni successive, sul
fatto che Forza Italia è interessata al rilancio del turismo in
generale e del turismo della neve. Quello che noi però non
riusciamo a capire è come questo insieme di interventi finanziari,
sganciati da quelle che sono le programmazioni auspicate anche
dall'Assessore stesso, possano in qualche maniera risolvere i
problemi del settore degli impianti di risalita. Perché partiamo da
questo ragionamento ampio rispetto a quelli che sono i punti più
precisi dell'interpellanza?
Perché riteniamo che molte volte "ragionare in solitudine" non
porti a concretizzare dei risultati utili, perlomeno nella
prospettiva. Sette milioni di euro è un'entità che forse è stata
già erogata alle società di risalita e che consiste nell'80
percento di quelli che erano i mancati ricavi al 31 gennaio 2002.
Ritenevamo, su questo argomento, che sarebbe stato opportuno aprire
una riflessione più ampia su quale modello concretizzare, anche
perché la legislatura ormai sta per finire: inizia l'ultimo anno di
legislatura e penso che il bilancio sul turismo montano e sugli
impianti di risalita sia un "bilancio di grandi problemi e di poche
risoluzioni ai problemi stessi". Non dimentichiamoci che la
Comunità europea con una pronuncia della Commissione - lei,
Assessore, lo sa benissimo - ha prorogato fino al 31 dicembre 2006
la possibilità di finanziare gli impianti di risalita, dopodiché i
meccanismi della concorrenza impediranno di poter continuare ad
attuare una politica di finanziamento che non sia finalizzata ad
uno sviluppo vero e proprio.
Vorremmo capire allora anzitutto quali sono i ragionamenti che
hanno portato la Giunta ad adottare un atto importante al di fuori
di ogni confronto, al di fuori di ogni indirizzo, al di fuori di
ogni programmazione e a ritenere che avesse competenza per prendere
una decisione quale quella che è contenuta nella delibera n. 519.
Nella delibera non c'è scritto quali sono i presupposti; ci
piacerebbe capire dall'Assessore quali siano stati i presupposti
che lo hanno spinto in questa direzione. Noi abbiamo alcune idee,
però l'Assessore forse può contribuire a far chiarezza
sull'argomento.
Nel rispondere alla nostra precedente iniziativa - ed era una
domanda precisa:
"quali sono i criteri che hanno portato
l'Assessore e la Giunta a convincersi che il parametro dell'80
percento dei minori ricavi rispetto al 31 gennaio dello scorso anno
fosse un parametro rappresentativo"
- l'Assessore ci aveva
risposto:
"Non è stata una mia intuizione, ma è stato il frutto
di un comitato di monitoraggio"
e lì è finita quella risposta,
in maniera molto sintetica. Noi vorremmo sapere quando è stato
costituito il comitato di monitoraggio, se effettivamente è
esistito, con quali provvedimenti è stato costituito e soprattutto
quali erano i suoi componenti, perché solo attraverso la
formalizzazione e la "solarizzazione" di un comitato si può
parlare, per l'appunto, di "comitato di monitoraggio".
Sempre riprendendo quelle risposte che avevamo ritenuto
all'epoca insoddisfacenti e sulle quali vorremmo maggiore
chiarezza, ci era stato detto che una parte delle aziende
funiviarie beneficiate da questo ennesimo provvedimento di tipo
finanziario erano comunque morose rispetto ai mutui erogati da
Finaosta. Vorremmo capire allora che tipo di garanzie su quei mutui
sono state richieste alle varie società funiviarie ossia se si
tratta di semplici fideiussioni piuttosto che di garanzie di tipo
immobiliare.
Con la quarta domanda ritorniamo all'inizio di quella che era la
premessa ad illustrazione di questa interpellanza ossia se vi è
l'intendimento politico della Giunta, politico della componente che
rappresenta l'Assessore Lavoyer o se vi è l'intendimento o
l'intuizione personale di arrivare a proporre da qui a fine
legislatura una proposta che possa modificare, razionalizzare e
rendere economica la gestione dei comprensori sciistici,
soprattutto nella prospettiva del 31 dicembre 2006 quando le
risorse pubbliche non potranno più essere il "salvagente" al quale
aggrapparsi per far funzionare il turismo invernale in Valle
d'Aosta.
Ci domandiamo allora se ritenga plausibile una privatizzazione
parziale o globale dei comprensori; per "parziale" ipotizziamo una
privatizzazione quanto meno relativa alla gestione, che in questo
caso potrebbe essere distinta dalla proprietà degli impianti e
delle infrastrutture del comprensorio stesso, un po' come avviene
con altri impianti sportivi. Il Piemonte la sta praticando da
parecchio, Assessore; il problema è che al di là delle parole
bisogna concretizzare con i fatti. Il Piemonte - dicevo - gestisce
in maniera separata la proprietà dalla gestione e con questo
meccanismo sembra avere meno problemi di quanti non ne abbiamo le
nostre società in Valle d'Aosta. Forse ha altri problemi, ma che
incidono finanziariamente in maniera di gran lunga minore rispetto
a quella che è l'incidenza sulle casse dell'Amministrazione
regionale di questo tipo di gestione, tenendo presente che
situazioni del genere le abbiamo in altre strutture sportive, dai
campi alle palestre, alle piscine, dove la proprietà è sì pubblica,
ma la gestione viene appaltata a terzi e spesso riesce anche ad
essere remunerativa per le casse dell'ente pubblico.
Riteniamo in sostanza che gli elementi che richiediamo in questa
interpellanza siano necessari per poter fare chiarezza sulla
situazione degli impianti di risalita in generale, ma anche sui
meccanismi con i quali molte volte con troppa disinvoltura la
Giunta si "muove" su provvedimenti che impegnano risorse ingenti e
dei quali molte volte non riusciamo a capire quali siano i
fondamenti.
Presidente
La parola all'Assessore al turismo, sport,
commercio e trasporti, Lavoyer.
Lavoyer (SA)
Il Consigliere Frassy normalmente è molto
attento alle problematiche del settore turistico, in particolare
ultimamente ai problemi relativi agli impianti a fune, quindi non
dovrebbe essergli sfuggito che qui nessuno sta facendo dei
ragionamenti in solitudine, tanto per entrare sulle premesse.
Abbiamo fatto dei ragionamenti ampi, assolutamente non in
solitudine, prova ne è che uno dei primi punti all'ordine del
giorno della prima riunione di convocazione dell'Osservatorio
regionale del commercio e del turismo…
le problematiche relative agli impianti a fune sono state oggetto
di dibattito e di approfondimento…
(interruzione del Consigliere Frassy, fuori
microfono)
… qualche mese fa, la data precisa
non la ricordo, ma contestualmente al periodo in cui si è proceduto
a fare questo tipo di provvedimento. Mi pare quindi che non ci sia
nessuno che voglia ragionare da solo: abbiamo coinvolto tutte le
capacità, le esperienze, anche qualche intelligenza nel settore del
turismo, in particolare su questo problema e la riprova - e qui
vado anche nella direzione di trovare quelle che sono soluzioni
definitive - è che proprio all'interno di questo osservatorio ci
siamo dati una tempistica e una modalità di procedere per arrivare
a delle proposte concrete.
Forse il bilancio che ne trae Forza Italia è un bilancio
pessimistico, negativo che sottolinea un'azione basata più sulle
parole che sui fatti ma, a mio giudizio, anche dal punto di vista
legislativo i circa venticinque provvedimenti legislativi portati
avanti dall'Assessorato in materia fanno sì che gli strumenti
legislativi ci siano per poter rilanciare e rafforzare il settore,
tenuto conto anche delle problematiche europee. Proprio l'aspetto
dei rapporti con la Commissione europea fa sì che noi porteremo
avanti a breve, sempre in accordo con le associazioni impianti a
fune, un provvedimento che andrà a creare i presupposti per questa
grande riforma, facendo una distinzione fra i grandi poli
attrattivi e quelli dove l'impianto di risalita può essere
identificato anche come un costo sociale.
Veniamo alle risposte puntuali sulle domande. Sul primo quesito
rispondiamo che per questi finanziamenti sono stati utilizzati i
fondi disponibili presso Finaosta per interventi in gestione
speciale, di cui alla legge regionale n. 16/1991, l'utilizzo di
tali fondi è quasi sempre di norma effettuato con delibere della
Giunta regionale…
(nuova interruzione del Consigliere Frassy, fuori
microfono)
… ho detto di norma e quasi sempre
della Giunta regionale. In questo caso abbiamo ritenuto che la
Giunta regionale potesse, vista l'urgenza e la necessità del
provvedimento, essere l'organo che poteva avviare questo tipo di
procedura, ma non in solitudine, Consigliere Frassy, non in
solitudine, l'ho già detto prima: ci siamo confrontati inizialmente
con l'osservatorio e vi farò pervenire la data di convocazione
della prima riunione dell'osservatorio. Non solo.
Non abbiamo probabilmente adottato un atto formale per la nomina
del gruppo di lavoro, di cui avevo sottolineato l'esistenza nella
risposta alla prima domanda, anche perché tale gruppo di lavoro
ricalca quello che è l'organismo di consultazione e di confronto
costante con l'Assessorato e gli imprenditori, che è quello della
commissione consultiva, preventiva prevista dall'articolo 9 della
legge n. 8/1998, concernente: "Interventi regionali per lo sviluppo
di impianti a fune e di connesse strutture di servizio", che già in
altre occasione si è riunita per esaminare sotto un profilo tecnico
le problematiche del settore. Non abbiamo fatto quindi nulla in
solitudine.
Può essere tutto discutibile, ma in questo caso la componente
molto cara a Forza Italia, che è quella degli imprenditori, è stata
presente costantemente alle decisioni. Alle riunioni hanno
partecipato, oltre chiaramente ai Responsabili tecnici
dell'Assessorato del turismo: il Coordinatore, il Dirigente,
l'Assessore talvolta, sempre un rappresentante della Finaosta nella
persona del Dr. Francesconi, due rappresentanti degli imprenditori
e in particolare l'Associazione impianti a fune, il Sig. Ferruccio
Fournier e il Dr. Giorgio Menel, e un rappresentante della Siski
nella persona del Dr. Massimo Lévêque. Le riunioni si sono svolte
nei giorni 22 gennaio, 29 gennaio, 8 febbraio e 18 febbraio quindi,
aggiungendo a questi incontri della commissione quelli
dell'osservatorio, si vede che non abbiamo assolutamente agito in
solitudine. Alla riunione del 18 febbraio hanno partecipato anche
il Capogabinetto della Presidenza della Regione, Dr. Paolo Di
Nicuolo, e il Coordinatore dell'Assessorato delle finanze, Rag.
Cesare Gerbelle. Sono stati dei provvedimenti, come si può vedere,
che hanno coinvolto nella sua completezza l'azione
dell'Amministrazione regionale e non in solitudine.
Per quanto attiene il punto tre, rispondiamo che le leggi
regionali che hanno finora disciplinato la concessione di mutui a
favore di aziende esercenti attività nel settore degli impianti a
fune, sia la n. 46 che la n. 8, non prevedono che i finanziamenti
debbano essere assistiti da garanzie.
La peculiarità di tale scelta trova fondamento laddove
"l'aspetto garanzie" venga valutato tenendo nella dovuta
considerazione altri fattori, quali "in primis" l'importanza e il
ruolo rilevante che riveste il settore nell'ambito dell'economia
valdostana.
Gli incentivi finalizzati a promuovere l'attuazione di
iniziative volte alla riqualificazione e al potenziamento degli
impianti a fune quindi consentono di sostenere lo sviluppo di una
delle poche attività economiche possibili in alcune zone della
nostra regione, con conseguenze benefiche per l'occupazione, ma più
in generale per tutta l'economia locale.
Secondo: l'ambito di operatività delle società finanziate, e a
volte la partecipazione pubblica al capitale sociale, fa sì che per
queste aziende, che operano in località con capacità turistiche
limitate, la sovvenzione pubblica si rilevi l'unico strumento
idoneo al fine di evitare la chiusura del comprensorio, con
conseguente impatto negativo sulla maggior parte delle attività che
traggono vantaggio dalla presenza di infrastrutture per la
fornitura di servizi finalizzati agli sport invernali.
Sono prevalentemente quelle attività che sono molto care a Forza
Italia: è il settore del commercio, il settore degli alberghi, i
piccoli imprenditori. Deve in ogni caso essere chiaro - e qui
rispondo all'altra parte del punto tre - che, qualora necessario,
le considerazioni di cui sopra non impediscono che vengano messe in
opera tutte le procedure esecutive, mobiliari o immobiliari
previste dalle vigenti normative in materia di realizzo di
crediti.
A tale proposito la convenzione in atto con Finaosta per la
gestione dei fondi di rotazione riferiti alle leggi regionali
sopraccitate prevede al punto 5 che, in caso di morosità, per due
rate di rimborso, la Finaosta provveda a informare la Regione e a
promuovere, d'intesa con la Regione stessa, i procedimenti ritenuti
opportuni per il recupero delle somme concesse a mutuo. Può essere
utile rilevare che ad oggi le temporanee situazioni di morosità
verificatesi non hanno mai reso necessaria l'attivazione delle
accennate procedure di recupero. Alla data attuale non sussistono
inoltre procedure concorsuali, fallimento o concordato preventivo a
carico di società funiviarie, né sono stati avviati procedimenti
esecutivi contro le medesime da parte di Finaosta o da parte del
sistema creditizio o di altri fornitori.
Ultimo quesito: qui non ho capito bene il significato della
privatizzazione perché già ora sono tutte private le società di
impianti a fune poi, per quanto concerne la gestione, non mi
risulta che ci sia una gestione pubblica, a parte forse una sola
che non è di carattere privatistico, allo stato attuale infatti
l'unico comprensorio gestito direttamente da un ente pubblico è
quello di Ollomont, non mi risulta che le altre società di impianti
a fune siano pubbliche o siano gestite dall'ente pubblico.
Soprattutto alla luce delle situazioni verificatesi nel corso di
questa ultima stagione invernale, è sempre più diffusa, come ho più
volte sottolineato, la consapevolezza che nel settore ci siano dei
punti di criticità e che sia necessario affrontare questa
problematica chiaramente non in solitudine ed è per questo che
abbiamo coinvolto l'osservatorio. All'interno dell'osservatorio non
vi è solo la presenza dei gestori degli impianti a fune, ma di
tutte quelle categorie economiche che in qualche modo possono avere
dei benefici di un comprensorio che funziona bene e con gli
impianti di risalita.
Cercheremo senz'altro di far sì che queste problematiche vengano
affrontate all'interno dell'osservatorio, vengano affrontate per
quanto attiene i rapporti con la Commissione europea all'interno
del gruppo che sta predisponendo i provvedimenti legislativi
propedeutici alla distinzione di situazioni di comprensori, che di
per sé hanno funzione sociale più che una funzione di business, e
da questo andare poi a creare quei presupposti di organizzazione e
di gestione unitaria del settore, con quegli aspetti che auspicava
bene prima l'interpellante per evitare interventi che non rientrano
in un discorso di progetto organico.
Per quanto concerne l'organicità dell'organizzazione del settore
turistico, come sa bene l'interpellante, stiamo definendo a giorni
la strutturazione delle ultime AIAT, quindi la macchina e
l'organizzazione del settore è completata. Checché ne dica in modo
pessimistico il Consigliere Frassy, l'azione e il movimento del
settore sono tutt'altro che in decremento, prova ne è che anche in
questa stagione invernale, pur travagliata da una mancanza di neve,
i dati forniti sono estremamente positivi.
Parlo dei dati forniti entro il 31 dicembre quando l'innevamento
artificiale ha fatto sì che la stagione invernale si fosse salvata.
Volevo sottolineare in conclusione all'interpellante che i dati
positivi vanno a privilegiare quei settori e quelle categorie che
normalmente non partecipano ai costi sociali degli impianti di
risalita. Siamo quindi convinti che questo sia un provvedimento -
fatto, intanto, non in solitudine - meditato e che sia stato molto
utile per salvare una stagione che ha dei dati di presenze
turistiche molto confortanti.
Presidente
La parola al Consigliere Frassy.
Frassy (FI)
Non siamo soddisfatti assolutamente di questa
serie di risposte che dovevano servire a chiarire quelle zone
d'ombra che si erano create o che erano rimaste a seguito della
prima interpellanza. Non siamo assolutamente soddisfatti perché su
nessuna delle quattro questioni precise che abbiamo posto
l'Assessore ha dato delle risposte esaustive e in alcuni casi penso
che abbia fornito dei dati che non collimano con i fatti che hanno
contribuito a realizzare questo percorso.
Partiamo dalle date che l'Assessore ha fornito. Oggi l'Assessore
è molto ferrato in date, rispondendo al mio collega Tibaldi
centrava la risposta sulle date. Devo dire che le date non
convincono mai, soprattutto quando non danno l'esatta cadenza di
ciò che è accaduto. Il comitato di monitoraggio non lo abbiamo
inventato noi nell'interpellanza odierna, ma lo aveva citato lei
rispondendo alla nostra precedente interpellanza.
Oggi ci ha fatto capire che un comitato vero e proprio non
esisteva, lei non era solo, ma c'era l'Osservatorio del turismo,
che da poco insediato si è subito attivato su questa materia, ma
comunque sono state fatte delle riunioni rappresentative delle
parti in causa. Lei ha fornito quattro date: 22 gennaio, 29
gennaio, 8 febbraio, 18 febbraio, tant'è che la delibera di Giunta
n. 519 è del 18 febbraio. Al 28 gennaio però lei, Assessore, aveva
già lo specchietto che l'associazione aveva predisposto per la
ripartizione dei finanziamenti, perciò ho dei dubbi che questo
comitato abbia monitorato perché questo era il
senso…
Questo comitato ha ratificato un'esigenza sicuramente
finanziaria e ha concordato con la controparte politica, che lei
rappresentava, come spartirsi i finanziamenti, altrimenti è
sorprendente che, dopo la prima riunione del 22, al 28 lei avesse
già nelle mani il prospetto di ripartizione dei fondi. Questo per
dirle che il comitato di monitoraggio non è mai stato tale, è stato
un comitato, ma non definiamolo "di monitoraggio", è un comitato
che si è occupato di reperire delle risorse che erano necessarie
dal punto di vista delle società.
Quanto alle garanzie, Assessore, avete dimenticato le vicende
della Pila. Quelle vicende sono vicende note che hanno dimostrato
come anche in quel particolare comparto possano esserci delle
situazioni che "fanno saltare il banco". Ora apprendere che le
società private - come lei sottolinea e poi torneremo sul privato -
che operano negli impianti di risalita possono attingere a denari
pubblici senza concedere garanzia alcuna, lo riteniamo un dato
estremamente sorprendente e negativo che va contro ad ogni legge di
mercato e vorremmo poi anche capire se è scritto in qualche legge
particolare di settore, ma su questo torneremo.
Quanto alla privatizzazione, noi abbiamo capito quello che lei
voleva dire, Assessore, ma è lei che ha fatto finta di non capire
quanto noi volessimo domandarle, chiedendo di attuare una
privatizzazione. La privatizzazione consiste nel far uscire il
capitale pubblico da queste S.p.A., le quali molte sono con
capitale pubblico, che è addirittura capitale pubblico
maggioritario. Questo era il senso…
(interruzione dell'Assessore Lavoyer, fuori
microfono)
… questo era il senso della
riflessione sulla privatizzazione, anche perché non mi venga a dire
che qui si parla di gestione privata quando sappiamo benissimo che
la filosofia di questi impianti, al di là di quello che è riflesso
turistico importante, è una gestione politica, Assessore, ed è la
politica delle assunzioni stagionali, ma andiamo a vedere quanti
stagionali erano stati assunti a gennaio quando nei comprensori
c'erano due impianti che giravano e gli stagionali erano assunti
all'80! Questa è una gestione politica, non è una gestione
imprenditoriale, non è una gestione privatistica! Questo
intendiamo.
Sul primo punto lei non ha dato una risposta, o meglio, la
risposta che ci ha fornito conferma che la deliberazione n. 519 è
una deliberazione illegittima e conferma ancora una volta che, ogni
qualvolta si opera con Finaosta, si opera al di fuori di quelle che
sono le norme di legge che questo Consiglio ha dato.
La legge regionale istitutiva di Finaosta, la n. 16/1982,
all'articolo 5 dice cose ben precise sugli interventi della
gestione speciale e dice nell'ultimo capoverso che:
"Gli
interventi di cui al presente articolo sono attuati a seguito di
specifichi incarichi fiduciari approvati con
deliberazione…"
non della Giunta,
ma
"… dell'Amministrazione
regionale"
, tant'è che l'Amministrazione regionale, il
Consiglio - perché questa è l'interpretazione che viene data - ha
dovuto approvare successivamente a questa legge con deliberazione
n. 563/1984 una convenzione tra la Regione e la Finaosta per la
gestione dei fondi speciali di cui all'articolo 5 della legge n.
16/1982. In questa convenzione, che consta di ben 13 articoli, si
dice ciò che si può fare e ciò che non si può fare: è questo,
Assessore, che vi può dare la possibilità o meno di operare come
Giunta. L'articolo 2 individua le tipologie di intervento, ma
l'articolo 11 dice che la vostra delibera è illegittima perché i
finanziamenti effettuati a valere sul fondo speciale devono essere
regolati da un tasso di interesse pari al 50 percento del tasso di
riferimento, la delibera n. 519 parla di finanziamenti
infruttiferi. Voi avete gestito con un comitato - non punto, ma
puntini di sospensione - la bellezza di 7 milioni di euro al di
fuori di quelle che sono le norme di legge che questa
Amministrazione e questo Consiglio si danno.
Potevate operare con una delibera di Consiglio in via d'urgenza
e portarla alla ratifica del Consiglio, non lo avete fatto, noi
chiederemo la revoca di questa delibera.
Nel prossimo Consiglio, Assessore, torneremo su questa materia e
chiederemo la revoca di questa delibera perché è una delibera
illegittima che è stata assunta in dispregio delle leggi che questo
Consiglio regionale si dà.
