Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 1197 del 26 gennaio 2022 - Resoconto
OGGETTO N. 1197/XVI - Interrogazione: "Espletamento di
procedure concorsuali e di selezione interna nell'ambito delle
società partecipate regionali nel triennio 2019-2021".
Bertin (Presidente) -
Punto n. 12. Risponde l'assessore
Caveri.
Caveri (AV-VdA Unie) -
Tutte le società controllate della
Regione hanno comunicato di non aver espletato procedure di
reclutamento del personale che successivamente non abbiano dato
corso a relativa assunzione, se non per rinuncia espressa del
candidato. É il caso della SIV che ha comunicato che nel corso del
2020 la società ha espletato una procedura concorsuale che non ha
dato corso all'assunzione del soggetto vincitore per rinuncia di
questa stessa persona. La Cervino S.p.A. ha comunicato che di
recente, in una delle selezioni effettuate, il candidato primo
classificato ha rinunciato al posto e che pertanto si è proceduto
nella graduatoria.
Per quanto riguarda il secondo quesito, si evidenzia che quasi
tutte le società controllate della Regione hanno comunicato di non
aver espletato procedure di selezione interna - poi le farò avere
il testo perché capisco che dalla lettura sarà una cosa non facile
prendere appunti - fanno eccezione in particolare:
Funivie Piccolo San Bernardo S.p.A. che ha riferito di aver
indetto una prova di selezione interna del personale per il
reclutamento di un meccanico esperto in mezzi battipista a giugno
2019. In tale occasione era stato pubblicato il bando e l'esito
della selezione sul sito istituzionale;
Funivie Monte Bianco S.p.A. ha espletato una procedura di
selezione interna in data 26 gennaio 2021 in riferimento al
prolungamento a dodici mesi di part-time verticale del contratto
inizialmente sottoscritto a tempo indeterminato di durata pari a
undici mesi. Trattandosi di un prolungamento di part-time
verticale, rivolto a dipendenti a tempo indeterminato già in forza
presso la scrivente, ed essendo potenzialmente interessate due
risorse in organico, si è data evidenza interna con apposizione in
bacheca dell'avviso di bando pubblico;
Cervino S.p.A., che ha specificato che la società, prima di
individuare unilateralmente i soggetti più indicati ad agire le
mansioni necessarie al buon andamento societario, richiede che vi
sia - fra la popolazione dipendente - personale con i requisiti
richiesti che intenda candidarsi spontaneamente alla nuova
mansione. In caso di più candidature, la società provvede a fare
dei colloqui con i candidati al fine di valutarne sia le attitudini
richieste sia il background acquisito nelle varie esperienze
lavorative.
Casino della Vallée, che che ha riferito che nessuna procedura
di selezione interna è stata espletata attraverso bandi dedicati,
ma che sulla base dell'accordo sindacale, sottoscritto in data 11
febbraio 2019, la società ha avviato i processi di mobilità interna
per ricoprire le posizioni che - a seguito della procedura di
licenziamento collettivo espletata nell'ambito del concordato in
continuità - erano rimaste vacanti.
CVA S.p.A., che ha segnalato che nell'ambito delle società del
gruppo CVA le selezioni interne, intese come crescite
professionali, sono disciplinate dal contratto collettivo nazionale
di lavoro e dalla contrattazione di secondo livello;
Sistrasb, quindi il traforo del San Bernardo, che ha rilevato
che nel triennio 19-21 è stata espletata una procedura di selezione
esplorativa interna finalizzata alla progressione verticale del
personale dipendente per un posto nel profilo professionale di
direttore con inquadramento contrattuale di dirigente.
Come previsto dal regolamento assunzioni e dalla normativa
vigente in materia di progressione verticale del personale
dipendente di società a partecipazione pubblica, è stato messo un
avviso di selezione esplorativa indirizzato ai dipendenti in
possesso delle caratteristiche richieste, più precisamente
inquadrati nel livello AQ. L'esito della procedura esplorativa è
stato pubblicato sul sito istituzionale www.letunnel.com.
Dall'analisi del regolamento assunzione, è possibile affermare che
le selezioni verticali si svolgono secondo le seguenti modalità
selezionate, di volta in volta in relazione alle accertate esigenze
di Sistrasb S.p.A., ovvero per titoli ed esami prove scritte e
orali: per titoli ed esami, prove scritte, orali e prove di abilità
pratica; oppure per titoli e colloquio prova orale.
Monterosa S.p.A., che ha evidenziato che la società ha
espletato, nel periodo indicato, una procedura di selezione interna
conclusasi in data 24 dicembre 2021.
Le modalità adottate in materia di trasparenza e pubblicità del
bando e del conseguente risultato sono state le seguenti:
illustrazione in data 25 novembre 2021 alle organizzazioni
sindacali aziendali e alle rispettive segreterie regionali della
volontà di modificare l'organigramma aziendale e di esperire una
selezione interna per individuare la figura professionale
ricercata, come previsto dal regolamento per il reclutamento del
personale dipendente della Monterosa S.p.A., al fine di allineare
la struttura amministrativa della società a quella delle altre
società esercenti impianti a fune. Secondo punto: comunicazione,
nel corso di una riunione del 25 novembre, agli impiegati
amministrativi della società della decisione del Consiglio di
amministrazione di modificare l'organigramma aziendale e della
volontà di ricercare, tramite una selezione interna, la figura
prevista in applicazione del regolamento aziendale. Nel corso della
medesima riunione sono state illustrate ai dipendenti le modalità
di selezione. Terzo punto: pubblicazione in tutte le bacheche
aziendali, in data 26 novembre, dell'avviso di selezione.
Successivamente, pubblicazione in data 26 novembre dell'avviso
di selezione sul portale aziendale al quale i dipendenti accedono
per scaricare i propri documenti personali, come la busta paga e la
certificazione unica, e per prendere visione dell'informativa degli
ordini servizio della comunicazione aziendale e, ancora,
pubblicazione nelle bacheche aziendali dell'esito della selezione
sul sito internet societario del conseguente organigramma
aggiornato, come previsto dall'avviso di selezione.
Con riferimento alla selezione interna, la stessa si è svolta
per titoli sulla base della valutazione dei cv e dei mansionari dei
candidati e sulla base di un colloquio orale con la commissione
valutatrice.
Entro il termine stabilito è pervenuta la candidatura di un solo
dipendente; in data 21 dicembre la Commissione valutazione ha
provveduto a esaminare il candidato secondo i criteri stabiliti
dall'avviso di selezione; in data 22 dicembre la Commissione di
valutazione ha trasmesso alla società il verbale delle operazioni
di colloquio nel quale viene espresso un unanime giudizio di piena
idoneità del candidato all'assunzione dell'incarico.
In data 24 dicembre, il Consiglio di amministrazione della
società ha preso atto dell'esito della selezione e ha deliberato la
modifica dell'organigramma aziendale con decorrenza a partire dal
primo gennaio del 2022.
Presidente -
Per la replica, consigliere Aggravi.
Aggravi (LEGA VDA) -
Ringrazio di nuovo l'Assessore, oggi
tra di noi è una seduta quasi monotematica.
Per quello che riguarda la prima risposta, faremo un
approfondimento, sempre, e vale quello che ho già detto sull'altra
iniziativa.
Sul secondo punto la ringrazio per gli appunti della sua
risposta e per il quadro generale che ha fatto. Su questo vorrei
precisare una cosa: la volontà di comprendere - in particolare per
quello che riguarda le procedure di selezione interna - le modalità
di trasparenza e di pubblicità dei relativi bandi ha una volontà
precisa, ovvero ci stiamo muovendo all'interno della futura riforma
della legge 20, che, all'epoca è stata rappresentata come una sorta
di strumento in più dal punto di vista della trasparenza, però
oggettivamente fa acqua da ogni parte.
Perché dico questo? Perché se possiamo dire che per quello che
riguarda le tipologie di concorso è abbastanza chiaro - e torno
alla Madia, lascio un attimo da parte la 20 - il fatto che le
società a controllo pubblico agiscono non come proprie e vere
pubbliche amministrazioni ma si devono comunque dotare di
regolamenti che, dal punto di vista della trasparenza
dell'informativa e delle modalità di gestione, hanno i requisiti di
oggettività e di pari trattamento dei candidati tipiche anche del
concorso pubblico, io direi di qualsiasi concorso e di qualsiasi
selezione, perché altrimenti sono delle nomine; dal punto di vista
della pubblicità e dell'informativa a terzi, è molto più precisa la
dottrina rispetto alla normativa, che forse poteva esserlo, e io
direi che dal punto di vista regionale possiamo mettere una toppa
in più su quello che la Madia non ha fatto; dico questo perché è
vero che esiste la possibilità di accesso civico da parte di tutti
i terzi, ma è anche vero che l'accessibilità telematica,
trasparente, informativa di qualsiasi procedura e tipologia di
procedura di selezione, ancorché interna, è fondamentale, perché
l'assunzione di un dipendente comporta l'impegno di risorse
pubbliche che sono comunque risorse della collettività.
Dare maggiore trasparenza a tutta una serie di procedure nei
confronti dei terzi è garanzia prima di tutto delle stesse società,
soprattutto quando ci sono modalità di trasparenza differenti tra
le varie società, che è una distonia, perché se c'è un "gruppo
Regione", parlo del gruppo del bilancio consolidato, è bene che ci
siano anche delle direttive di gruppo, ci siano delle indicazioni
di gruppo, che rendano omogenea la gestione di determinate
procedure, tra cui quelle di assunzione del personale, in tipologie
di società a controllo pubblico similari, perché altrimenti ognuno
fa quello che vuole, quindi non siamo all'interno di un gruppo.
La giurisprudenza e la dottrina ci hanno anche detto che la
mancanza di trasparenza e di pubblicazione di queste informazioni
in alcuni casi ha inficiato la validità stessa delle procedure.
Inoltre, visto che siamo una realtà piccola, si finisce anche
per creare dei dubbi - l'ho già detto in un'altra iniziativa -
rispetto alle modalità, alle finalità e alla validità di certe
procedure.
La trasparenza non fa mai male e per citare un collega con il
quale abbiamo condiviso i banchi del Consiglio, spesso e volentieri
anche il "nom e cognom" possono essere benissimo digeribili e
comprensibili laddove c'è una selezione corretta ben fatta e
soprattutto trasparente, perché, giustamente, non deve essere
inficiato il diritto di nessuno, in modo che non ci sia un caso di
conflitto d'interessi, di poter partecipare a qualsiasi tipo di
selezione, che sia nel pubblico, nel privato o nel controllo
pubblico.
Presidente -
Considerata l'ora, sospenderei i lavori e
riprenderei alle ore 15:00.
---
La seduta termina alle ore 12:52.
