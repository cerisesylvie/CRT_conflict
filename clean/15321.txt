Classificazione
EDILIZIA
Edilizia residenziale


Resoconto integrale del dibattito dell'aula
Oggetto del Consiglio n. 3109 del 9 aprile 1998 - Resoconto
SEDUTA POMERIDIANA DEL 9 APRILE 1998
OGGETTO N. 3109/X Disegno di legge: "Norme per la costituzione e
il funzionamento del Fondo regionale per l'abitazione".
Articolo 1 (Costituzione del Fondo regionale per
l'abitazione)
1. Presso la struttura regionale competente in materia di
edilizia residenziale pubblica, è costituito il Fondo regionale per
l'abitazione, di seguito denominato Fondo, da utilizzare per la
corresponsione di contributi, alle condizioni stabilite
dall'articolo 3.
Articolo 2 (Fonti di finanziamento)
1. La dotazione finanziaria del Fondo, di cui all'articolo 9, è
alimentata annualmente da:
a) una quota, non inferiore al quaranta percento della quota di
cui alla lett. d), dei canoni degli alloggi di edilizia
residenziale pubblica di cui all'articolo 40 della legge regionale
39/1995, riscossa dagli enti gestori e da questi versata entro il
31 luglio e il 31 gennaio di ogni anno all'Amministrazione
regionale sul capitolo di bilancio regionale indicato all'articolo
9, comma 3;
b) una quota, pari al quaranta percento della quota di cui alla
lett. d), dell'imposta comunale sugli immobili (ICI), percepita dai
comuni sul cui territorio sorgono alloggi di edilizia residenziale
pubblica, relativa a tali alloggi e versata entro il 31 ottobre e
il 31 maggio di ogni anno all'Amministrazione regionale sul
capitolo di bilancio regionale indicato all'articolo 9, comma
3;
c) contributi messi a disposizione dagli enti locali, in misura
pari al venti percento della quota di cui alla lett. d), versati
all'Amministrazione regionale sul capitolo di bilancio regionale
indicato all'articolo 9, comma 3;
d) una quota annua di partecipazione regionale nella misura
stabilita dall'articolo 9, comma 1;
e) eventuali disponibilità finanziarie non utilizzate
nell'esercizio precedente.
2. Le modalità concernenti l'applicazione del comma 1, lett. b)
e c), sono organizzate in modo uniforme dai comuni, in analogia a
quanto disposto dall'articolo 12 della legge regionale 20 novembre
1995, n. 48 (Interventi regionali in materia di finanza
locale).
Articolo 3 (Condizioni per la concessione dei contributi)
1. I contributi di cui all'articolo 1 sono concessi:
a) agli assegnatari collocati nell'area protetta e nell'area
sociale di cui all'articolo 48, comma 1, lett. a) e b), della legge
regionale 39/1995, nel caso in cui l'ammontare annuo delle spese
per i servizi accessori sia superiore rispettivamente al cinque
percento e al dieci percento del reddito annuo complessivo del
nucleo familiare, determinato ai sensi della legge regionale
39/1995;
b) agli assegnatari che, indipendentemente dall'area di
collocazione di cui all'articolo 48 della legge regionale 39/1995,
con esclusione di quelli dell'area di deroga e di quelli collocati
nell'area di decadenza di cui all'articolo 37 della legge regionale
39/1995, abbiano segnalato all'ente gestore di trovarsi
nell'impossibilità di effettuare il regolare pagamento dei canoni
di locazione e/o delle spese per i servizi accessori per i seguenti
sopravvenuti gravi problemi:
1) perdita o riduzione documentate di almeno il quaranta
percento del reddito conseguenti a disoccupazione per qualsiasi
causa, mobilità, cassa integrazione, sospensione dal lavoro,
infortunio, grave malattia, ricovero in strutture ospedaliere o di
riabilitazione o convalescenza, servizio di leva, detenzione di uno
o più membri del nucleo familiare per un periodo superiore a tre
mesi consecutivi;
2) perdita o riduzione documentate di almeno il quaranta
percento del reddito conseguenti a decesso, divorzio, separazione
legale, abbandono del tetto familiare di un membro del nucleo
familiare percettore di reddito;
c) agli assegnatari che, indipendentemente dall'area di
collocazione e dei casi previsti alle lett. a) e b), siano soggetti
all'applicazione della mobilità di cui all'articolo 31 della legge
regionale 39/1995, per il pagamento delle spese di trasloco;
d) agli aspiranti assegnatari nei casi previsti alle lett. a) e
b), limitatamente al periodo in cui resta in vigore la graduatoria
definitiva in cui sono collocati;
e) alle famiglie di nuova formazione di cui all'articolo 1,
comma 1, lett. c), che, in qualità di locatarie, abbiano segnalato
alla struttura regionale competente in materia di edilizia
residenziale pubblica di trovarsi nell'impossibilità di effettuare
al locatore dell'alloggio il regolare pagamento del canone di
locazione e/o delle spese accessorie a causa della mancanza o della
riduzione, documentate di almeno il trenta percento del
reddito.
2. Ai fini della determinazione delle spese accessorie degli
assegnatari di cui al comma 1, lett. a) e b), nel caso in cui il
riscaldamento non sia in comune, l'ammontare delle spese relative
al riscaldamento dell'alloggio è calcolato secondo una valutazione
convenzionale effettuata d'ufficio dall'ente gestore che tenga
conto della cubatura dei vani e dei periodi di riscaldamento.
3. Il reddito considerato nei casi di cui al comma 1, per gli
assegnatari, gli aspiranti assegnatari e le famiglie di nuova
formazione, è quello calcolato e determinato con riferimento agli
articoli 5, 7 e 42 della legge regionale 39/1995.
4. Le spese per i servizi accessori di cui al comma 1 sono, per
gli assegnatari, quelle previste all'articolo 41 della legge
regionale 39/1995 e, per gli aspiranti assegnatari e per le
famiglie locatarie di nuova formazione, quelle stabilite
dall'articolo 9 della legge 27 luglio 1978, n. 392 (Disciplina
delle locazioni di immobili urbani).
5. I contributi per gli aspiranti assegnatari e per le famiglie
di nuova formazione sono calcolati sulla base di un alloggio
adeguato come definito dall'articolo 2 della legge regionale
39/1995.
6. Le spese di trasloco considerate ai fini della presente
legge, in dipendenza della mobilità di cui all'articolo 31 della
legge regionale 39/1995, devono essere ritenute effettivamente
congrue, con proprio visto, dall'ente gestore.
Articolo 4 (Modalità)
1. La domanda per accedere ai contributi, redatta su apposito
modulo da parte dell'interessato, dev'essere inoltrata direttamente
alla struttura regionale competente in materia di edilizia
residenziale pubblica, oppure depositata presso gli enti gestori e
locali per il successivo inoltro all'assessorato stesso.
2. Le modalità per l'ottenimento e l'erogazione dei contributi,
quelle concernenti la domanda e la documentazione allegata, le
condizioni e i termini sono stabiliti con provvedimento della
Giunta regionale.
Articolo 5 (Istruttoria delle domande)
1. La struttura regionale competente in materia di edilizia
residenziale pubblica procede all'istruttoria delle domande con gli
accertamenti presso gli enti gestori, i locatari, i comuni, l'Unità
sanitaria locale (USL) e la struttura regionale competente in
materia di servizi sociali.
2. La struttura regionale competente in materia di edilizia
residenziale pubblica sottopone al parere della Commissione di cui
all'articolo 14 della legge regionale 39/1995 specifici casi ai
fini della concessione dei contributi.
Articolo 6 (Criteri per la concessione dei contributi)
1. La concessione dei contributi di cui all'articolo 1 è
disposta dall'Amministrazione regionale come segue:
a) agli assegnatari collocati nell'area protetta di cui
all'articolo 3, comma 1, lett. a), a copertura delle spese per i
servizi accessori per la somma eccedente il cinque percento del
reddito annuo del nucleo familiare, determinato ai sensi della
legge regionale 39/1995;
b) agli assegnatari collocati nell'area sociale di cui
all'articolo 3, comma 1, lett. a), a copertura delle spese per i
servizi accessori per la somma eccedente il dieci percento annuo
del nucleo familiare, determinato ai sensi della legge regionale
39/1995;
c) agli assegnatari di cui all'articolo 3, comma 1, lett. b), a
copertura delle spese per canone di locazione e per servizi
accessori fino alla somma pari al trenta percento del reddito annuo
del nucleo familiare, determinato ai sensi della legge regionale
39/1995 oppure dell'intera somma in caso di perdita totale del
reddito;
d) agli assegnatari di cui all'articolo 3, comma 1, lett. c), a
copertura delle spese di trasloco per l'applicazione della mobilità
di cui all'articolo 31 della legge regionale 39/1995;
e) agli aspiranti assegnatari di cui all'articolo 3, comma 1,
lett. d), a copertura delle spese per canone di locazione e per
servizi accessori fino alla somma pari al quaranta percento del
reddito annuo del nucleo familiare, determinato ai sensi della
legge regionale 39/1995 oppure dell'intera somma in caso di perdita
totale del reddito, limitatamente al periodo in cui resta in vigore
la graduatoria definitiva in cui sono collocati;
f) alle famiglie di nuova formazione di cui all'articolo 3,
comma 1, lett. e), a copertura delle spese per canone di locazione
e per i servizi accessori fino alla somma pari al quaranta percento
del reddito familiare annuo determinato ai sensi dell'articolo 3,
comma 3, limitatamente ai primi cinque anni dalla data di avvenuto
deposito della documentazione di costituzione della famiglia di
nuova formazione come disposto dal comma 11.
2. I provvedimenti devono essere adottati entro sessanta giorni
dalla data di ricevimento della domanda da parte della struttura
regionale competente in materia di edilizia residenziale
pubblica.
3. La concessione dei contributi è disposta nei limiti delle
somme di cui è accertata la disponibilità sul fondo di cui
all'articolo 9.
4. La liquidazione dei contributi, successivamente al primo
versamento, è subordinata alla presentazione di documentazione
attestante l'avvenuto pagamento degli oneri per i quali è stato
concesso il contributo.
5. Nel caso di mancato pagamento degli oneri per i quali è stato
concesso il contributo, il beneficiario perde la possibilità di
presentare ulteriore domanda di contributo e deve restituire i
contributi ottenuti con gli interessi al saggio legale.
6. I beneficiari dei contributi sono tenuti a denunciare
tempestivamente, non oltre trenta giorni, le intervenute
variazioni, per qualsiasi causa, ai requisiti per l'ammissione ai
contributi o il mancato pagamento degli oneri per i quali hanno
ottenuto i contributi.
7. Dei provvedimenti adottati viene data notizia al richiedente,
agli enti gestori e ai locatari interessati.
8. I contributi agli assegnatari sono concessi successivamente
alle determinazioni adottate dall'ente gestore ai sensi
dell'articolo 49 della legge regionale 39/1995.
9. I contributi non possono essere concessi ai richiedenti che
abbiano ricevuto nel corso dell'anno provvidenze assistenziali
dall'USL, da comuni o da servizi sociali dell'Amministrazione
regionale, dirette esclusivamente alla copertura integrale degli
oneri derivanti da canoni di locazione e servizi accessori.
10. Fermi restando i limiti stabiliti al comma 1, la Giunta
regionale con proprio provvedimento può modificare e integrare i
soli criteri procedurali per la concessione dei contributi.
11. Ai fini della presente legge, il periodo quinquennale di
vigenza dell'ammissibilità ai contributi, di cui al comma 1, lett.
f), decorre dalla data di avvenuto deposito, presso la struttura
regionale competente in materia di edilizia residenziale pubblica,
dell'atto di notifica, con documentazione, dell'avvenuta formazione
di nuova famiglia; la notifica può coincidere con la prima domanda
di contributi.
12. La Giunta regionale, con proprio provvedimento, stabilisce i
criteri di priorità nell'ammissione all'erogazione dei contributi
in relazione alle risorse disponibili del Fondo.
Articolo 7 (Revoca della concessione dei contributi)
1. L'Amministrazione regionale provvede alla revoca dei
contributi quando, direttamente o su segnalazione dell'ente
gestore, dell'USL, dei comuni competenti per territorio o dei
locatori, accerti l'inesistenza dei requisiti che hanno determinato
la concessione. In tali casi, l'ente gestore deve procedere al
recupero del contributo corrisposto per tutto il periodo per il
quale è stata accertata la mancanza dei requisiti, maggiorato degli
interessi legali. Il contributo, così recuperato, dev'essere
trasmesso all'Amministrazione regionale con una
rendicontazione.
2. L'Amministrazione regionale deve procedere analogamente a
quanto disposto dal comma 1 nel caso di accertamento a carico delle
famiglie di nuova formazione.
Articolo 8 (Individuazione della struttura competente)
1. La responsabilità complessiva delle funzioni di cui alla
presente legge è svolta dalla struttura regionale competente in
materia di edilizia residenziale pubblica.
Articolo 9 (Disposizioni finanziarie)
1. L'onere a carico della Regione per la partecipazione al Fondo
è autorizzato in lire 100 milioni annui e grava sul capitolo 61210
del bilancio di previsione della Regione per l'anno 1998 e sui
corrispondenti capitoli di bilancio pluriennale 1998/2000.
2. La rubrica del capitolo 61210 del bilancio di previsione
della Regione per l'anno 1998 è sostituita dalla seguente:
"Quota di partecipazione regionale al Fondo regionale per
l'abitazione".
3. Nella parte entrata del bilancio regionale per l'anno 1998 e
per gli anni successivi è istituito il capitolo 13050 (programma
regionale 6.21 - codificazione 6.1.3. - Gestione del Fondo
regionale per l'abitazione), sul quale sono introitate le quote di
partecipazione al Fondo di cui all'articolo 2, comma 2.
4. Nella parte spesa del bilancio regionale per l'anno 1998 e
per gli anni successivi è istituito il capitolo 72530 (programma
regionale 4.2. - codificazione 1.1.4.1.3.1.12.32. - Gestione del
Fondo regionale per l'abitazione), sul quale imputare gli oneri per
i contributi a carico del Fondo.
5. All'eventuale rideterminazione dell'onere di cui al comma 1
si provvede con legge finanziaria.
Articolo 10 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Président La parole au rapporteur, Conseiller Borre.
Borre (UV) Con questo disegno di legge si sostituisce l'articolo
51 della legge n. 39/95 che viene abrogato e si stabilisce la
disciplina necessaria alla piena attuazione prevista dal citato
articolo 51, fondo sociale, della legge n. 39/95.
Le norme in esame vogliono stabilire con criteri e modalità
precise interventi finalizzati a garantire trasparenza e priorità
di trattamento nell'ammissione alle provvidenze di cui al disegno
di legge.
I contributi di cui al fondo regionale per l'abitazione sono
concessi agli assegnatari, agli aspiranti assegnatari, alle
famiglie di nuova formazione che vengono a trovarsi in situazioni,
per cause di forza maggiore quali disoccupazione, malattia,
infortuni, decesso, abbandono del tetto familiare, divorzio,
separazione, servizio militare e civile, detenzione e altre cause
che determinano una riduzione consistente del reddito del nucleo
familiare o la perdita totale dello stesso che, avendo redditi
minimi ai sensi della legge regionale n. 39/95 e successive
modificazioni, si trovino a dover corrispondere rispetto alle
proprie disponibilità un onere troppo gravoso reso tale anche dalle
spese per servizi e accessori.
Vengono inoltre ammesse a contribuzione anche le spese di
trasloco in conseguenza della mobilità prevista dall'articolo 31
della legge regionale n. 39/95.
I contributi non possono essere concessi ai richiedenti che
abbiano ricevuto nel corso dell'anno provvidenze assistenziali
dall'USL, da comuni o da servizi sociali dell'Amministrazione
regionale dirette esclusivamente alla copertura integrale degli
oneri derivanti da canoni di locazione e servizi accessori.
Per consentire l'attivazione del fondo viene costituito un
apposito capitolo di bilancio, il numero 61210, individuando le
fonti di finanziamento, Regione e comuni, e quota del canone di
locazione.
Per concludere, con questa proposta viene inoltre individuata la
struttura competente nella struttura regionale responsabile in
materia di edilizia residenziale pubblica che ha funzione di
sportello unico.
Président La discussion générale est ouverte. La parole au
Conseiller Chiarello.
Chiarello (RC) Questa è la prima delle due leggi che andremo a
discutere oggi sulla casa. Premetto che se ne discute già da
qualche tempo e ad ogni piccolo appiglio diciamo che in Valle
d'Aosta c'è emergenza abitativa e c'è mancanza di una legge vera e
propria sulla casa per risolvere questa situazione perché nessuno
se n'è mai fatto un vero problema. E allora iniziamo da questo
disegno di legge che è intitolato: norme per la costituzione e il
funzionamento del fondo regionale per l'abitazione. Ho riletto il
titolo perché a questo non corrisponde poi il contenuto del disegno
di legge. Questo fondo va a favore di chi abita nell'edilizia
residenziale pubblica e questo per una parte va bene. Non va bene,
come ho detto in Commissione, per un'altra parte. A chi abita da un
privato ed è soggetto ad un affitto di un privato, gli succedono le
stesse cose che sono previste in questo disegno di legge e sono i
casi che presentava prima Borre: perdita di lavoro, malattia però,
questa persona non ha nessun diritto di attingere a questo fondo.
Non si capisce allora qual è il fondo regionale per l'abitazione o
meglio, questo è per qualche abitazione e bisognava precisarlo
nella legge e questa è la prima osservazione.
La seconda osservazione è che questo fondo è finanziato per una
quota da parte della Regione, per un'altra quota da una percentuale
dell'ICI incassata sull'edilizia pubblica residenziale. Cosa vuol
dire questo? Che solo i comuni che hanno edilizia pubblica
residenziale sono tenuti a partecipare a questa quota. Pertanto il
Comune di Aosta e altri comuni, che si sono sobbarcati l'edilizia
pubblica residenziale, devono anche versare per questo fondo una
parte dell'ICI di quest'edilizia pubblica che dovrebbe andare per
la ristrutturazione e il risanamento di quell'edilizia.
Ritenevo più importante che ogni comune della Valle d'Aosta, in
base agli abitanti che aveva, destinasse una piccola percentuale
del suo bilancio al fondo per le necessità dell'abitazione. Come
dicevo prima, tutti quelli che si trovano in necessità dovrebbero
poter attingere a quel fondo per cui sarebbe stato utile che tutti
i comuni, lasciando perdere l'ICI, avessero partecipato destinando
al fondo una parte del loro bilancio in base al numero dei loro
abitanti. E spiego perché non l'ICI. Come Partito ci battiamo
perché l'ICI sulla prima casa venga tolta in quanto crea un giro un
po' strano per cui si sovvenziona l'edilizia pubblica residenziale,
poi gli istituti pagano l'ICI su quelle abitazioni. Come il privato
che sulla prima casa deve pagare l'ICI, dovrebbe essere la prima
casa esentata dall'ICI ed è per questo che dicevo che sul bilancio
ogni comune doveva prevedere una quota che poteva essere da
stabilire, da destinare al finanziamento di questo fondo. Ritengo
che la volontà sia buona, ma sia solo per una parte dei
Valdostani.
Président La parole au Conseiller Parisi.
Parisi (Aut) Avrei quasi voglia di non parlare anche perché
ormai su questo tema abbiamo parlato e riparlato per cinque anni,
quindi è giusto che si finisca in bellezza.
Arriviamo dopo due anni con questo disegno di legge a dare
attuazione ad un articolo della legge n. 39 che doveva essere quasi
immediatamente esecutivo, ma il proverbio dice meglio tardi che
mai.
Purtroppo questo disegno di legge non darà in tempi brevi le
risposte per le quali è stato portato in questo Consiglio in quanto
il fondo, così come previsto, innanzitutto è completamente
insufficiente a soddisfare quelle che sono le richieste attualmente
depositate presso il Comune di Aosta e presso l'Istituto Autonomo
Case Popolari. Da un sondaggio che ha fatto il Comune di Aosta, le
domande o le situazioni di emergenza abitativa, che si trovano
nelle condizioni di accedere a questo fondo, ammonterebbero a circa
200 milioni. Invece si prevede in questo disegno di legge da parte
della Regione un finanziamento di 100 milioni, che non so se sono
già previsti nell'assestamento di bilancio che andremo a discutere
o se saranno previsti nel futuro bilancio preventivo. Per quanto
riguarda poi le percentuali che sono previste per il Comune, non
sono stati fatti accantonamenti per quanto riguarda la percentuale
edilizia per cui credo che anche le somme relative alla quota parte
che è riferita al Comune e all'Istituto Autonomo Case Popolari non
entreranno in questo fondo in tempi brevi.
Poi c'è da dire, come discorso di carattere generale, che questo
disegno di legge non ha potuto essere analizzato a fondo e non si è
potuto procedere ad un confronto politico per verificare se
rispondeva o meno alle esigenze degli utenti che saranno coinvolti.
Questa è una protesta, una puntualizzazione che facciamo perché ci
siamo trovati in questi ultimi giorni a dover dare dei pareri su
una serie infinita di disegni di legge anche di spessore più
elevato di questo senza avere la possibilità di capire fino in
fondo qual era il contenuto della legge.
Entrando nel merito, non condividiamo che siano soltanto i
comuni con presenza di alloggi di edilizia residenziale pubblica a
pagare il 40 percento della quota dell'ICI percepita in quanto
questo meccanismo penalizza fortemente il Comune di Aosta il quale,
oltre a doversi far carico quasi per intero dei gravi problemi
dell'emergenza abitativa, deve anche sobbarcarsi il maggior onere
finanziario per il mantenimento del fondo e questo è un ostacolo ad
un'eventuale incentivazione che potrebbe essere data agli altri
comuni della Valle d'Aosta per fare in modo che prevedano nei loro
piani urbanistici la possibilità di realizzare alloggi in edilizia
residenziale pubblica. Non so infatti quale comune decida di
realizzare degli alloggi sapendo che poi verrà penalizzato perché
dovrà versare una quota dell'ICI incassata dagli alloggi che
verranno realizzati per il mantenimento di questo fondo.
Questo era un elemento da valutare a fondo perché forse se la
quota per il mantenimento del fondo anziché essere riferita
soltanto a quella dell'ICI, fosse riferita ad una quota fissa
stabilita per tutti i comuni della Valle, probabilmente sarebbe
stata una soluzione più equa e senza discriminazione alcuna.
Un altro rilievo è riferito all'articolo 1. In effetti vi è una
contraddizione di fondo fra quello che è scritto e quello che viene
detto perché questo disegno di legge non risponde a quella che è la
richiesta generale di contributo da parte dei cittadini valdostani.
Infatti il fondo, secondo noi, non dovrebbe chiamarsi fondo
regionale per l'abitazione in quanto esclude una parte dei
cittadini che non si trova nelle condizioni di cui all'articolo 3 e
sono coloro che occupano alloggi sul libero mercato e che non si
trovano in quelle condizioni.
Nel momento in cui si aveva la volontà politica di presentare un
disegno di legge per dare una risposta complessiva, sarebbe stato
opportuno trovare un meccanismo che realizzasse un'unica cassa,
realizzasse un unico soggetto capace di dare le risposte in maniera
complessiva. Qui purtroppo è la debolezza di tutto questo settore,
lo abbiamo detto più volte e lo vogliamo ribadire. Il problema
della casa non può essere affrontato in maniera parziale, in
maniera settoriale come è stato fatto, con delle leggi tampone; il
problema casa andava affrontato con un progetto complessivo nel
quale andava prevista tutta la realtà dei cittadini valdostani.
Questa è la debolezza che ha caratterizzato per tutti e cinque gli
anni della legislatura questa materia.
Arriviamo ad oggi ad approvare un disegno di legge che sarà
inoperativo, sarà inattuale e sarà un disegno di legge che non dà
delle risposte complessive.
Vorremmo poi capire qual è il significato del punto 3
dell'articolo 6 laddove viene detto che i contributi vengono
concessi nei limiti dell'articolo 9. Questo significa che i
contributi verranno dati ad esaurimento del fondo? Significa cioè
che, se ci sono 100 milioni, diamo una risposta per 100 milioni
mentre a tutti coloro che rimangono fuori non diamo il contributo e
dobbiamo attendere tempi migliori per avere gli stanziamenti oppure
vuole dire altro? Gradirei che l'Assessore nel suo intervento
dicesse qualcosa in merito.
Non ho altro da dire su questo disegno di legge. Ci permettiamo
soltanto di dubitare sulla sua efficacia anche perché arriva in un
momento particolare e potrebbe dare il sapore o almeno la
sensazione di essere un qualcosa legato alle prossime elezioni
regionali anche perché lo stesso Assessore sa benissimo che questo
disegno di legge non sarà operativo, ripeto, almeno per parecchi
mesi. Quindi credo che i cittadini valdostani ancora una volta
avranno anche la beffa di essere presi in giro da un provvedimento
che non avrà quell'efficacia che tutti si aspettavano.
Président La parole au Conseiller Florio.
Florio (PVA-cU) Intervengo soltanto per richiamare l'attenzione
sul fatto che è presente un errore all'articolo 3, 1° comma, lett.
e), e per correggerlo presento un emendamento che recita così: dopo
le parole "di cui", bisogna cancellare il periodo "all'articolo 1,
comma 1, lett. c)" e sostituirlo con "all'articolo 8, comma 1,
lett. c), della legge regionale 4 settembre 1995, n. 39 come
modificata dalla legge regionale 20 ottobre 1995, n. 44".
L'errore deriva dal fatto che, nel corso della discussione in
III Commissione, è stata stralciata una parte dell'articolo 1,
quindi non deve più essere richiamata la lettera e), 1° comma,
dell'articolo 3.
Président S'il n'y a plus d'autres conseillers qui demandent la
parole, je déclare close la discussion générale. La parole à
l'Assesseur aux travaux publics, aux infrastructures et à
l'aménagement du territoire, Lavoyer.
Lavoyer (FA) Mi pare che il provvedimento all'esame del
Consiglio, al di là dell'emendamento tecnico che ha proposto il
Consigliere Florio e che invito il Consiglio a votare, sia
sufficientemente chiaro, sintetico, preciso, in esecuzione a quanto
previsto dalla legge n. 39. Quindi mi pare che il catastrofismo del
Consigliere Parisi sia in questo caso fuori luogo anche perché
questo testo di legge trova piena soddisfazione di tutte le
componenti rappresentative delle categorie interessate che hanno
partecipato al gruppo di lavoro per la stesura dello stesso. Allora
non si riesce più a capire perché se la Giunta non porta avanti i
provvedimenti, viene accusata di immobilismo, se li porta avanti
viene accusata di portarli avanti per motivi elettorali anche se
questo tipo di provvedimento è inserito nel programma di
legislatura.
Quindi, al di là di queste polemicucce sterili, questo è un
provvedimento che dà una risposta precisa riferita alla legge n. 39
ed è inutile inserire nel dibattito del fondo sociale, che dà
esecuzione ad un articolato della legge n. 39, le problematiche
dell'universo come tende a fare spesso il Consigliere Parisi. Di
conseguenza, non c'è nessun errore di terminologia nel titolo della
legge perché riprende "tout court" quanto è previsto dalla legge n.
39.
Per quanto attiene il fatto che siano i comuni che hanno al loro
interno l'edilizia residenziale pubblica, a dover mettere il 40
percento - che è il 40 percento del 50 percento del fondo
complessivo - ma non tutti i comuni, mi pare che la cosa non sia
solo logica, ma sia giusta e corretta perché qui tutti vogliono il
fondo, ma nessuno lo vuole costituire. Quindi c'è un grande
controsenso in quanto dichiarato dal Consigliere Parisi, il quale
sostiene che questo fondo dovrebbe essere addirittura incrementato,
ma che non bisogna farlo mettere ai comuni, ma se bisogna costruire
un fondo sociale, la Regione mette la sua parte e l'altra parte
viene suddivisa il 40 percento fra i comuni che hanno l'edilizia
residenziale pubblica presente e c'è un 20 percento che viene messo
da tutti gli enti locali. Mi pare che quest'impostazione sia
estremamente corretta, è stata per lo più condivisa
dall'Associazione dei sindaci e penso che, oltre alla strada del
confronto a trecentosessanta gradi con gli operatori del settore
per avere un consenso preliminare alla legislazione che portiamo
avanti, altre strade non ci siano.
Sull'articolo 6, comma 3, che stabilisce che la concessione dei
contributi è disposta nei limiti delle somme di cui è accertata la
disponibilità sul fondo di cui all'articolo 9, rispondo che questo
è in linea con la politica di bilancio, cioè che si parli di fondo
sociale, che si parli di mutui prima casa, che si parli di
qualsiasi tipo di legge, il finanziamento non può essere
illimitato, ma l'iniziativa deve essere per forza legata alle
previsioni di bilancio, altrimenti rischiamo di creare delle
aspettative che poi non possono essere soddisfatte.
Spetta poi alla Giunta o al Consiglio, eventualmente in sede di
approvazione di bilancio, incrementarlo se lo riterrà opportuno e
se si renderà conto che il fondo previsto non è sufficiente, ma la
formula di vincolare alle previsioni di bilancio l'entità del
fondo, mi sembra correttissima anche perché con questo tipo di
disposizione la regolamentazione della quantità e dell'entità del
fondo parte dalla Regione perché la Regione iscrive in bilancio la
cifra e pari cifra deve essere poi ripartita fra gli altri vari
enti come prevede la legge.
Inviterei il Consiglio ad approvare questo provvedimento di
legge, la preoccupazione della Giunta e del Consiglio che lo voterà
non è di verificare se la legge sarà attivabile prima del 31
maggio, ma di dare una risposta concreta ad un'aspettativa
legittima dei cittadini.
Président On passe à l'examen du projet de loi dans le nouveau
texte de la IIIème Commission. On vote l'article 1er:
Présents: 26
Votants et favorables: 23
Abstenus: 3 (Aloisi, Parisi, Tibaldi)
Président On vote l'article 2:
Présents: 26
Votants et favorables: 23
Abstenus: 3 (Aloisi, Parisi, Tibaldi)
Président A l'article 3 il y a l'amendement présenté par le
Conseiller Florio dont je donne la lecture:
Emendamento all'articolo 3, comma 1, lettera e)
dopo le parole "di cui", cancellare "all'articolo 1, comma 1,
lett. c)" e sostituire con "all'articolo 8, comma 1, lett. c),
della legge regionale 4 settembre 1995, n. 39 come modificata dalla
legge regionale 20 ottobre 1995, n. 44".
On vote l'article 3 dans le texte amendé:
Articolo 3 (Condizioni per la concessione dei contributi)
1. I contributi di cui all'articolo 1 sono concessi:
a) agli assegnatari collocati nell'area protetta e nell'area
sociale di cui all'articolo 48, comma 1, lett. a) e b), della legge
regionale 39/1995, nel caso in cui l'ammontare annuo delle spese
per i servizi accessori sia superiore rispettivamente al cinque
percento e al dieci percento del reddito annuo complessivo del
nucleo familiare, determinato ai sensi della legge regionale
39/1995;
b) agli assegnatari che, indipendentemente dall'area di
collocazione di cui all'articolo 48 della legge regionale 39/1995,
con esclusione di quelli dell'area di deroga e di quelli collocati
nell'area di decadenza di cui all'articolo 37 della legge regionale
39/1995, abbiano segnalato all'ente gestore di trovarsi
nell'impossibilità di effettuare il regolare pagamento dei canoni
di locazione e/o delle spese per i servizi accessori per i seguenti
sopravvenuti gravi problemi:
1) perdita o riduzione documentate di almeno il quaranta
percento del reddito conseguenti a disoccupazione per qualsiasi
causa, mobilità, cassa integrazione, sospensione dal lavoro,
infortunio, grave malattia, ricovero in strutture ospedaliere o di
riabilitazione o convalescenza, servizio di leva, detenzione di uno
o più membri del nucleo familiare per un periodo superiore a tre
mesi consecutivi;
2) perdita o riduzione documentate di almeno il quaranta
percento del reddito conseguenti a decesso, divorzio, separazione
legale, abbandono del tetto familiare di un membro del nucleo
familiare percettore di reddito;
c) agli assegnatari che, indipendentemente dall'area di
collocazione e dei casi previsti alle lett. a) e b), siano soggetti
all'applicazione della mobilità di cui all'articolo 31 della legge
regionale 39/1995, per il pagamento delle spese di trasloco;
d) agli aspiranti assegnatari nei casi previsti alle lett. a) e
b), limitatamente al periodo in cui resta in vigore la graduatoria
definitiva in cui sono collocati;
e) alle famiglie di nuova formazione di cui all'articolo 8,
comma 1, lett. c), della legge regionale 4 settembre 1995, n. 39
come modificata dalla legge regionale 20 ottobre 1995, n. 44, che,
in qualità di locatarie, abbiano segnalato alla struttura regionale
competente in materia di edilizia residenziale pubblica di trovarsi
nell'impossibilità di effettuare al locatore dell'alloggio il
regolare pagamento del canone di locazione e/o delle spese
accessorie a causa della mancanza o della riduzione, documentate di
almeno il trenta percento del reddito.
2. Ai fini della determinazione delle spese accessorie degli
assegnatari di cui al comma 1, lett. a) e b), nel caso in cui il
riscaldamento non sia in comune, l'ammontare delle spese relative
al riscaldamento dell'alloggio è calcolato secondo una valutazione
convenzionale effettuata d'ufficio dall'ente gestore che tenga
conto della cubatura dei vani e dei periodi di riscaldamento.
3. Il reddito considerato nei casi di cui al comma 1, per gli
assegnatari, gli aspiranti assegnatari e le famiglie di nuova
formazione, è quello calcolato e determinato con riferimento agli
articoli 5, 7 e 42 della legge regionale 39/1995.
4. Le spese per i servizi accessori di cui al comma 1 sono, per
gli assegnatari, quelle previste all'articolo 41 della legge
regionale 39/1995 e, per gli aspiranti assegnatari e per le
famiglie locatarie di nuova formazione, quelle stabilite
dall'articolo 9 della legge 27 luglio 1978, n. 392 (Disciplina
delle locazioni di immobili urbani).
5. I contributi per gli aspiranti assegnatari e per le famiglie
di nuova formazione sono calcolati sulla base di un alloggio
adeguato come definito dall'articolo 2 della legge regionale
39/1995.
6. Le spese di trasloco considerate ai fini della presente
legge, in dipendenza della mobilità di cui all'articolo 31 della
legge regionale 39/1995, devono essere ritenute effettivamente
congrue, con proprio visto, dall'ente gestore.
Présents: 26
Votants et favorables: 23
Abstenus: 3 (Aloisi, Parisi, Tibaldi)
Président On vote l'article 4:
Présents: 26
Votants et favorables: 23
Abstenus: 3 (Aloisi, Parisi, Tibaldi)
Président On vote l'article 5:
Présents: 26
Votants et favorables: 23
Abstenus: 3 (Aloisi, Parisi, Tibaldi)
Président On vote l'article 6:
Présents: 26
Votants et favorables: 23
Abstenus: 3 (Aloisi, Parisi, Tibaldi)
Président On vote l'article 7:
Présents: 26
Votants et favorables: 23
Abstenus: 3 (Aloisi, Parisi, Tibaldi)
Président On vote l'article 8:
Présents: 26
Votants et favorables: 23
Abstenus: 3 (Aloisi, Parisi, Tibaldi)
Président A l'article 9 il y a un amendement de la IIème
Commission dont je donne la lecture:
Emendamento Al comma 1 dell'articolo 9 dopo le parole "... lire
100 milioni annui e grava" sono aggiunte le parole "sugli
stanziamenti già iscritti".
On vote l'article 9 dans le texte amendé:
Articolo 9 (Disposizioni finanziarie)
1. L'onere a carico della Regione per la partecipazione al Fondo
è autorizzato in lire 100 milioni annui e grava sugli stanziamenti
già iscritti sul capitolo 61210 del bilancio di previsione della
Regione per l'anno 1998 e sui corrispondenti capitoli di bilancio
pluriennale 1998/2000.
2. La rubrica del capitolo 61210 del bilancio di previsione
della Regione per l'anno 1998 è sostituita dalla seguente:
"Quota di partecipazione regionale al Fondo regionale per
l'abitazione".
3. Nella parte entrata del bilancio regionale per l'anno 1998 e
per gli anni successivi è istituito il capitolo 13050 (programma
regionale 6.21 - codificazione 6.1.3. - Gestione del Fondo
regionale per l'abitazione), sul quale sono introitate le quote di
partecipazione al Fondo di cui all'articolo 2, comma 2.
4. Nella parte spesa del bilancio regionale per l'anno 1998 e
per gli anni successivi è istituito il capitolo 72530 (programma
regionale 4.2. - codificazione 1.1.4.1.3.1.12.32. - Gestione del
Fondo regionale per l'abitazione), sul quale imputare gli oneri per
i contributi a carico del Fondo.
5. All'eventuale rideterminazione dell'onere di cui al comma 1
si provvede con legge finanziaria.
Présents: 26
Votants et favorables: 23
Abstenus: 3 (Aloisi, Parisi, Tibaldi)
Président On vote l'article 10:
Présents: 26
Votants et favorables: 23
Abstenus: 3 (Aloisi, Parisi, Tibaldi)
Président La parole au Conseiller Chiarello pour déclaration
d'intention.
Chiarello (RC) Come ho detto prima, la Comunità valdostana o
almeno una parte di Comunità sta aspettando questo fondo. Il Comune
di Aosta ci ha detto di avere già accertato 200 milioni di domande
di arretrati, il che vuol dire che è una necessità.
Ritenevo e continuo a ritenere che questo sia una parte di
quello che è scritto sulla costituzione del fondo perché nel titolo
non c'è scritto costituzione del fondo per l'abitazione riferito
solo alla legge n. 31, c'è scritto costituzione del fondo regionale
per l'abitazione. Non mi va di dire no a questo fondo, ma spero che
anche gli altri cittadini valdostani possano con una legge, che
magari abbia lo stesso titolo ma comprenda anche coloro che sono
fuori dalla legge n. 39, accedere ad un fondo che li aiuti nei
momenti di bisogno a pagare l'affitto o quello che è previsto
qui.
Ripeto, non mi sento di votare contro questo progetto di legge,
anzi voterò a favore perché doveva essere presentato già un anno e
mezzo fa. È vero che non dobbiamo farci campagna elettorale
specialmente sui bisogni della gente però, questo mi sa tanto di un
momento di campagna elettorale. È passato in Commissione, è passato
tanto in fretta che arrivano degli emendamenti velocemente e invece
si poteva presentarlo tranquillamente sei mesi fa quando abbiamo
fatto dei Consigli che sono durati 4 ore. È solo una volontà
elettorale in questo momento però, voterò a favore di questo
disegno di legge.
Président La parole au Conseiller Parisi.
Parisi (Aut) Noi ci asterremo invece. Non sono stato a pranzo
oggi al ristorante per cui non sono riuscito ad essere convinto di
quello che ha detto l'Assessore Lavoyer; fossi andato anch'io forse
mi sarei convinto.
A parte le battute mi pare che l'Assessore Lavoyer in tutti
questi cinque anni si sia distinto per la sua grande diplomazia.
Anche quando in Commissione abbiamo discusso di argomenti ben più
pregnanti di questo, ha dimostrato sempre grande apertura verso la
Commissione e di questo gliene dobbiamo dare atto e ha trovato
forse molto spesso i commissari molto pazienti, altrimenti non so
quanti provvedimenti sarebbero andati avanti.
A parte questo, Assessore, lei ha confermato esattamente i miei
dubbi. Lei ha detto che il fondo dovrà essere rimpinguato sulla
base delle esigenze; io le ho detto che oggi ci sono già delle
richieste per 200 milioni, è l'Assessore del Comune di Aosta che è
venuto in Commissione e che ha fatto questa dichiarazione. E ora
lei mi dice: poi vedremo e faremo. Quindi è una prima ammissione
che non si è tenuto conto di questo.
E poi, Assessore, io non faccio del catastrofismo, sono i
cittadini che semmai sono preoccupati dei risultati; io non sono
preoccupato delle conseguenze dei provvedimenti che lei porta
avanti, saranno i cittadini valdostani a dare un giudizio e credo
che questo valga per tutti.
Altro discorso, il problema dell'ICI. Questo discorso non l'ho
sollevato io, lei ci ha riferito dell'incontro che ha fatto con
l'ANCI o con i sindaci della Valle d'Aosta, ma l'Assessore
all'urbanistica e responsabile della casa del Comune di Aosta -
che, per carità, non è un'autorevole persona, probabilmente non
sarà così autorevole com'è il Presidente dei sindaci - è venuto in
Commissione e ha sollevato questo problema dicendo che stavamo
sbagliando perché non potevamo far carico ai comuni, oltre che
della realizzazione degli alloggi, anche del mantenimento del
fondo. Ripeto, non l'ho detto io e penso che i compagni del PDS
dovrebbero credere al loro vicesindaco che ha sollevato questo
problema. Tra l'altro io non l'ho presentato, ma lo aveva
presentato lui l'emendamento e diceva esattamente così. Oltre a
questo ha fatto anche una serie di altre osservazioni che avevano
un fondamento logico, quindi non era una preoccupazione campata in
aria.
Quindi, Assessore, non faccio del catastrofismo. Ho cercato in
tutto questo tempo di svolgere il ruolo per il quale i cittadini mi
avevano delegato; se l'ho fatto bene o l'ho fatto male spetta a
loro giudicare però, tutto quello che si dice in quest'aula è per
dare un contributo alle soluzioni dei problemi nel migliore dei
modi, quindi senza catastrofi e senza preoccupazioni.
Mi auguro che questo disegno di legge, anche se arriva dopo due
anni, dia quelle risposte che fino adesso non sono state date.
Président On vote la loi dans son ensemble:
Présents: 28
Votants et favorables: 23
Abstenus: 5 (Aloisi, Dujany, Lanièce, Parisi, Tibaldi)
Le Conseil approuve.
