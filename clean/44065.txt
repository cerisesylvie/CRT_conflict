Classificazione
CONSIGLIO REGIONALE
Attività consiliare d'aula
STATUTO



Oggetto del Consiglio n. 1131 del 12 gennaio 2022 - Resoconto
OGGETTO N. 1131/XVI - Elezione del delegato della Regione
autonoma Valle d'Aosta per l'elezione del Presidente della
Repubblica.
Bertin (Presidente) -
Punto n. 5 all'ordine del giorno.
L'articolo 83 della Costituzione prevede che per l'elezione del
Presidente della Repubblica partecipino anche i rappresentanti
delle Regioni eletti dai Consigli regionali.
La Regione Autonoma Valle d'Aosta ha diritto a essere
rappresentata da un solo delegato.
La Camera dei Deputati e il Senato della Repubblica, con la
partecipazione dei delegati regionali che come sapete saranno
convocati in seduta comune per l'elezione del nuovo Presidente
lunedì 24 gennaio.
Il Consiglio regionale è pertanto invitato a procedere
all'elezione del delegato regionale che parteciperà all'elezione
del Presidente della Repubblica, a iniziare dal 24 gennaio.
Dichiaro aperta la discussione generale sulla proposta in
oggetto. Si è prenotato il consigliere Marguerettaz, ne ha
facoltà.
Marguerettaz (UV) -
Credo che l'elezione del Presidente
della Repubblica sia in questo momento un passaggio importante, un
passaggio dove - come è stato anche ricordato - purtroppo la nostra
Regione ha solo un grande elettore in più rispetto ai Parlamentari
e riteniamo che come di consueto la figura più rappresentativa dal
punto di vista istituzionale sia il Presidente della Regione. Per
cui proponiamo come grande elettore il presidente della Regione
Erik Lavevaz.
Presidente -
Vi sono altri che intendono intervenire? Nel
caso si prenotino. Consigliere Baccega.
Baccega (GM) -
Senza entrare nel merito della proposta
fatta della maggioranza, mi preme su questo punto fare due
riflessioni. La prima riguarda lei, presidente Bertin, e non posso
esprimere il disappunto mio e di Forza Italia della Valle d'Aosta
per le dichiarazioni pubbliche che lei ha fatto sul tema che stiamo
affrontando. È doveroso fare qualche precisazione: innanzitutto
dopo due votazioni a cui lei ha partecipato per designare il grande
elettore che andrà a votare il futuro Presidente della Repubblica
italiana, questa è la terza, lei si accorge che la Valle d'Aosta ha
un solo esponente oltre al senatore e deputato; certamente una
stortura che avrebbe dovuto segnalare anche quando era in
opposizione e non era Presidente del Consiglio regionale.
Per quanto riguarda le parole che lei ha speso nei confronti del
presidente Berlusconi, le esprimo tutto il nostro stupore e
contrarietà.
Stupore perché ricordiamo bene tutti le sottolineature che lei
ha elargito nel corso degli anni a tutti i Presidenti del Consiglio
che si sono succeduti sull'opportunità di garantire sempre
imparzialità e di mantenersi sempre con un atteggiamento super
partes.
Contrarietà perché ci pare lei abbia compiuto un paradossale ed
inspiegabile scivolone istituzionale che non fa onore né a lei né
al ruolo che in questo momento lei rappresenta commettendo anche
una serie di errori di ricostruzione, in quanto ricordo che, a
differenza di quanto lei ha dichiarato, non solo il Presidente
Berlusconi al momento non si è autocandidato e non è nemmeno
candidato, pare che in certi ambienti ci sia uno spauracchio in
questo senso; peraltro, qualora Berlusconi scegliesse di sciogliere
le riserve, considerata la sua esperienza e la sua storia politica,
professionale e imprenditoriale, esaltata proprio in questi giorni
da autorevoli figure istituzionali europee ed extraeuropee ne
avrebbe certamente tutto il sacrosanto diritto.
Si dice che Berlusconi è divisivo, perché paventa la crisi di
Governo: allora io invito un po' tutti a leggere la Repubblica del
30 dicembre dove il segretario del PD annunciava "O c'è
un'ampissima maggioranza o cade il Governo".
Non si può certamente attribuire a Berlusconi la volontà di far
cadere il Governo. Letta lo ha proceduto e questo è evidente.
Questa è la politica colleghi, per questo le si chiede un po'
più di cautela e di precisione nelle dichiarazioni pubbliche e
l'invito nuovamente a garantire quell'imparzialità che tanto lei
invocava quando sedeva nei banchi dell'opposizione.
Per quanto mi riguarda, vedo in Berlusconi il miglior Presidente
della Repubblica al momento.
Al dibattito si aggiungono anche le dichiarazioni delle forze di
estrema sinistra: 5 Stelle, Area Democratica, Adu, Rete Civica, che
rilanciano sottolineando che il Presidente della Repubblica deve
essere una donna e che il grande elettore deve essere una donna e
che quindi va scelta una delegata. È quell'asse sinistrorso che
francamente ci preoccupa e preoccupa non poco la Valle d'Aosta,
però vedremo se saranno coerenti.
Come sapete al Comune di Aosta ci sono dimessi due Consiglieri
comunali che personalmente annovero tra i moderati progressisti
della sinistra, tra cui c'è una donna. Sarebbe interessante capire
se le sostitute che potranno essere le due donne che sono a pari
preferenza poco dopo i due primi esclusi mi pare, questa sì che
sarebbe una vera dimostrazione di coerenza, staremo a vedere.
Presidente -
Consigliere Aggravi ne ha facoltà.
Aggravi (LEGA VDA) -
Volevo fare alcune considerazioni su
questo punto all'ordine del giorno, in particolare inizialmente
volevo ringraziare il collega Marguerettaz per averci dato una
notizia e un aspetto che è meritevole d'interesse.
La notizia è che il candidato delegato non è il Presidente del
Consiglio; mi perdoni, Presidente Bertin, ma credo che sia
opportuno sottolineare un aspetto.
Proprio come ha sottolineato, tra l'altro, il collega
Marguerettaz, l'importanza di questa figura è un'importanza da
istituzione, da figura istituzionale. Ora non è la seconda volta ma
varie volte che lei esprime delle opinioni che, sinceramente, io
vedo in contrasto con la sua figura istituzionale.
Lo aveva già fatto in sede d'insediamento, e lì si era scagliato
contro i leader del nostro movimento, oggi lo fa nei confronti di
un altro leader, domani chissà che cosa.
Questo lo dico semplicemente per un fatto: perché l'elezione del
Presidente della Repubblica - al di là del soggetto e della persona
che viene candidata e poi magari viene eletta, o i candidati - è
comunque un'azione che riguarda un ambito istituzionale, non
partitico e non di parte. Io direi che, visto che vanno in voga in
questo periodo i generi, dovrebbe essere un'azione e una procedura
neutra quella che porta a eleggere fondamentalmente un garante,
perché ricordiamo che il Presidente della Repubblica è prima di
tutto un garante, nel nostro caso soprattutto per i principali
poteri della Repubblica.
Chiunque, a sua fortuna o suo malgrado, ricopra dei ruoli che
sono ancorché di garante dovrebbe esprimere delle opinioni di
garante.
Dico questo perché spesso e volentieri - ma il suo
raggruppamento politico è esperto di segretari che ricoprono poi
delle figure più istituzionali di garanzia - ci vorrebbe un poco
più di accortezza nelle dichiarazioni e soprattutto anche
nell'azione, ma avremo modo, io temo, di sottolinearlo nel
prosieguo di questa legislatura. Mi permetta personalmente di
esprimere un po' di rammarico nei confronti di una persona che
stimo e che ho stimato e che in questo momento si sta comportando
come un soggetto di parte e non un soggetto che dovrebbe essere
super partes.
Detto questo, passo però alla seconda considerazione, al di là
di tutto, per capire soprattutto un aspetto. Oggi siamo chiamati, o
siete chiamati, a votare un delegato, un soggetto che viene
investito di una delega che eserciterà nel segreto dell'urna delle
massime Camere della Repubblica italiana. Sarebbe anche bene
comprendere - non soltanto a favore di quest'Aula ma di tutta la
collettività valdostana - come questo delegato che, ripeto, prima
di tutto rappresenterà l'intera comunità valdostana, forse anche
più dei parlamentari che sono già gli altri due delegati, come
intende comportarsi, come intende agire.
Non chiediamo di esprimere la propria scelta - anche perché mi
sembra che il panorama sia ancora molto confuso al di là dei nomi
che escono più o meno ad arte o a caso sui giornali - però almeno
comprendere quale sarà l'atteggiamento nei confronti dell'intera
comunità ovvero della rappresentanza.
Dico questo per un qualcosa che ritengo altrettanto sacro
rispetto alla figura della garanzia, ovvero l'istituto della
delega, perché mette nelle mani di una singola - o più persone,
dipende dal numero di delegati - un potere molto importante, quindi
sicuramente da parte di un soggetto che già oggi deve gestire, deve
garantire anche lui la gestione corretta di notevoli
responsabilità, io penso che comprendere almeno fino in fondo quale
potrà essere la logica del suo agire, del suo comportarsi in seno
alle massime Camere sia fondamentale ai fini non soltanto
dell'espressione del voto che i vari componenti esprimeranno nel
segreto dell'urna, ma io penso che sia fondamentale per tutta la
comunità capire quale sarà la logica dell'azione che questo
delegato comporterà e porrà avanti a Roma.
Presidente -
Consigliera Erika Guichardaz.
Guichardaz E. (PCP) -
Il nostro gruppo condivide quanto
espresso nel comunicato scaturito da un recente incontro fra le
delegazioni di Area Democratica-Gauche Autonomiste, Adu Valle
d'Aosta, Movimento 5 Stelle e Rete Civica. In quell'occasione è
stata fatta una valutazione in merito alla prossima elezione del
Presidente della Repubblica e del delegato regionale valdostano
che, insieme alla deputata Tripodi e al senatore Lanièce, farà
parte dei grandi elettori che sceglieranno un nuovo Presidente.
Anche per questo ruolo la scelta non è mai caduta su una donna e
riteniamo che un primo importante segnale sarebbe necessario per
innovare e spezzare questo tabù, come peraltro proposto anche da
altre personalità del mondo della cultura e della politica.
Sulla scelta di una personalità esterna al Consiglio regionale
anche De Caro, primo cittadino di Bari e Presidente dell'Anci, ha
posto già nel novembre 2020 la richiesta d'individuare come grandi
elettori dei Sindaci, quali atto di attenzione e di coraggio
istituzionale da parte dei Presidenti delle Regioni.
Si può innovare, come suggerito autorevolmente anche da altre
Regioni, e soprattutto per noi cade la scelta su una delegata; un
gesto molto significativo sarebbe in una Regione in cui finora la
partecipazione politica delle donne è stata particolarmente
compressa, un segnale di discontinuità con il patriarcato e di
vicinanza a quella parte di società che, più di altre, è stata
colpita dalla crisi sanitaria ed economica. Sono molte le donne
capaci e candidabili a questo ruolo importante nella nostra
Regione: sindache impegnate oggi in prima linea durante la
pandemia, ex consiglieri regionali che hanno ricoperto importanti
incarichi e che hanno sempre dimostrato grande rispetto per la
costituzione, per le istituzioni, comprese quelle locali, donne
esponenti della cultura, dell'imprenditoria, del mondo sindacale
associativo; certo non una donna che voterebbe un Presidente poco
rispettoso delle donne, questo naturalmente per sgombrare il
campo.
Donne autorevoli dunque non solo per il percorso compiuto ma
soprattutto per l'impegno profuso per i diritti della persona, la
lotta alle discriminazioni e rispetto dell'altro, donne che hanno
ottenuto la stima e fiducia che sicuramente avrebbero la capacità e
l'autorevolezza di esprimere questo voto e di essere per noi tutte
rappresentativo. Voto che auspichiamo si dia anche a una donna,
proprio per dare un segnale importante.
Sono diverse le donne con queste caratteristiche che abbiamo in
mente e che sicuramente sono nella mente di molti, oltre a noi, ma
riteniamo che prima di solidarizzare su un nome, sia importante
capire se il principio è condiviso. Nel caso in cui fossero la
prassi, la consuetudine, la continua volontà di non innovare e
prevalere, oggi, noi ci asterremo.
Presidente -
Ci sono altri interventi? Non vedo altre
prenotazioni.
Per quel che riguarda... un intervento è volto a evidenziare il
fatto che la nostra regione purtroppo non ha il numero di delegati
che hanno tutte le altre regioni. Da federalista credo che questa
sia un'anomalia, poiché una rappresentanza per una partecipazione
istituzionale, dovrebbe essere garantita in modo egualitario a
tutti. Questa è una piccola anomalia che mi auguro possa essere in
futuro, in qualche modo, corretta proprio con l'idea federalista di
uno Stato che, ricordo, anche la stessa Repubblica italiana è
costituita, secondo l'articolo 114 della Costituzione, dai Comuni,
dalle Province, dalle città metropolitane, dalle Regioni e dallo
Stato, un'idea appunto pluralista delle istituzioni.
Per quanto riguarda la candidatura di Berlusconi, è del tutto
evidente che è presente ed è legittima. Vi è anche collegata una
famosa "Operazione scoiattolo", per raccogliere il consenso
dell'elezione del Presidente della Repubblica. Sono molte le
candidature presenti, tra cui anche questa.
Per quanto mi riguarda, auspico che venga eletta una figura che
sappia rappresentare la complessità del sistema istituzionale e
politico italiano e che sia in grado di rappresentare questo
pluralismo e questa complessità.
Possiamo procedere alla votazione? Consigliere Manfrin.
Manfrin (LEGA VDA) -
Come spesso si iniziava nella scorsa
legislatura, mi sovviene una frase d'inizio: "Non volevo
intervenire ma..." perché io credo che siano state espresse tutta
una serie di considerazioni fino a questo momento, alcune che
condivido, altre che condivido meno. Credo che non sia un mistero
dire che per me si deve eleggere una persona capace, a prescindere
dal suo sesso o dal suo pensiero, ma mi rendo conto che in un mondo
che deve combattere per dire che esistono gli uomini e le donne
questa possa essere una cosa rivoluzionaria da dire. A prescindere
da questo, io credo che sia la proposta di candidatura che è stata
fatta dal collega Marguerettaz, sia le valutazioni che sono state
fatte dal collega Baccega ma sia soprattutto gli spunti che il
collega Aggravi ha fornito, vadano nella direzione di chiedere
all'unico al momento mi pare candidato sul tavolo che cosa intenda
fare quando e se andrà a Roma. Qui mi pare però Presidente che - mi
corregga se sbaglio - ma lei stava chiudendo la discussione
generale senza che il potenziale candidato, il potenziale grande
elettore, prendesse la parola per dirci che cosa intenda fare.
Io credo che il collega Aggravi abbia centrato il punto:
l'istituto della delega è importante e con questo voto noi stiamo
delegando qualcuno a rappresentare non se stesso, non la
maggioranza da cui proviene, ma l'intera Regione Autonoma Valle
d'Aosta, così come è stato riconosciuto, visto che c'è un delegato
solo.
Sembra quanto mai irrituale che il Presidente della Regione, che
è stato indicato, non intervenga nemmeno per dire che cosa intenda
fare, perché questa è una delega in bianco. Sulla base di che cosa
si dovrebbe votare il Presidente? Perché è il Presidente o perché
intende fare qualcosa per rappresentare tutti i Valdostani, tutta
la Valle d'Aosta e tutti i cittadini della regione che saranno
chiaramente anche coinvolti da una scelta.
Presidente, mi ritrovo semplicemente a dire che "se c'è batta un
colpo" e ci dica cosa ha intenzione di fare, altrimenti un voto in
bianco obiettivamente, così sulla fiducia, è difficile darlo. Per
noi sicuramente, non so per la maggioranza.
Presidente -
Il presidente Lavevaz ne ha facoltà.
Lavevaz (UV) -
Ci stavamo confrontando anche rispetto
alle considerazioni corrette fatte dal collega Aggravi: l'istituto
della delega è un istituto che ovviamente ha delle implicazioni e
delle responsabilità di chi la affida e di chi la riceve,
soprattutto, è chiaro che non è una questione semplice né da
prendere con semplicità, assolutamente.
Evidentemente siamo in una fase in cui è difficile prospettare
cosa accadrà anche da qui al 24, quando inizieranno le votazioni.
Come sapete tutti, chi fa parte anche dei partiti nazionali conosce
meglio di me quello che sta avvenendo a livello centrale e i
movimenti che ci sono per arrivare a delle convergenze che portino
o meno a delle valutazioni, a una convergenza e a una votazione a
eleggere il Presidente con i primi scrutini o dopo lunghi periodi
di votazione.
Quello che posso fare - nel caso in cui dovessi essere io a
caricarmi di questa responsabilità - è un confronto almeno con i
capigruppo, a distanza ovviamente, sugli sviluppi della
situazione.
Credo che soltanto alla fine della prossima settimana o già
dalle prime votazioni avremo una situazione chiara per come
affrontare i primi scrutini.
Quello che mi posso prendere come impegno sicuramente è avere un
confronto aperto con i capigruppo durante le procedure di
votazione. Di più... al momento non saprei quale tipo d'impegno
prendermi.
Presidente -
Possiamo procedere alla fase di votazione.
Ricordo che la votazione, come per quella precedente, avviene in
cabina con votazione aperta, nel senso che va scritto il nome del
delegato regionale. Possiamo iniziare.
Presenti: 34
Votanti: 34
Nulle: 1
Valide: 33
Bianche: 14
- Lavevaz Erik: 19
Risulta eletto delegato regionale il presidente della Regione
Lavevaz.
Per mozione d'ordine, il consigliere Manfrin.
Manfrin (LEGA VDA) -
Per chiedere una sospensione.
Presidente -
Sospendiamo brevemente. Intanto chiederei
anche di procedere all'apertura delle finestre per cambiare
l'aria.
La seduta è sospesa dalle ore 10:29 alle ore 10:45.
Bertin (Presidente) -
Possiamo riprendere. Il consigliere
Manfrin si è prenotato, ne ha facoltà.
Manfrin (LEGA VDA) -
Come gruppi di opposizione abbiamo
chiesto questa sospensione per esaminare gli esiti del voto appena
concluso, perché riteniamo che questo voto sia stato viziato
sicuramente da alcune azioni che lei in primis, Presidente,
all'interno di questa assemblea, si è battuto per eliminare.
Un esame delle schede che sono state votate in numero di
diciannove, restituisce un conteggio che è così suddiviso: undici
colleghi hanno votato il semplice cognome del Presidente della
Regione, quattro colleghi hanno anteposto al cognome del Presidente
della Regione il nome di battesimo e quattro colleghi hanno fatto
seguire al cognome del Presidente della Regione il nome di
battesimo.
Probabilmente qualcuno si alzerà per dire che questo è
sicuramente un caso ed è semplicemente l'espressione della volontà
di chi è andato nella cabina a esprimere la propria preferenza, ma
obiettivamente a noi, a guardare questi numeri, qualche sospetto
viene. Su questo poi ci tengo a evidenziare un particolare sul
quale il regolamento è preciso: l'articolo 89 relativamente alle
designazioni dubbie.
Come sa, il regolamento prevede che per le designazioni dubbie,
qualora vi siano più candidati che abbiano lo stesso cognome, il
Presidente del Consiglio deve invitare i colleghi a procedere a
designazione mediante precisazione del cognome e del nome dei
candidati. Questo significa che di norma si mette il solo cognome
del candidato che viene votato.
Che cosa significa, Presidente? Che qui stiamo assistendo, se
vogliamo essere più generosi possibili, a una maggioranza che non
si fida di se stessa e che non si fida nemmeno dell'appeal che il
nome del Presidente della Regione ha e deve verificare - questo
supponiamo -, che tutti i voti che devono arrivare in numero di
diciannove magari arrivino, oppure che coloro che sono più in
dubbio, scrivano in una determinata modalità il nome e cognome in
maniera che poi risulti che quei voti non mancano.
Presidente, noi riteniamo che queste modalità, se venissero
confermate e utilizzate in questa importante votazione che
designerà e designa il candidato delegato a votare il Presidente
della Repubblica, che deve essere il garante di tutta la
Costituzione, compresa quella che prevede un'espressione del voto
libero... sia particolarmente grave; le chiedo, Presidente, se lei
ritiene d'intervenire nel merito di questo.
Se lei non riterrà opportuno intervenire e approfondire quanto è
accaduto, noi chiaramente denunciamo pubblicamente quanto è
accaduto, in primis soprattutto sulle modalità di scelta e sul poco
coraggio dimostrato, in secondo luogo sul fatto che probabilmente,
se si deve arrivare a mezzi come questi, forse nemmeno la
maggioranza stessa che ha espresso questo delegato è convinta del
nome o della bontà della scelta.
Presidente -
Consigliera Spelgatti.
Spelgatti (LEGA VDA) -
Brutta pagina, veramente brutta.
Quello che è accaduto in quest'aula e in questo momento è veramente
un qualche cosa che va contro tutto quello che è stato dichiarato e
tentato di fare anche per evitare il controllo del voto in Valle
d'Aosta, che sappiamo essere sempre stata la piaga che ha impestato
la Valle d'Aosta. Si parla di libertà di voto per i cittadini, si è
arrivati addirittura alla preferenza unica per evitare il controllo
del voto, allo spoglio centralizzato; eppure non è cambiato
assolutamente nulla e la cosa più grave è che tutto questo avvenga
all'interno di quest'aula. I metodi sono sempre gli stessi.
Presidente, oggi da un controllo blindato della sua maggioranza
lei esce non rafforzato ma profondamente indebolito, tra l'altro
con una manifestazione plateale di debolezza utilizzando i mezzi e
gli strumenti che tutti i Valdostani stanno cercando di combattere
per avere quella libertà e quella dignità del voto che però è stata
tradita proprio in quest'aula.
D'altronde - lo avevamo già visto sul Consiglio del bilancio -
tutte le proposte che noi avevamo fatto sono state rigorosamente
bocciate perché, per dare un'apparenza di forza a questo Governo,
vi siete blindati su tutte le votazioni: non è che avete fatto una
cernita, "Questo lo accogliamo per queste motivazioni, questo lo
rigettiamo per queste motivazioni", senza aprire bocca, senza dire
assolutamente nulla tutte le proposte bocciate a priori con una
maggioranza blindata.
Se per voi questo diventa dare prova di forza, vi dico che
secondo me state sbagliando proprio tutto. Queste non sono prove di
forza, queste sono prove di estrema debolezza, anche perché il
gioco democratico, tornando a quanto accaduto nel Consiglio del
bilancio, sta proprio nel fatto che comunque una maggioranza deve
avere quella libertà di pensiero, quella forza, per dire, anche nei
confronti dell'opposizione, in un dibattito aperto, leale, pulito,
che cosa accoglie, che cosa condivide, che cosa non condivide.
Legittimamente può non condividere e quindi rigettare per una
qualche ragione. Invece siete talmente deboli che per poter andare
avanti l'unica cosa che riuscite a trovare, l'unica soluzione che
riuscite a trovare sempre e comunque è quella di blindarvi,
chiudervi a riccio, rigettare tutto e soprattutto andare alla conta
dei voti della maggioranza come è successo questa mattina però
questa mattina è veramente, e lo ripeto, una bruttissima pagina per
la Valle d'Aosta.
Presidente -
Consigliere Marguerettaz ne ha facoltà.
Marguerettaz (UV) -
Molto sommessamente, io pensavo di
non intervenire perché non ritenevo ci fossero elementi degni di
una risposta, ma mentre elaboravo questo pensiero - essendoci
persone che ascoltano e dei giornalisti - lasciare questa
indicazione senza una risposta avrebbe potuto creare dei malintesi,
perciò faccio un invito solenne alla collega Spelgatti e al collega
Manfrin.
Se avete delle prove rispetto a questo, rispetto a quanto hanno
dichiarato, vi esorto, vi prego di andare alla Procura della
Repubblica, di andare alle forze dell'ordine e denunciare. Qualora
non sia fondata- non posso definirla calunnia - questa vostra
dichiarazione che è particolarmente offensiva, vi prego di tacere.
Delle due l'una: o voi avete delle prove e andate in Procura,
andate dai Carabinieri, andate dalla Guardia di finanza, andate
dalla Polizia e dite: "Ci sono dei Consiglieri che controllano il
voto, è un reato". Se non avete delle prove vi prego di non
infangare malamente delle persone che hanno espresso, senza nessun
vincolo, un'indicazione.
Questo va a prescindere dalle idee, perché state infangando il
Consiglio regionale, probabilmente c'è qualcuno che non è stato
degno e ha avuto delle conseguenze, ma siccome io la guardo negli
occhi, guardo il collega Manfrin con la coscienza di non aver
espresso nessuna votazione con dei giochini, vi prego di non
procedere, perché in caso contrario la denuncia la facciamo noi. Se
voi dichiarate, senza il condizionale, senza dire "Forse" ma fate
una dichiarazione, io vi chiedo di avere un po' di coraggio. Dite:
"Avete controllato il voto", allora vi querelo io, chiaro?
Presidente -
Consigliere Manfrin.
Manfrin (LEGA VDA) -
Collega Marguerettaz, possiamo avere
le posizioni più disparate, giustamente lei ha detto al di là delle
idee e quant'altro, e su questo non c'è dubbio; io, perché conosco
la materia, ho utilizzato il condizionale, perché è evidente e
d'obbligo, ma anche perché obiettivamente il punto è uno: se io
avessi visto il messaggio ricevuto o visto una direttiva che diceva
di votare in una determinata maniera, tutti noi avremmo trasformato
questa in una segnalazione laddove è opportuno.
Io ho fatto però due punti precisi: il primo è la questione
regolamentare dell'articolo 89 che ho sollevato, in cui mi auguro
che il Presidente possa esprimersi; la seconda è esprimere
all'attenzione pubblica, come è giusto che sia, una
perplessità.
Risulta un po' strano che nella votazione precedente c'erano
pochissime persone che hanno semplicemente anteposto il nome del
candidato al suo cognome e in questa invece è particolarmente
strano vedere che ci sono dei numeri che tendenzialmente rientrano
e ritornano e che sono suddivisi su tre tipologie.
Nessuno, per esempio, nella votazione precedente ha messo il
nome poi messo il cognome e poi il nome. Noi, come sempre, abbiamo
utilizzato il condizionale; se potremo provarlo ogni oltre
ragionevole dubbio è chiaro che lo porteremo, ma è opportuno anche
che chi da fuori ascolta sappia quello che avviene. Questo perché è
chiaro che prendere atto di una votazione semplicemente sulla base
dei numeri che questa esprime è un conto, sapere che poi questa
votazione in realtà suddivideva con queste modalità il voto, può
sicuramente essere casuale ma può anche essere organizzata.
Ecco perché mi sono focalizzato sull'articolo 89, perché c'è
scritto specificamente che in caso vi sia una certa omonimia, il
Presidente invita a utilizzare anche il nome. Questo invito non c'è
stato.
Noi possiamo desumere che in realtà allora a questo punto,
quando non ci siano omonimie, si possa esprimere un voto
semplicemente mettendo il cognome senza mettere il nome, che questo
sia un obbligo e non sia un invito, possiamo discuterne, come
sappiamo i regolamenti si prestano a interpretazioni e quant'altro,
ma riteniamo che sia giusto e importante affermare quello che
vediamo. Se non avessimo detto quello che è accaduto, probabilmente
fuori direbbero: "Bene, la maggioranza ha votato il suo delegato",
invece noi prendiamo atto che questa votazione di questo delegato è
avvenuta con certe modalità. Poi sta, secondo me, al Presidente del
Consiglio stabilire se tutto è avvenuto correttamente e nel
rispetto del regolamento e sta all'intelligenza di chi ascolta il
dibattito - esattamente come quando noi poniamo le nostre
iniziative, le nostre mozioni e interpellanze - valutare se chi
propone e chi risponde abbiano la loro parte di ragione o di
torto.
Presidente -
Consigliere Marguerettaz brevemente.
Marguerettaz (UV) -
Solo per non lasciare dei dubbi;
prendo atto delle dichiarazioni del collega Manfrin e a questo
punto, ovviamente, a chi ci ascolta sta di fare le valutazioni,
però da un punto di vista tecnico volevo solo segnalarle due
cose.
Nella precedente votazione si votava su persone che erano
candidate, quindi la scelta era su quattro nominativi che erano ben
identificati e per nessun nominativo vi era una situazione di
omonimia, mentre questa votazione è una votazione aperta.
Io mi sarei aspettato da parte sua, siccome è un interprete
abbastanza attento, addirittura occhiuto del regolamento...
 io avrei addirittura messo in dubbio i voti dove c'era
scritto solo "Lavevaz", perché in realtà quella era una votazione
aperta.
Gli scrutatori, in modo interpretativo, hanno detto che Lavevaz
era Erik Lavevaz ma in teoria, essendo che di Lavevaz, come si suol
dire, è pieno il mondo, dal punto di vista della votazione il nome
era consigliato, dopodiché, essendoci la mia proposta, il collegio
degli scrutatori ha fatto un'interpretazione dove il "Lavevaz" era
considerato. Ecco perché le due votazioni non sono identiche: in
una c'era un gruppo di persone che si era candidata e non c'erano
casi di omonimia, in questo caso la votazione era aperta.
È vero che la mia proposta era Lavevaz Presidente della Regione
ma in teoria di "Lavevaz" ce sono anche altri.
Presidente -
Consigliere Sammaritani ne ha facoltà.
Sammaritani (LEGA VDA) -
É proprio vero che a volte a
parlare troppo forse si combinano dei guai. Adesso vorrei fare un
passo indietro sul discorso di prima, cioè le accuse, le contro
accuse, denunce eccetera. In realtà il regolamento non dice niente
di particolare, non ci sarebbero reati neanche in ipotesi;
sicuramente se ci fossero non sarebbero neanche dimostrabili quindi
è tutto un
pourparler
, per certi versi. Tutto questo
naturalmente ha una valenza politica, perché l'opposizione dice:
"Secondo noi probabilmente avete fatto una sorta di controllo di
maggioranza", benissimo, magari ci sono altri modi per farlo ma,
evidentemente, se la maggioranza è debole lo fa in questo momento e
con queste modalità.
Il problema è proprio questo: se la valutazione è aperta -
perché questo è il problema che mi ero posto, proprio un po' per
deformazione professionale - allora forse il Presidente doveva dire
che per votare il Presidente della Regione bisognava scrivere nome
e cognome perché "Lavevaz" in effetti, essendo una votazione
aperta, potrebbe essere un "Lavevaz" di qua fuori che uno di noi ha
votato, magari anche uno, due, tre, chi lo sa, ma non è Erik
Lavevaz. Questo è il problema, allora.
Adesso non so esattamente, perché non ho partecipato allo
scrutinio personalmente... 11 con solo "Lavevaz"? Allora è un
problema... (
Interruzione fuori microfono)
... Chi ha preso
più voti vale, ma è Lavevaz che ne ha presi di più ma "Lavevaz"
senza nome: l'innominato abbiamo qui come delegato.
Forse questa sorta d'ipotetico controllo, questa sorta di voto
espresso con queste tre modalità diverse probabilmente ha creato un
potenziale problema, è tutto qui il discorso. Secondo me invece la
questione non è né quella di denuncia o di controdenuncia, ma è una
questione politica e mi sa che questa maggioranza oggi ha dato una
prova di dover fare delle verifiche in certe sedi che non sono
propriamente quelle deputate.
Presidente -
Consigliera Spelgatti, brevemente.
Spelgatti (LEGA VDA) -
Collega Marguerettaz, come le ha
ben spiegato il collega Sammaritani, non solo non ci sono reati da
dover denunciare e fare tutto quanto, perché non è un'ipotesi di
reato, ma, al di là di questo, vuole sapere se le affermazioni sono
poste come ipotesi o meno? Certo che sono poste come ipotesi.
Abbiamo le prove di questo? Assolutamente no, però non dica che lei
non conosce esattamente come funziona e come ha sempre funzionato
il sistema in Valle d'Aosta. Lei lo sa che questa è stata sempre la
classica modalità del controllo con le tre preferenze. Sappiamo che
questo funziona e come ha sempre funzionato. Il legittimo dubbio da
parte nostra che in questa votazione si sia utilizzato questo tipo
di sistema non può non esserci e non può non essere denunciato.
Secondo punto. È la seconda volta che succede nei due Consigli
successivi esattamente la stessa modalità di blindatura della
maggioranza in qualche forma, che non solo non è democratica ma
neppure funzionale al funzionamento del Consiglio perché, ripeto,
se in tutto lo scorso Consiglio del bilancio l'unica soluzione che
avete trovato è stata quella di blindarvi e bocciare a priori tutte
le proposte fatte dalla minoranza e oggi rifate una blindatura di
questo tipo, un sospetto più un sospetto cominciano a dare una
prova di un certo tipo di atteggiamento.
Ultimo punto, collega Marguerettaz: diciamo che la soluzione e
l'interpretazione che lei ha dato diventa ancora più pericolosa
perché io mi chiedo, ad esempio nell'elezione del Presidente della
Repubblica, in generale, pensando a tutti i casi di omonimia che ci
potrebbero essere, dovremmo mettere "Erik Lavevaz nato a" eccetera
eccetera; dico questo perché potrebbero esserci anche altre
omonimie, oltretutto era l'unico nome proposto perché nessuno ha
proposto dei nomi alternativi.
Se vuole per la prossima volta provi a proporre una modifica del
regolamento mettendo che dovrà essere specificato anche il luogo e
la data di nascita.
Mi sembrano delle interpretazioni assolutamente fantasiose.
Presidente -
Consigliere Distort.
Distort (LEGA VDA) -
Solo alcune riflessioni da parte di
un ambito accademico completamente diverso. Io non ho nessuna
formazione giuridica, parlo sotto il profilo dell'architetto, del
diplomato al liceo scientifico, di chi ha studiato filosofia.
Faccio soltanto evidenza del fatto che ci sono quantomeno i
concetti di curiosità di analisi e di onorabilità delle
istituzioni. Non entro in merito alla materia da magistratura o
meno, quello è un altro discorso, tra l'altro non ne ho la
competenza e non mi permetto neanche lontanamente di sfiorarlo,
però se si insinua soltanto il dubbio, una curiosità, abbiamo una
letteratura che si è definita molto bene nel 1300 con il rasoio di
Occam quando dice "La situazione più evidente rischia di essere
quella vera".
Allora noi possiamo metterci a discutere qual è quella evidente
o quella non evidente però, cari signori, diciamo semplicemente
questo: c'è una dimensione di curiosità intellettuale che emerge e
che io mi sento di sottolineare. É quantomeno curioso che ci sia un
certo numero di voti espressi con un certo meccanismo, un altro
numero di voti espressi con un meccanismo diverso e altri voti
ancora che optano per una terza soluzione.
È curioso, ma la risposta probabilmente non va data tra
maggioranza e opposizione o tra sede di magistratura o meno o in un
senso o nell'altro.
La risposta va data semplicemente ai cittadini che spero siano
informati adeguatamente dagli organi di stampa, capiscano e
semplicemente traggano loro le conclusioni, perché loro sono i
sovrani di questa situazione, non noi.
Presidente -
Come detto, l'elezione era una votazione
aperta, nel senso che ognuno poteva esprimere liberamente qualunque
tipo di candidato e ricordo veniva eletto il candidato che
risultasse con il numero maggiore di voti. Senza richiesta di
maggioranze particolari, vuol dire che può essere eletta, per
assurdo, anche una persona con due voti se gli altri sono
bianchi.
Per quanto riguarda questi aspetti sono particolarmente
sensibile e attento e mai avrei accettato una situazione del
genere. Per quanto mi riguarda, tra l'altro, finirei classificato
per quegli undici che hanno votato il nome di Lavevaz e non so
questo cosa significa. Come ho detto su questi aspetti sarei
piuttosto intransigente. La votazione è avvenuta sostanzialmente in
modo regolare.
