Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1746 del 20 dicembre 1990 - Resoconto
OGGETTO N. 1746/IX - Piano di fattibilità per la creazione di
infrastrutture e la ristrutturazione dei servizi pubblici sul
territorio del comune di Valtournenche
(Approvazione di
mozione).
Presidente - Do lettura della mozione presentata dal Consigliere
Bich:
Mozione
Vista la risoluzione approvata dal Consiglio regionale il 24
gennaio 1990 relativa alle proposte di istituzione del nuovo Comune
di Breuil- Cervinia;
rammentato che il Consiglio, esprimendo il diniego alla
costituzione del nuovo Comune aveva dibattuto ampiamente circa le
gravi carenze di infrastrutture e il degrado ambientale della conca
del Breuil, nonché il pesante disagio che colpisce la popolazione
tutta del Comune di Valtournenche per l’immobilismo
dei pubblici poteri in particolare riferimento ai problemi
fondamentali della viabilità e dei servizi pubblici in presenza di
una grande massa di turisti e operatori turistici;
considerato che la risoluzione impegnava la Giunta regionale a
programmare e finanziare nel più breve tempo possibile le strutture
e i servizi necessari al soddisfacimento delle esigenze della
popolazione residente...;
ritenuto che fino ad oggi ad un anno dal dibattito non è stata
data notizia alcuna al riguardo;
impegna
la Giunta a presentare entro sessanta giorni
un’ipotesi di piano di fattibilità per la creazione
delle infrastrutture necessarie e la ristrutturazione dei servizi
pubblici sul territorio del Comune di Valtournenche.
Presidente
- Ha chiesto di illustrare la mozione il
Consigliere Bich, ne ha facoltà.
Bich (PSI)
- Questa è una questione che sta molto a cuore
a me, ma sta a cuore anche al Consiglio, dal momento che nel non
lontano 24 gennaio 1990 si votò una risoluzione per presentare al
più presto in Consiglio e negli enti locali interessati, in questo
caso il comune di Valtournenche, una serie di proposte che possono
far fronte alla situazione di degrado e di difficoltà che si è
manifestata nella conca del Breuil e nell’intero
comune di Valtournenche.
Sappiamo che molte cose bollono in pentola, però ancora oggi
conosciamo sommariamente i problemi così come intendono essere
affrontati dall’amministrazione locale.
C’era un impegno da parte della Giunta: ritengo
che quell’impegno vada adempiuto e vada assunto con
tutta la serietà necessaria. Pertanto chiedo che la Giunta esamini
- qui ho messo sessanta giorni, ma questo termine può essere
trasformato in un periodo di tempo più lungo - una serie di
proposte per il comprensorio del Breuil e in particolare il comune
di Valtournenche.
Ricordo che la situazione si è fatta ancora più difficile:
paradossalmente con condizioni di massimo innevamento tutti i
servizi vengono gravati da quella situazione e si è vista una
situazione di estremo disagio ancora negli ultimi giorni di
Sant’Ambrogio. Pregherei quindi di prendere una
posizione su questo argomento.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- Ringrazio il Consigliere Bich per la
mozione che ha presentato, attenta, precisa per quanto riguarda i
problemi della Valtournenche. Nell’affermare che
siamo d’accordo nell’accettare questa
mozione, pregherei soltanto di stabilire l’impegno
anziché in sessanta in sei mesi, anche perché il progetto è
particolarmente importante.
Chiedo scusa se al termine della discussione comunico alcune
cose al Consiglio che non ho potuto comunicare prima. Nella
giornata di ieri si è riunita la conferenza stato-regioni in
relazione al fondo sanitario per il 1991; per quanto riguarda la
regione Valle d’Aosta la parte corrente dovrebbe
essere di circa 173-174 miliardi. Però devo comunicare che la
conferenza stato-regioni non ha accettato il riparto, perché ha
ritenuto sottovalutata l’ipotesi di lavoro portata
avanti dal Ministro De Lorenzo, per cui per il prossimo anno è
stato deciso, siccome entro il 31 si sarebbe dovuto decidere il
riparto, che verrà ripartito fra le regioni 1/12 del fondo
sanitario per il 1990 a partire dal mese di gennaio, tenuto conto
che l’8 gennaio è prevista la riunione che dovrebbe
definire per quanto possibile gli impegni che dovranno essere
assunti dalle regioni per il fondo sanitario. Chiedo scusa se ho
fatto questa comunicazione parlando di un argomento completamente
diverso, ma mi sembrava opportuno comunicarla al Consiglio.
Presidente
- C’è la proposta del
Presidente della Giunta di modificare da sessanta giorni a sei mesi
la parte deliberativa. Qualcuno chiede la parola? Mi sembra di
comprendere che il Consigliere Bich è d’accordo,
pertanto pongo in votazione la mozione nel testo così emendato:
Mozione
Vista la risoluzione approvata dal Consiglio regionale il 24
gennaio 1990 relativa alle proposte di istituzione del nuovo Comune
di Breuil- Cervinia;
rammentato che il Consiglio, esprimendo il diniego alla
costituzione del nuovo Comune aveva dibattuto ampiamente circa le
gravi carenze di infrastrutture e il degrado ambientale della conca
del Breuil, nonché il pesante disagio che colpisce la popolazione
tutta del Comune di Valtournenche per l’immobilismo
dei pubblici poteri in particolare riferimento ai problemi
fondamentali della viabilità e dei servizi pubblici in presenza di
una grande massa di turisti e operatori turistici;
considerato che la risoluzione impegnava la Giunta regionale a
programmare e finanziare nel più breve tempo possibile le strutture
e i servizi necessari al soddisfacimento delle esigenze della
popolazione residente...;
ritenuto che fino ad oggi ad un anno dal dibattito non è stata
data notizia alcuna al riguardo;
impegna
la Giunta a presentare entro sei mesi un’ipotesi
di piano di fattibilità per la creazione delle infrastrutture
necessarie e la ristrutturazione dei servizi pubblici sul
territorio del Comune di Valtournenche.
Esito della votazione:
Presenti, votanti e favorevoli: 27
Il Consiglio approva all’unanimità
Presidente
- C’è qualcuno che chiede la
parola sulle comunicazioni del Presidente della Giunta?
Allora il Consiglio prende atto delle comunicazioni del
Presidente della Giunta concernenti il fondo sanitario
nazionale.
Da parte mia non mi resta che felicitarmi con il Consiglio per
aver concluso con due minuti di anticipo un ordine del giorno
particolarmente impegnativo. La Presidenza formula i migliori voti
augurali per le feste natalizie e per un prospero e sereno 1991.
Infatti il Consiglio regionale si ritroverà
nell’anno nuovo per la seduta del 9, 10 e 11
gennaio.
La seduta è tolta.
?-
