Classificazione
SANITÀ VETERINARIA E ZOOTECNIA
Sanità veterinaria



Oggetto del Consiglio n. 868 del 18 novembre 2014 - Resoconto
OGGETTO N. 868/XIV - Interpellanza: "Predisposizione di una
analisi dei benefici conseguiti dall'utilizzo di attrezzature
informatiche per la bonifica sanitaria".
Presidente
- Ha chiesto la parola per l'illustrazione il
Consigliere Guichardaz, ne ha la facoltà.
Guichardaz (PD SIN.VDA)
- Grazie Presidente.
Si ricorderà l'Assessore alla Sanità la risposta che diede
all'interrogazione che il PD Sinistra VDA presentò un anno fa, con
la quale chiedevamo spiegazioni circa l'acquisto di trentaquattro
stampanti e altrettanti tablet da destinare ai veterinari dell'USL,
compresi i liberi professionisti convenzionati e quelli che
normalmente stanno in ufficio, come i responsabili di
struttura.
Si trattava di apparecchiature talmente sofisticate e resistenti
da essere state definite ironicamente dalla stampa i "tablet di
Rambo", non so se vi ricordate. Ricorderete, colleghi, che
l'attrezzatura, compresi alcuni lettori di bolo ruminale, fu pagata
dall'USL oltre centododici mila euro. Cerco di dare qualche
dettaglio per rinfrescare un po'la memoria.
A luglio del 2013, dopo un lungo e travagliato iter, durato
quasi un anno, l'USL acquistava a uso dei servizi veterinari
trentaquattro tablet tipo
ragged
, cioè utilizzabili in
condizioni estreme di temperatura, resistono a temperature dai più
quaranta ai meno venti gradi, in ambienti ostili, resistenti
all'acqua, alla polvere, agli urti e addirittura la scocca di
questi tablet è costruita in magnesio. Tablet che possiedono
caratteristiche che io definii trascendentali: due attacchi usb,
connessione...porta seriale, centoventotto gigabyte di memoria.
Inoltre con la medesima procedura di acquisto, l'USL si dotava di
costosissime stampanti dedicate, di cui ventidue portatili,
funzionanti a batteria e dodici a tecnologia laser. L'Assessore,
rispondendo alla nostra interrogazione, lesse una relazione stilata
dal dirigente dell'Assessorato, il dottor Mario Ruffier, anch'esso
un veterinario, che lei definì un compitino. Compitino che in
qualche modo giustificava però la spesa e anche la dotazione, in
quanto diceva, il compitino, che si trattava di apparati necessari
a incrementare l'automatizzazione dell'inserimento dei dati
sanitari relativi alle malattie del bestiame, consentendo, diceva
sempre il compitino, un risparmio di risorse economiche legate
all'utilizzo del personale amministrativo dedicato, un abbattimento
dei tempi di attesa circa il referto degli esiti analitici, quindi
uno svincolo sanitario anticipato della movimentazione degli
animali, con indubbio vantaggio per gli allevatori.
Questo diceva il compitino, che lei ci ha letto. Un sacco di
belle cose a cui si aggiungeva il valore aggiunto, diceva sempre la
sua relazione, di un controllo puntuale della somministrazione e
distribuzione del medicinale, una diminuzione del rischio della
presenza di residui di medicinali negli alimenti di origine animale
e la conoscenza precisa dei residui da ricercare nell'indagine
prevista dal piano nazionale residui. Cosa non si scrive per
giustificare 112 mila euro di spesa. Insomma, lei ci disse
praticamente che con questi apparati ci sarebbe stato un
considerevole aumento di efficienza dei servizi veterinari, un
risparmio di risorse umane ed economiche, una maggior precisione
nella determinazione e nel trattamento dei parametri e degli indici
previsti da specifiche norme e provvedimenti. Non è che la cosa ci
convinse più di tanto allora, anche perché avevamo già parlato con
alcuni degli operatori che avrebbero dovuto servirsi di quei
sofisticatissimi strumenti tecnologici. Credo che i tablet
acquistati siano, per le loro caratteristiche e per la loro
configurazione, tra i più cari al mondo o quantomeno lo erano al
momento in cui fu fatta la procedura di acquisto. Dicevo, avevamo
sentito alcuni veterinari che sembravano molto perplessi su questo
acquisto, per alcuni totalmente inutile e superfluo, e anzi
addirittura di impedimento alla normale attività istituzionale.
Immaginatevi di entrare in stalla vestiti di tutto punto con quegli
involucri che vengono normalmente utilizzati, magari con i guanti
di lattice, con i tablet e le stampanti portatili al tavolo, al
seguito. Potete immaginarvi, insomma, la praticità d'uso di questi
aggeggi. Non voglio qui rifare i ragionamenti che facemmo allora
sulla necessità di usare bene i soldi pubblici, soprattutto in
momenti di risparmi obbligati, di sacrifici ai cittadini a causa
dei tagli di bilancio di cui sappiamo.
Quest'anno Sanità e Politiche Sociali insieme chiederanno una
riduzione, un taglio di oltre 20 milioni di euro. Quindi, voglio
dire, il tema della spesa e dell'appropriatezza della spesa è un
tema quanto mai attuale. Crediamo sia giusto riportare
all'attenzione di quest'aula il tema appunto dell'appropriatezza
della spesa pubblica. E aggiungerei anche la responsabilità di chi
amministra le ormai scarsissime risorse pubbliche. La decisione di
dotarsi di attrezzature super sofisticate, oltre che super care,
non può essere presa, Assessore, a cuor leggero, ma deve conseguire
a una attenta analisi delle esigenze che tenga anche conto delle
alternative magari meno dispendiose, ma non per questo meno
efficaci. Non so se ricordate che, nella nostra replica,
raccontavamo di aver interpellato degli esperti del ramo i quali ci
dicevano che per l'uso che ne dovrebbero fare i veterinari, si
potevano tranquillamente comprare apparati sempre
ragged
,
sempre con queste caratteristiche di resistenza e di utilizzabilità
similari, ma a prezzi di molto inferiori. Esistono apparecchi, tra
l'altro, della stessa marca che consentono le stesse funzioni e che
costano fino a un terzo in meno, cioè costano un terzo, non un
terzo in meno, un terzo del prezzo di acquisto.
Con questa interpellanza vogliamo dimostrare a quelli che ci
seguono e che chiedono alla politica una visione di lungo termine
che non facciamo iniziative spot, che poi finiscono nel
dimenticatoio, ma che cerchiamo di seguire l'evolversi dei problemi
anche nell'ottica di non ripeterli, di non replicarli, di
migliorare le procedure. Vorrei aggiungere, in chiusura, che
abbiamo chiesto ad alcuni che lavorano nei servizi veterinari come
si trovano con questi tablet supersonici e con le loro stampanti
super portatili che nelle intenzioni dovrebbero facilitarli nella
vita professionale, e devo dire che parecchi di loro hanno sorriso
ed evito poi di riferire un paio di commenti perché non è il luogo
adatto. Ora, ci piacerebbe sentire dalla viva voce dell'Assessore
se si tratta solo della difficoltà da parte di qualcuno di
adeguarsi alle novità e alla tecnologia o se ci sono delle
effettive e concrete difficoltà a fare decollare questi apparati, a
far decollare questo sistema super sofisticato, un sistema
informativo perché a detta di qualcuno alcuni tablet e alcune
stampanti non si sa bene dove siano finiti. Qualcuno di questi
operatori non li ha mai visti. Ascolto con attenzione e poi mi
riservo di replicare. Grazie.
Presidente -
Per la risposta ha chiesto la parola
l'Assessore Fosson, ne ha la facoltà.
Fosson (UV)
Sì, grazie Presidente.
Rispondo volentieri alla sua interpellanza, anche se reciterò di
nuovo un compitino, nel senso che ho dovuto richiedere ai tecnici
che rispondono per iscritto, quindi con una loro assunzione di
responsabilità a quanto richiesto. In merito alla logica di usare
bene i soldi pubblici, che è un aspetto fondamentale, c'era un
problema di costo e poi un problema di idoneità. Ci ricordiamo
tutti come lei avesse paragonato questi mezzi, sicuramente
particolari e sofisticati, a quelli della NASA. Le do questa
risposta, partendo, e lei lo sa, dal discorso che questi tablet
erano stati acquisiti con una procedura partita nel 2012 e poi
confermata all'inizio del 2013, in cui sicuramente la struttura
economica nostra era forse diversa. Questo lo dico, così, per un
dato storico. Direi che questi dispositivi non erano così fuori da
ogni logica, se anche l'ANABORAVA, e poi gliene darò una
documentazione, cioè l'associazione allevatori che si avvale di
veterinari che operano come liberi professionisti, ha acquistato
altri ventiquattro tablet dello stesso tipo pagandoli una cifra più
o meno sovrapponibile per il numero, cioè per un importo pari a 74
mila euro. E li stanno utilizzando pur con dei limiti, questo lo
riconosco, con una utilizzazione che non è ancora del 100 per
cento, ma questo perché bisogna constatare che, se la delibera di
acquisto è stata nel marzo del 2013, i portatili sono stati
consegnati alle unità il 7 aprile del 2014, quindi quest'anno.
Sicuramente c'è qualcuno dei veterinari che non si è approcciato
ancora correttamente, ma come lei sa anche molti medici di base non
si sono ancora approcciati a quella che è l'informatizzazione che è
alla portata a tutti. Il compitino che mi hanno scritto e di cui
sono responsabili, glielo leggo, con alcune considerazioni che ho
già fatto prima, rispetto a una spesa che era partita in altri
tempi. Occorre premettere che le finalità per le quali sono stati
acquistati i dispositivi elettronici rispondono da una parte alla
necessità di un primo sviluppo dell'informatizzazione dell'attività
di controllo ufficiale effettuata in campo, in situazioni estreme e
dall'altra per assolvere i relativi debiti informativi verso il
Ministero della Salute, coinvolgendo le strutture competenti del
dipartimento di prevenzione dell'ASL.
Quest'anno c'è stato un audit, che si è concluso nel mese di
settembre, in cui il Ministero della Salute ha esaminato le nostre
strutture veterinarie e appariva come anche per questa situazione
di lavoro dei nostri veterinari, i debiti informativi non fossero
ancora svolti in modo preciso e il Ministero insisteva su una
implementazione di questo. Da parte nostra c'è l'intento di
informatizzare le procedure inerenti la gestione della bonifica
sanitaria degli animali e delle ricette, che sono attività svolte
attualmente solo da una parte della struttura del dipartimento.
Poiché non esistono in questo analogie nel resto del territorio e
quindi è scontato che per raggiungere l'obiettivo si siano
incontrate delle difficoltà nella predisposizione dei programmi
informatici rispondenti alla normativa vigente in materia e di
dialogo con altri portatili.
Di conseguenza l'utilizzo delle apparecchiature da parte delle
strutture del dipartimento, che ne è derivato dopo la consegna, è
fortemente legato alle problematiche di cui sopra e alle specifiche
e prioritarie esigenze. Le voglio indicare, però, che cosa è già
stato fatto in questo primo periodo, cioè la struttura complessa di
igiene degli alimenti li ha utilizzati per una gestione informatica
delle macellazioni presso i macelli riconosciuti della Valle
d'Aosta e degli animali morti da reddito, con il conseguente loro
scarico in banca dati regionale, la nostra anagrafe, tramite un
applicativo denominato Sive. Ciò consente rispetto a prima, da
adesso, una elevata sensibilità del sistema nel rilevare difformità
tra quanto dichiarato dall'allevatore e quanto contenuto in banca
dati in tempo reale, al momento della visita
ante mortem
al
macello, consentendo di verificarne le informazioni ricevute dal
veterinario ufficiale per il successivo giudizio per la salubrità
delle carni, evitando quindi di dover procedere in caso di non
conformità a costosi ritiri e richiami del prodotto, con aumento
della tutela della salute del consumatore. Inoltre, tale controllo
consente ai colleghi delle altre strutture di intervenire
attivamente sui casi-problema segnalati in tempo reale, permettendo
già da adesso una consultazione di normativa in tempo reale sul
territorio, evitando in tal modo la stampa del cartaceo.
L'applicativo permette inoltre un accesso ed eventuale stampa delle
procedure di controllo ufficiale e soprattutto un accesso alle
liste di riscontro per il quale il veterinario ufficiale può
accedere e scaricare in stabilimento le liste di riscontro su cui
ha effettivamente necessità in relazione a quanto è oggetto di
controllo, e inoltre predispone una versione controllabile e
informatizzata delle liste di riscontro. Ancora, permette di
fornire già adesso agli operatori del settore alimentare
modulistica tramite la loro stampa, evitando agli stessi di recarsi
presso la segreteria.
I
ragged
sono normalmente usati dai veterinari della
struttura complessa anche durante le esercitazioni. Sempre nel
compitino, e questo glielo sottolineo, glielo faccio vedere, il
tipo di apparecchio è dotato di requisiti tali da consentire il suo
utilizzo in ambienti spesso disagevoli, giustifica il loro acquisto
in quanto utilizzati in campo, anche per quanto concerne la
struttura complessa in ambienti umidi e a rischio di traumi per la
caricatura stessa che è invece in grado di sopportare per la sua
conformazione.
Per la struttura complessa di sanità animale, i
ragged
sono ancora presso l'INVA, ma per la fase finale di sperimentazione
del software di gestione per la bonifica sono state effettuate le
operazioni di formazione del personale dirigente sull'uso del nuovo
software da parte del personale INVA, anche per quanto riguarda la
formazione per la scrittura delle ricette.
Il pieno utilizzo dei tablet che sono stati consegnati ad aprile
per la bonifica sanitaria informatizzata, che si effettua nel
periodo gennaio-marzo, avverrà come previsto per la prossima
campagna 2015. E questo le assicuro che noi lo verificheremo. Per
concludere direi che siamo di fronte a dei tablet con una struttura
informatica sicuramente di riguardo e specialistica, nata e
ordinata in un altro periodo in cui c'erano delle disponibilità
economiche diverse, ma già funzionante, con dei risultati
importanti anche se bisogna ammettere che questi strumenti non sono
ancora utilizzati al massimo, ma le procedure di informatizzazione
e di formazione del personale sono ormai a buon punto per
utilizzarli, tra breve, nel 2015 per tutte le loro possibilità di
utilizzo. Grazie.
Presidente -
Grazie. Chiede la parola il Consigliere
Guichardaz, ne ha la facoltà.
Guichardaz (PD-SIN.VDA) -
Grazie Assessore per la lettura
del compitino, le chiedo se magari me lo può consegnare, così me lo
metto in archivio per la prossima volta che le farò l'ennesima
interpellanza, per chiedere a che punto è l'implementazione del
sistema informativo dei servizi veterinari...magari una volta
andiamo insieme.
Riguardo al fatto che questi fossero definiti come i tablet
della NASA, non l'ho detto io, credo che l'abbia detto il
quotidiano La Stampa, l'articolo non so se di Mammoliti.
Effettivamente hanno delle caratteristiche assimilabili a quei
tablet, che vengono normalmente utilizzati in condizioni
estremamente estreme e quindi dentro le cave, le torbiere, le
miniere, in Antartide. Non penso che i poveri veterinari si trovino
nella condizione magari di accedere in una stalla, come se
accedessero in un campo di guerra o in un campo di battaglia. Penso
che le situazioni siano totalmente diverse. Quando parlo di
responsabilità di chi fa le scelte, la responsabilità deve essere
accertata, perché non è possibile che pur in situazioni economiche
diverse da quelle di adesso, ci siano delle persone, dei dirigenti
che avallino degli acquisti, che non hanno alcun senso, acquisti
che lei ci ha confermato, tra l'altro, essere ancora inscatolati,
probabilmente inscatolati e messi in qualche deposito di INVA,
perché non riescono a far funzionare o a far entrare in
collegamento o in dialogo i sistemi informativi. Lei diceva,
l'ANABORAVA ne ha comperati ventiquattro. Non mi intendo tanto di
queste cose, ma con che soldi li ha comperati l'ANABORAVA questi
ventiquattro? Vogliamo ripetere di nuovo la follia del servizio
veterinario? Allora la prossima volta le farò una interpellanza,
magari all'Assessore competente, per chiedere con quali soldi sono
stati comperati dall'ANABORAVA altri ventiquattro apparati simili,
quando gli stessi veterinari è un anno e mezzo che tribolano per
far funzionare questi apparati. Allora, vuol dire che ripetiamo di
nuovo gli stessi errori. Se non me lo diceva, Assessore, era meglio
perché evitava di stuzzicarmi.
Come è noto, se uno mi stuzzica generalmente tendo ad
approfondire la questione. Riguardo poi al fatto che la spesa fosse
una spesa, diciamo, compatibile con le situazioni di bilancio,
anche questo, Assessore, doveva evitare di dirmelo perché la spesa
è appropriata ed efficace e pertinente quando ci sono tanti soldi e
quando non ci sono soldi la spesa per definizione deve essere
efficace e appropriata. Se non è appropriata sia quando abbiamo i
miliardi sia quando dobbiamo tagliare è una spesa totalmente
inutile.
Riguardo, poi, alla sua affermazione sul primo sviluppo di un
sistema informativo, guardi che a Parma, che hanno dei numeri molto
più ampi dei nostri, anche in termini di capi e di bovini, non è
che ne hanno comperati trentaquattro o cinquanta, quanti sono i
veterinari, ne hanno comperati quattro, dopo di che quei quattro
hanno cercato di capire se funzionavano, se potevano essere
utilizzati per quelle funzioni, adesso sinceramente non so se hanno
fatto come ANABORAVA, che ne hanno comperati altri venti. In ogni
caso per lanciare un sistema e per capire l'applicabilità di un
certo tipo di attrezzature, l'utilizzabilità, in altre regioni
hanno fatto che comperarne qualcuno, cercando di adeguarsi poi
evidentemente anche alla situazione, economica. Noi ne abbiamo
comperati trentaquattro, come trentaquattro sono i veterinari,
compresi i liberi professionisti convenzionati, chiamiamoli...cioè
noi forniamo di tablet da 2 mila 800 euro l'uno anche persone che
per definizione magari sono flessibili, precari e potrebbero non
vedersi riconfermati i loro contratti, a che pro? Mi volete far
capire allora chi diavolo è dentro questa Sanità che fa le
valutazioni? Dopo discuteremo in un'altra interpellanza, quella
sulla Federazione dei Volontari del Soccorso e anche lì vorrei
capire di chi è la responsabilità di certe scelte. Chi si assume la
responsabilità non può pararsi dietro il fatto che non c'è né
responsabilità politica né amministrativa per gli atti fatti dal
predecessore. Qualcuno deve essere chiamato a rispondere delle
cavolate, e se uno fa le cavolate, perché l'acquisto di
trentaquattro tablet, ventidue stampanti portatili super
sofisticate, tra l'altro dodici laser, che cosa c'entrano con gli
apparati portatili, me lo spiegate? Vanno mica via con le stampanti
laser dentro le stalle queste persone. Beh, erano nella stessa
procedura di acquisto e quella procedura di acquisto era
finalizzata a entrare in collegamento e dialogo con questi
benedetti tablet di Rambo. Grazie
Presidente -
Grazie. Prima di proseguire, porto a
conoscenza dell'assemblea che sono stati depositati la relazione
sul disegno di legge 33 e sul disegno di legge 40, nonché un
emendamento sul bilancio di previsione del Consiglio regionale 2015
dal gruppo UVP e ulteriormente una risoluzione del gruppo UVP in
merito alla convocazione di una seduta del Consiglio regionale sul
tema dei trasporti. Chiederei di consegnare, nel frattempo,
possiamo passare al punto 11.
