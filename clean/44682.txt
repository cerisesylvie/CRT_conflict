Classificazione
CONSIGLIO REGIONALE
Attività consiliare d'aula



Oggetto del Consiglio n. 1625 del 22 giugno 2022 - Resoconto
OBJET N° 1625/XVI - Communications du Président de la
Région.
Bertin (Presidente) -
Punto n. 2 all'ordine del giorno.
Il Presidente della Regione si è prenotato, ne ha facoltà.
Lavevaz (UV) -
Vi segnalo che lo scorso 10 giugno si è
svolta la prima riunione dell'Osservatorio previsto dal Protocollo
d'intesa tra Ministero della giustizia e la Regione, riguardo al
mondo che orbita intorno alla Casa circondariale di Brissogne.
Lo riporto in quest'occasione perché il carcere è stato spesso
oggetto di discussione in quest'Aula; con questo nuovo avvio,
contiamo di poter avere uno spazio più costante di confronto e
condivisione, anche grazie al coinvolgimento degli enti locali,
della Garante dei detenuti e dell'Associazione Valdostana
Volontariato Carcerario.
Da una parte c'è il confronto sulle azioni congiunte che sono
messe in campo relativamente alla gestione sanitaria e a quella
della formazione, dall'altra c'è la richiesta di continuità che
abbiamo avanzato al Ministero, perché i percorsi di riabilitazione
possano portare il frutto e perché tutti coloro che lavorano
all'interno del carcere intorno alla struttura possano svolgere il
proprio ruolo con la dovuta serenità.
Lo stesso giorno ho incontrato, insieme al presidente Bertin e
all'assessore Bertschy, la nuova Console generale della Repubblica
Dominicana. La visita della dottoressa Arlene Peña del Orbe è stata
l'occasione per sottolineare quanto parte della comunità dominicana
sia solidamente inserita nel tessuto sociale ed economico della
nostra regione.
Quella dominicana in Valle d'Aosta è una comunità ampia: con
l'occasione della visita il Consolato ha anche realizzato alcuni
giorni di sportello di servizi, permettendo ai cittadini dominicani
di accedere direttamente ad Aosta alle possibilità offerte dal
Consolato; si tratta di una modalità molto interessante che
speriamo possa essere messa in campo anche da altre rappresentanze
consolari verso le quali mostriamo la nostra disponibilità.
Comunico infine che, compatibilmente con i lavori del Consiglio,
è mia intenzione partecipare domani alle ore 18:00 alle
celebrazioni per il 248esimo anniversario della Fondazione del
Corpo della Guardia di Finanza. Le celebrazioni quest'anno si
svolgeranno a Torino nella Caserma Emanuele Filiberto di Savoia
Duca d'Aosta; con l'occasione vi comunico anche che la Giunta
regionale ha approvato nella giornata dell'altro ieri il protocollo
d'intesa proprio con la Guardia di Finanza per una stretta
collaborazione sul dossier del PNRR che chiede a tutte le strutture
pubbliche rapidità e attenzione.
Il protocollo adesso è all'attenzione del CPEL e quando sarà
approvato sarà uno strumento rilevante per una collaborazione
fattiva tra le istituzioni, con lo scopo comune di non sprecare
l'occasione offerta dal Piano nazionale di ripresa e
resilienza.
Presidente -
Si è prenotato il consigliere Manfrin, ne ha
facoltà.
Manfrin (LEGA VDA) -
Approfitto delle comunicazioni
relative alla questione del carcere per innanzitutto esprimere, da
parte mia e da parte del nostro gruppo, la nostra solidarietà ai
due agenti di Polizia Penitenziaria che sono stati oggetto di
aggressione da parte di un detenuto che, tramite un oggetto
contundente, ha causato gravi lesioni ai due agenti di Polizia
Penitenziaria.  Questo a testimonianza del fatto che
quotidianamente ci sono persone che rischiano la loro vita, la loro
incolumità, per proteggere la nostra e soprattutto questo evidenzia
in maniera particolare una modalità detentiva introdotta da alcune
forze di sinistra, come la cosiddetta "Sorveglianza dinamica" che
altro non è che "Celle aperte all'interno di un braccio e speriamo
che non succeda nulla". Questi sono i risultati.
Questi risultati potrebbero essere contrastati in maniera
agevole - e lo ha detto anche il presidente Lavevaz, seguendo
quello che in quest'aula più volte si è portato. Ricordo che la
Lega fin dal 2018, fin dal suo ingresso all'interno di questo
Consiglio, ha portato diverse istanze relative proprio al Carcere
di Brissogne, ma una su tutte rimane quella più pressante, e
ricordo l'impegno che quest'Aula ha approvato, la mozione che è
stata approvata da quest'Aula, ovvero: garantire un direttore in
pianta stabile alla struttura penitenziaria della nostra
Regione.
Lo ricordo perché avevamo presentato quella mozione - quella
mozione era stata approvata - in cui era stata documentata in
maniera approfondita la necessità di arrivare a questo tipo di
nomina, soprattutto passando attraverso un concorso regionale. Lo
avevamo evidenziato e avevamo chiesto un impegno preciso da questo
punto di vista perché, a livello ministeriale, pare che questa
questione sia ancora in alto mare, con diversi interpelli che sono
andati a vuoto e con gli esempi che ci arrivano dal passato, ovvero
la nomina di direttori che, in teoria, non potrebbero cambiare sede
per numerosi anni e che invece, una volta ottenuta la nomina, poi
in una maniera e nell'altra riescono a prendere e andare via.
Quindi la soluzione - e questo lo avevamo detto durante la
discussione di quell'iniziativa - è quella di nominare un
Valdostano, quindi fare una nomina regionale, ma per arrivare a una
nomina regionale bisogna definire la procedura.
Avevamo anche dato riferimento agli articoli statutari piuttosto
che le nostre competenze specifiche per arrivare a questo tipo di
nomina. Io credo che in questo momento - visto che si è anche
istituito l'Osservatorio - mai come in questo momento ci sia la
necessità di procedere speditamente in questa direzione per poter
garantire effettivamente una presenza stabile e un direttore
stabile nella nostra struttura che possa conoscere i detenuti, che
possa essere qui sette giorni su sette, che possa essere
interpellato H24 e che non arrivi in maniera trafelata, firmando i
documenti, i primi che gli vengono sottoposti, perché poi il giorno
dopo si deve recare a Torino, a Biella, a Novara o chissà in quale
altro posto.
Quella della nomina di un direttore stabile e quella di un
concorso che possa vedere la partecipazione dei Valdostani per
occupare questa casella è assolutamente necessario e preminente e i
fatti di cui purtroppo il carcere è stato testimone in questi
giorni lo evidenziano una volta di più.
Presidente -
Si è prenotato il consigliere Aggravi, ne ha
facoltà.
Aggravi (LEGA VDA) -
Intervenivo sulla parte riguardante
il Piano nazionale di ripresa e resilienza di cui il Presidente ci
ha anticipato e ci ha parlato di questo relativo protocollo.
Io chiederei - considerato anche che in II Commissione l'abbiamo
più volte chiesta, e anche in Aula - la possibilità di aggiornare
l'incontro avuto a marzo, se non erro, sullo stato dell'arte dei
progetti PNRR; avevamo anche chiesto una correzione del report che
ci era stato fatto perché - si era appurato in Consiglio -erano
stati finanziati dei progetti che poi in realtà si è scoperto, da
attività ispettiva e consiliare, che non lo erano, ed era in
particolare la parte sanitaria.
So - e ci è già stato anticipato in II Commissione dal
Presidente - che c'è disponibilità a fare questo incontro, io penso
che anche questo ulteriore elemento possa essere utile e possa
essere rappresentato nelle Commissioni coinvolte dalle
progettualità del Piano nazionale di ripresa e resilienza.
Presidente -
Vi sono altre richieste? Il Presidente della
Regione ne ha facoltà.
Lavevaz (UV) -
Brevemente, rispetto alle considerazioni
che ha fatto il collega Manfrin: effettivamente la questione del
Direttore è stata posta sia sul tavolo del Ministro della giustizia
sia nella prima riunione dell'Osservatorio, quindi su questo
interverremo nelle prossime settimane per capire qual è il margine
di manovra.
Con la Ministra si è intavolato il discorso e non era chiaro
neanche a lei in questa fase quale fosse la possibilità di
movimento da parte nostra, se ci fosse o meno questa possibilità
d'intervenire con un concorso regionale. Quindi su questo ci stanno
lavorando loro e seguiremo noi il dossier per cercare di capire
come muoverci.
Rispetto alla questione posta invece dal collega Aggravi,
peraltro oggetto anche di una mozione del gruppo di Forza Italia,
ribadisco fin d'ora, ne parleremo poi durante la discussione sulla
mozione, la disponibilità del Governo a partecipare a un confronto
e soprattutto a un aggiornamento rispetto ai dati del PNRR-
Anticipo anche che la settimana scorsa mi è stato consegnato
l'aggiornamento del report, quindi avremo anche questo documento,
che è stato aggiornato in queste settimane.
