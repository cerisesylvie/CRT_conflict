Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3213 del 12 novembre 1987 - Resoconto
OGGETTO N. 3213/VIII - CONCESSIONE DI UN PRIMO CONTRIBUTO DI
£. 10.000.000 AL COMITATO ORGANIZZATORE MANIFESTAZIONI
TURISTICO-SPORTIVE DI SPORT INVERNALI A LIVELLO INTERNAZIONALE
NELLE SPESE PREVISTE PER L'ORGANIZZAZIONE DELLA COPPA DEL MONDO DI
BOB 1988, IN PROGRAMMA A BREUIL-CERVINIA DAL 14 AL 21 GENNAIO
1988.
PRESIDENTE:
Do lettura della deliberazione in
oggetto.
IL CONSIGLIO
DELIBERA
1) di approvare la concessione di un contributo massimo di lire
145.000.000 (centoquarantacinquemilioni) al Comitato organizzatore
manifestazioni turistico-sportive di sport invernali a livello
internazionale nelle spese previste per l'organizzazione della
Coppa del mondo di bob '88 in programma a Breuil-Cervinia dal 14 al
21 gennaio 1988;
2) di approvare, in relazione di quanto approvato al punto 1°),
l'impegno e la liquidazione di un primo acconto di lire 10.000.000
(diecimilioni), con imputazione della spesa stessa sul cap. 37220
del bilancio preventivo della Regione per l'anno 1987 ("Contributi
e sussidi ad istituzioni e organizzazioni varie per attività nel
settore del turismo e del tempo libero"), che presenta la
necessaria disponibilità;
3) di ordinarne, ai sensi dell'art. 58 della legge regionale
7.12.1979, n. 68, l'emissione del relativo mandato di pagamento con
quietanza c/c n. 1361150/46 presso la Cassa di Risparmio di Torino,
dipendenza di Aosta, intestato al Comitato organizzatone sopra
specificato.
4) di autorizzare la Giunta regionale ad adottare i
provvedimenti necessari per l'impegno e la liquidazione di
ulteriori quote di contributi, nell'ambito della somma approvata al
punto 1°).
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Ieri abbiamo già avuto modo di esaminare
una deliberazione di Giunta di argomento più o meno simile a
questo, ma mi rimangono ancora alcuni dubbi sull'utilità di questo
genere di contributi e soprattutto di quelli elargiti per
concorrere alle spese per l'organizzazione delle gare di bob a
Cervinia.
Se i Consiglieri ricordano, abbiamo già votato centinaia di
milioni per la pista di bob, per il comitato organizzatore, per i
giornalisti che sarebbero dovuti venire a vedere la pista... e,
pertanto, sarebbe interessante che l'Assessore ci presentasse una
specie di rendiconto generale, per conoscere il costo finale dei
nostri interventi. Chissà che l'affidamento della pista al
Ministero della Difesa non sia stata una scelta interessante per
liberarci delle spese della sua gestione.
Mi sorgono alcune perplessità su alcuni contributi più
specifici, il primo dei quali si riferisce alla questione della
RAI-TV. Se, infatti, come è citato nel testo della deliberazione,
per RAI-TV si intende la Radiotelevisione italiana, che è già
pagata dallo Stato e dal canone versato dai teleutenti, non si
capisce perché le dobbiamo dare ulteriori 50 milioni per
consentirle di riprendere le manifestazioni. Il servizio che essa
presta è di carattere pubblico e, pertanto, se essa vuole
riprendere le manifestazioni, bene; se non le vuole riprendere,
possiamo utilizzare la convenzione da noi sottoscritta con la RAI,
che ci permette di eseguire certi interventi.
Trovo assurdo, pertanto, e quasi al limite della legittimità,
che noi paghiamo la RAI per riprendere questo tipo di
manifestazioni.
Nel merito della presente deliberazione, vorrei sapere che cosa
significa "personale vario - 25 milioni", così come vorrei avere
dei chiarimenti sul rimborso spese della giuria internazionale per
5 milioni e sull'altra voce "ospitalità giuria internazionale,
giornalisti, organizzazione - 442 milioni". Non c'è un doppione in
queste due voci? Come viene pagata la giuria? Nella deliberazione
questo non viene ben specificato.
Vorrei capire, infine, se è prevista una valutazione di tutti
questi investimenti, perché, a mio parere, sarebbe opportuno
chiedere ad una società specializzata di verificare quale possa
essere l'impatto televisivo e l'ascolto delle iniziative finanziate
da questo intervento. Io credo che, per alcune manifestazioni,
specie in questi ultimi anni, ci sia stato un netto decremento
dell'attenzione. Se l'industria dello sci è in crisi,
probabilmente, ciò è anche dovuto alla diminuita attenzione verso
le gare di coppa del mondo e le altre manifestazioni che, pure,
hanno avuto un alto indice di interesse e di ascolto alcuni anni
fa.
Qui si parla di 10 milioni, ma l'intervento della Regione è
previsto in 145 milioni, in questo caso, ed in 45 milioni, per
l'altro. Sarebbe utile. pertanto, accertare se esiste la
possibilità di verificare la bontà dell'investimento.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
È veramente sorprendente che
questa deliberazione stanzi un contributo di 50 milioni per la
RAI-TV, perché, di solito, accade il contrario. I comitati
organizzatori di tali manifestazioni, infatti, hanno la
possibilità, giocando sulla concorrenza tra la televisione pubblica
e quelle private, di introitare centinaia di milioni, con
conseguente minore esborso da parte delle pubbliche
amministrazioni. In questo caso, invece, si paga la
Radiotelevisione italiana per riprendere una manifestazione che
interessa in modo diretto sia la televisione pubblica, sia la
televisione privata. Non vedo, pertanto, perché, tra i vari
contributi, ne è previsto anche uno per la RAI.
Non è possibile amministrare il denaro pubblico in questo modo!
È vero che ce n'è troppo, ma voi siete veramente "pericolosi" se
amministrate il denaro pubblico in questo modo! Saremmo noi,
semmai, a dover ricevere centinaia di milioni per questa ripresa
televisiva, ed invece siamo noi a pagare, facendo esattamente
l'inverso di quello che accade in qualsiasi altra parte
d'Italia.
Sono d'accordo che si facciano delle manifestazioni del genere,
ma non sono assolutamente d'accordo che si paghi per le loro
riprese televisive, facendo esattamente il contrario di quanto
accade altrove.
Non voterò, pertanto, questa deliberazione e chiedo
ufficialmente, anche a costo di trovarmi solo in questa mia
richiesta, che essa venga ritirata, per avere l'opportunità di
conoscere le condizioni poste dalla RAI per riprendere questa
manifestazione. Avremo modo, così, di accertare se il pagamento
spetti alla Regione oppure alla RAI; eventualmente, si potrebbe
anche prendere in considerazione l'opportunità di chiedere che tale
servizio sia diffuso da qualche emittente privata.
Avanzo ufficialmente al Presidente del Consiglio la mia
richiesta di rinvio, augurandomi che qui non ci siano i soliti
"robot" e che si approvi la richiesta, che consentirebbe di
accertare questo particolare aspetto e di verificare se le mie
affermazioni, e quelle di altri Consiglieri, siano vere o meno.
Abbiamo in mano un'arma importante che ci consentirebbe di
introitare centinaia di milioni, che potrebbero, addirittura,
surrogare l'intervento finanziario della Regione.
PRESIDENTE:
Dinanzi alla proposta di rinvio, avanzata dal
Consigliere Baldassarre, c'è qualcuno che intende manifestare la
propria opinione a favore o contro?
Ha chiesto la parola l'Assessore al Turismo, Urbanistica e Beni
Culturali, Lanièce; ne ha facoltà.
LANIECE (D.C.):
Noi respingiamo fermamente la richiesta
di rinvio.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Credo che il Consigliere Baldassarre, per
quanto poco stimato dalla Democrazia Cristiana, abbia evidenziato
un aspetto molto importante del problema. Ritengo, quindi, che
questa deliberazione possa essere esaminata nel corso del
pomeriggio di oggi, sempreché l'Assessore riesca a contattare il
Comitato organizzatore per essere in grado di documentare meglio il
rapporto con la RAI-TV, perché il modo in cui è inserito nel testo
della deliberazione giustifica ampiamente la richiesta del
Consigliere Baldassarre.
PRESIDENTE:
Invito il Consigliere Baldassarre ad
esplicitare meglio la sua proposta, perché il Consigliere Sandri,
nel sostenerla, ha fatto riferimento ad un rinvio a brevissima
scadenza e cioè ad oggi
pomeriggio.
Ha chiesto la parola il Consigliere Baldassarre; ne ha
facoltà.
BALDASSARRE (P.S.D.I.):
La richiesta di rinvio è
giustificata dalle spiegazioni sul rapporto tra la RAI-TV e la
Regione per le riprese di questa manifestazione sportiva. Se
l'Assessore è in grado di dimostrarci, anche nel pomeriggio di
oggi, la validità dell'iniziativa. allora ci sta bene anche il
rinvio a questo pomeriggio. Non voglio ostinarmi su questo aspetto
del problema, tuttavia, prima di approvare questo finanziamento,
voglio avere chiari e sufficienti elementi di giudizio.
Mi sta bene, quindi, un rinvio ad oggi pomeriggio, in Consiglio
o in Commissione. anche perché credo che l'Assessore non possa
darci subito, qui, adesso, delle spiegazioni convincenti. Non
capisco, del resto, come possa giustificare la spesa di 50 milioni,
quando di solito in ogni parte d'Italia e del mondo accade
esattamente l'inverso.
PRESIDENTE:
Ha chiesto la parola l'Assessore al Turismo.
Urbanistica e Beni Culturali. Lanièce; ne ha facoltà.
LANIECE (D.C.):
Non so se sia il caso o meno di rinviare
l'esame dell'oggetto in discussione al pomeriggio di oggi, perché
quello che potrei dire oggi lo posso dire già adesso e, pertanto,
credo che sia il caso di procedere alla votazione.
PRESIDENTE:
Colleghi Consiglieri, cerchiamo di non girare
intorno ai problemi.
Ha chiesto la parola, per un ulteriore chiarimento, l'Assessore
al Turismo, Urbanistica e Beni Culturali, Lanièce; ne ha
facoltà
LANIECE (D.C.):
Non so se a voi l'assegnazione di questo
contributo sembri giustificata o meno, ma noi crediamo che esistano
validi motivi che ne rendono utile l'assegnazione.
La televisione, di solito, riprende l'avvenimento sportivo puro
e semplice e lo manda in onda in un brevissimo "flash". Con questo
contributo, invece, oltre alla ripresa della gara, ci si garantisce
un servizio panoramico sulla località specifica e sulla più vasta
zona nella quale essa è inserita. Se ne ricava, ovviamente, uno
"spot" pubblicitario che ci costa molto meno di un qualsiasi altro
"spot". Se provate a chiedere quanto può costare un servizio
pubblicitario di tre quarti d'ora, vi sentirete rispondere che si
avvicina al mezzo miliardo.
La nostra scelta, che tra l'altro non è di oggi, ma risale molto
indietro nel tempo, è dovuta al fatto che essa garantisce un
notevole ritorno di immagine, proprio perché le riprese non sono
limitate all'avvenimento sportivo, ma a tutta la zona circostante e
sono accompagnate da commenti di vario genere, che, nel nostro
caso, interessano tutta la Valle d'Aosta.
Noi abbiamo accettato, quindi, la proposta del Comitato
promotore, proprio perché, come ci ricordano i nostri Consiglieri,
la Valle trae un grande beneficio dal notevole ritorno di
immagine.
Il contributo, perciò, è dato alla RAI perché una sua squadra
addetta alle riprese esterne si ferma a Cervinia per tutta la
durata dell'avvenimento sportivo e ne approfitta per riprendere sia
la gara di bob, sia le varie località della nostra Valle.
La voce "rimborso spese giuria internazionale" si riferisce alle
spese vive relative al loro trasporto, mentre la voce "ospitalità
giuria internazionale, giornalisti, organizzazione" si riferisce al
costo dell'ospitalità che noi diamo loro negli alberghi.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
L'Assessore è una brava persona
ed ha tentato di giustificare il contributo in un modo piuttosto
originale, nel senso che si chiede all'operatore della televisione
di riprendere questa o quella montagna, per pubblicizzare la nostra
immagine di regione montana, così come potrebbero fare, per
pubblicizzare delle località marine, alcune regioni costiere.
Confermo che, se la proposta dell'Assessore, che io non
condivido, fosse stata fatta ad alcune televisioni private, queste,
non solo avrebbero inquadrato la montagna, ma anche tutto il resto,
con un servizio più lungo e magari, avrebbero anche dato un
contributo al Comitato organizzatore della manifestazione sportiva.
Mi sentirei di scommettere con l'Assessore in proposito.
Il personale della televisione è pagato e, quando va in
missione, riceve ottime diarie. Il giornalista televisivo che viene
mandato in missione è pagato dalla Radiotelevisione italiana.
La giustificazione addotta dall'Assessore, pertanto, mi
preoccupa moltissimo. Io sono di formazione laica, ma credo di
avere anche una certa pietà cristiana e, poiché ho a che fare con
un democratico cristiano, non gli rispondo, come, invece, sarebbe
opportuno fare, anche se non ritengo possibile continuare ad
operare in questa maniera. Insomma, ma di chi sono questi soldi, i
famosi 1.300 miliardi del nostro bilancio di previsione? È questo
che vorrei capire!
Quando, poi, qualcuno di noi si alza qui in Consiglio, come il
sottoscritto, come il Consigliere Sandri o qualche altro, si sente
apostrofare da qualche Consigliere della Democrazia Cristiana, che
lo affronta dicendogli che di lui si ha poca stima, che non è
meritevole di attenzioni, mentre è bene quello che è stato fatto
dalla Giunta.
Nel dichiarare, quindi, che ritiro la mia richiesta di rinvio,
annuncio che non voterò il presente provvedimento, perché non sono
contento della risposta dell'Assessore, anche se posso riconoscere
che si tratta pur sempre di un brav'uomo.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Vorrei fare due considerazioni su quanto
ha detto il Consigliere Baldassarre.
La prima riguarda il fatto che compito primario della
Radiotelevisione italiana, che è un ente di Stato, è quello di
fornire informazioni ai cittadini. È un suo dovere, pertanto,
continuare a riprendere la gara di coppa del mondo di bob, così
come ha fatto per il passato, ed io ritengo addirittura illegittimo
questo contributo, per il quale farò un'opportuna segnalazione al
Presidente della Commissione di Coordinamento.
La seconda considerazione vuole sollecitare la Giunta a
predisporre un provvedimento che consenta di valutare l'effettivo
grado di ascolto e di visione di queste trasmissioni televisive.
Esistono, infatti, delle società specializzate, come ad esempio
l'AUDITEL, che ci consentono di valutare la resa del nostro
investimento.
Non voglio sostenere che la coppa di bob non sia un valido
veicolo pubblicitario; forse va benissimo, ma io non lo so
dimostrare, perché mi mancano gli elementi di valutazione. Ho letto
di recente che è notevolmente diminuita l'attenzione nei confronti
dello sci alpino, a differenza, invece, di quanto avviene per lo
sci nordico. Mi interesserebbe sapere, al riguardo, qual è
l'incidenza di una gara di bob trasmessa per televisione, sui
mercati di nostra scelta.
Ammesso che questi 50 milioni consentano di realizzare un
bellissimo "spot" pubblicitario, da chi verrà visto? Verrà
trasmesso in eurovisione oppure no? Assessore Lanièce, questi dati
non ci sono nella deliberazione!
LANIECE
(fuori microfono):
Non possiamo certamente
fare un poema!
SANDRI (N.S.):
Non c'è bisogno di fare poemi lunghi 4 o 5
pagine.
Ricordo che l'Assessore Lanièce, in uno dei primi Consigli ai
quali si è presentato in funzione di Assessore, è stato molto
apprezzato perché, a proposito del restauro, per poche decine di
milioni, di una cappella situata nella Valtournenche, aveva
predisposto una bella relazione di due paginette che giustificava
compiutamente le ragioni dell'intervento regionale. Gli chiedo,
semplicemente, di mantenere lo stesso stile e di presentare una
documentazione giustificativa, per evitare che in Consiglio possano
sorgere dubbi.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Vorrei dire soltanto che le
argomentazioni dell'Assessore non mi hanno convinto, perché ritengo
che un ente pubblico, come la RAI-TV, ampiamente finanziato dalla
comunità, sia tenuto ad effettuare le riprese delle gare di coppa
del mondo di bob di Cervinia.
Ciò mi dispiace, perché avrei voluto votare a favore del
provvedimento, proprio perché l'Assessore Lanièce si è dimostrato
valido e preparato, capace di reggere l'Assessorato con
responsabilità, a differenza del suo predecessore.
Non sono convinto, tuttavia, dell'utilità del contributo
elargito alla RAI-TV, perché lo ritengo illegittimo. Essa, poi, si
permette, addirittura, di pagare 6 miliardi a Celentano, per delle
manifestazioni così vergognose, e pertanto mi sembra assolutamente
ridicolo che dobbiamo essere proprio noi a finanziarla.
Dichiaro, pertanto, che il Movimento Sociale Italiano si asterrà
dal votare la presente deliberazione.
PRESIDENTE:
Se nessuno chiede la parola, pongo in
votazione la deliberazione in oggetto.
ESITO DELLA VOTAZIONE
Presenti: 29
Votanti: 28
Favorevoli: 26
Contrari: 2
Astenuti: 1 (Aloisi)
Il Consiglio approva
