Classificazione
BILANCIO E CONTABILITA' REGIONALE



Oggetto del Consiglio n. 1275 del 23 giugno 2010 - Resoconto
OGGETTO N. 1275/XIII - Comunicazione di provvedimenti
amministrativi di variazione al bilancio.
Il Consiglio
Premesso che l'articolo 29, sesto comma, della legge
regionale 4 agosto 2009, n. 30 (Nuove disposizioni in materia di
bilancio e di contabilità generale della Regione autonoma Valle
d'Aosta/Vallée d'Aoste e principi in materia di controllo
strategico e di controllo di gestione), stabilisce che le
deliberazioni della Giunta regionale che dispongono le variazioni
al bilancio sono trasmesse al Consiglio regionale entro quindici
giorni dalla loro adozione;
Rilevato che la legge regionale di approvazione del bilancio
di previsione della Regione per il triennio 2010/2012 ha
autorizzato la Giunta regionale ad apportare, con proprie
deliberazioni, variazioni al bilancio;
Richiamata la legge regionale n. 30/2009, nonché la legge
regionale di approvazione del bilancio di previsione per il
triennio 2010/2012;
Prende atto
della comunicazione delle seguenti deliberazioni della Giunta
regionale:
Oggetto n. 1419 in data 28 maggio 2010
:
Variazioni al bilancio di previsione della Regione per il triennio
2010/2012 per storno di fondi tra unità previsionali di base
appartenenti alla medesima area omogenea e conseguente modifica al
bilancio di gestione.
Oggetto n. 1420 in data 28 maggio 2010
:
Variazione al bilancio di previsione della Regione per il triennio
2010/2012 per il prelievo dal fondo regionale per le politiche
abitative ai sensi della l.r. 26 ottobre 2007 n. 28 - conseguente
modifica al bilancio di gestione.
Oggetto n. 1422 in data 28 maggio 2010
:
Variazioni al bilancio di previsione della Regione per il triennio
2010/2012 e conseguente modifica al bilancio di gestione per
l'applicazione della legge regionale 1° febbraio 2010, n. 3 recante
"Disciplina degli aiuti regionali in materia di foreste".
Oggetto n. 1423 in data 28 maggio 2010
:
Prelievo di somma dal fondo per interventi urgenti e inderogabili
per il superamento di eccezionali calamità o avversità atmosferiche
e conseguente modifica al bilancio di gestione per il triennio
2010/2012, ai sensi della legge regionale n. 5/2001.
Oggetto n. 1424 in data 28 maggio 2010
:
Variazioni al bilancio di previsione della Regione per il triennio
2010/2012 e a quello di gestione per il triennio 2010/2012 per
l'applicazione della legge regionale 2 marzo 2010, n. 10
"Istituzione del sistema statistico regionale della Valle d'Aosta
(SISTAR-VDA)".
Oggetto n. 1504 in data 4 giugno 2010
:
Variazioni al bilancio di previsione della Regione per il triennio
2010/2012 per storno di fondi tra unità previsionali di base
appartenenti alla medesima area omogenea e conseguente modifica al
bilancio di gestione.
Président
- La parole au Conseiller Rigo.
Rigo (PD)
- Grazie, Presidente. Intervengo per una
considerazione di carattere generale sull'intero allegato alla
nostra attenzione.
Oggi, dobbiamo prendere atto di sei deliberazioni assunte dalla
Giunta regionale con all'oggetto "variazioni al bilancio di
previsione della Regione" - è una prassi di ogni Consiglio -. Tutte
con lo stesso oggetto, ma non tutte presentate alla stessa maniera.
Alcune, la n. 1419, la n. 1423, la n. 1504 nell'allegato alla
deliberazione, la scheda tecnica, cioè riassuntiva delle
variazioni, contiene una colonna titolata "motivazioni", dove sono
riassunte le ragioni della variazione. Ad esempio, la n. 1419 nella
tabella "motivazioni" riporta gli interventi oggetto dello storno
di fondi; leggo:
"la variazione si intende necessaria per
mitigazione parete dietro il castello di Quart, maggiori spese per
la demolizione del masso"
, e via leggendo. Per la deliberazione
n. 1423, dell'Assessore Marco Viérin, l'oggetto dell'intervento non
solo è presente nell'apposita colonna dell'allegata scheda tecnica,
ma è anche riassunto nelle premesse al provvedimento. Nelle altre
deliberazioni, la n. 1420, la n. 1422 e la n. 1424, l'allegato non
contiene nella scheda tecnica la tabella relativa alle motivazioni
e, solo nelle premesse della n. 1420, viene illustrata in modo
molto, molto succinto la ragione per la quale l'Assessore ritiene
necessaria la variazione al bilancio di previsione. Credo invece
che le deliberazioni portate all'attenzione del Consiglio regionale
dovrebbero essere redatte in modo tale da consentire ai colleghi di
conoscere quelle informazioni utili, minime, ma utili per capire i
motivi che hanno portato la Giunta a modificare il bilancio
approvato dal Consiglio.
La deliberazione n. 1422, per me di non facile lettura, con una
spesa di oltre 2.400.000 euro ci presenta sette capitoli di nuova
istituzione senza spiegazione alcuna e senza una minima descrizione
degli interventi. Fa presente che il comma 2 del medesimo articolo
prevede che l'onere di cui al comma 1, determinato in annui euro
2.433.000 per il 2010, trova copertura nello stato di previsione
della spesa di bilancio di previsione della Regione per il triennio
nell'area omogenea 1.14.05, al suo finanziamento si provvede
mediante utilizzo delle risorse iscritte nello stesso bilancio
nelle unità previsionali di base, e via di seguito elencando; la
Direzione foreste e infrastrutture, ai fini dell'applicazione della
legge suddetta, ha richiesto alla Direzione programmazione e
bilancio - che ne ha curato l'istruttoria - le variazioni al
bilancio di previsione ed a quello di gestione, come da allegato
alla presente deliberazione, ma... non c'è scritto nulla! È
evidente che gli Assessori in Giunta hanno modo di illustrare i
provvedimenti ai colleghi, ma al Consiglio spesso non vengono
forniti sufficienti elementi per capire o per porre agli Assessori
domande di chiarimento non generiche.
I provvedimenti amministrativi sottoposti alla ratifica del
Consiglio non sono tanti, quindi chiedo al Governo regionale che
queste deliberazioni siano predisposte tutte con le motivazioni,
anche minime, per le quali sono state chieste le variazioni al
bilancio regionale e gli interventi che si intende mettere in atto.
Grazie mille.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie all'intervento del Consigliere Rigo
colgo l'occasione, intanto per precisare che su questi argomenti
l'Assessore, che è relatore, non prende la parola per illustrare
gli atti non per mancanza di rispetto nei confronti dei consiglieri
ma perché lo prevede la prassi. Se il singolo consigliere necessita
di chiarimenti l'Assessore o è in grado di dare la risposta
immediatamente o, tramite i colleghi, si impegna a fornire la
documentazione in un secondo momento.
Voglio anche sottolineare che queste sono, nel rispetto delle
leggi, delle variazioni di bilancio all'interno dei singoli
dipartimenti, che consentono di spostare delle risorse durante
l'anno. Alcuni di questi spostamenti derivano da esigenze
specifiche non prevedibili; infatti il collega Rigo ha sottolineato
alcune di queste delibere in cui c'è puntualità nell'elencare dove
saranno destinate le risorse. Alcune per programmi che
successivamente sono stati sviluppati e quindi lo spostamento delle
risorse va ad attuare dei programmi - (quelli citati prima da Rigo)
-, oppure per eventi non prevedibili come eventi calamitosi, e
pronti interventi che, non essendo prevedibili, sono autorizzabili
e, in quel caso, vengono specificati. Altre variazioni riguardano,
a volte, somme introitate come, per esempio, quella che riguarda
l'edilizia residenziale: introitata in parte dallo Stato e in parte
dalla Regione. Altre variazioni dipendono da somme che vengono
introitate dallo Stato, quindi nel momento in cui nel bilancio
regionale vengono introitate nei capitoli di pertinenza, la
variazione non fa altro che prendere atto e andare a rimpinguare
questo capitolo. Altre ancora sono delle attuazioni di disegni di
legge fatti a monte, dove a seguito dell'introito di somme per lo
più statali c'è il prelievo nei fondi globali di somme che vanno a
completare un certo tipo di programma.
Detto ciò, prendiamo atto dell'osservazione del collega Rigo e
ci faremo promotori da parte dell'Assessorato alle finanze di avere
una relazione più dettagliata, in modo che anche i consiglieri
possano avere tutti gli elementi che ha la Giunta nel momento in
cui approva questi atti.
Président
- Sur le point 21 le Conseil prend acte.
