Classificazione
CASA DA GIOCO



Oggetto del Consiglio n. 2989 del 23 novembre 2023 - Resoconto
OGGETTO N. 2989/XVI - Interrogazione: "Stato dei confronti
tra Casinò de la Vallée SpA e le organizzazioni sindacali in merito
agli accordi contrattuali successivi al periodo
concordatario".
Sammaritani (Presidente) -
Passiamo al punto n. 58
all'ordine del giorno. Risponde il presidente Testolin.
Testolin (UV) -
In merito alla prima questione "Quale sia
lo stato dei confronti tra l'azienda e le organizzazioni sindacali
sugli accordi contrattuali in materia, collegati ed applicati
successivamente al termine del periodo concordatario", al momento,
stante la necessità di una prudente gestione delle risorse
aziendali nelle more della procedura concorsuale in essere, le
trattative sui futuri assetti contrattuali sono sospese.
Per quanto riguarda la Casa da gioco, l'unica fonte contrattuale
esistente è il verbale d'accordo dell'11 febbraio 2019. Gli accordi
sono a tempo indeterminato, salvo per alcuni istituti, fra i quali
i più importanti sono quelli relativi alla riduzione degli stipendi
in scadenza il 31 dicembre 2023, con un aggravio di costi di circa
un milione e mezzo sull'esercizio 2024 e quello relativo alla
sospensione della quattordicesima il cui ripristino, a partire dal
2024, deve essere negoziato.
Alla luce della disdetta dei vecchi contratti collettivi
aziendali, ex SITAV ed ex SISE, in attesa della rinegoziazione di
un nuovo contratto aziendale di lavoro, con decorrenza 15 dicembre
2022, la società ha adottato unilateralmente un regolamento
aziendale al fine di disciplinare il rapporto di lavoro dei
dipendenti della Casa da gioco, soprattutto con riguardo agli
aspetti normativi disciplinari. Il regolamento aziendale adottato
non comporta incrementi di costo.
Sono in corso trattative con le organizzazioni sindacali che
vertono principalmente, oltre che sul tema già menzionato della
14esima, sugli istituti delle ferie, del comparto e dei contributi
al fondo previdenza della Cassa Assistenza.
L'obiettivo della società è condurre positivamente le relazioni
sindacali senza aggravi di costo, non altrimenti previsti o
prevedibili all'atto dell'omologa del concordato con i
creditori.
Presidente -
Per replica, consigliere Aggravi.
Aggravi (RV) -
Faccio una domanda al Presidente, magari
risponde con un cenno se ho capito bene, ma i confronti sono
sospesi? Perché nella parte iniziale, se ho capito bene, è stato
detto che il confronto con le parti è sospeso e poi dopo si parla
di confronti. Magari ho capito male io... Ah, gli assetti
contrattuali sono sospesi... I confronti sono in corso, perché
questo passaggio non è banale, perché sennò decade tutta
l'interrogazione.
Io ringrazio dell'aggiornamento, prendo atto che dopo tutto
questo tempo siamo ancora fermi al febbraio 2019 e non è per merito
o demerito di qualcuno, ma sappiamo che è molto complicato quando
si parla di contratti, sappiamo anche che però il futuro dei
contratti e delle condizioni contrattuali è basilare rispetto a
quello che succederà dopo il concordato, perché ovviamente una
delle voci più importanti del bilancio di quest'importante azienda,
ça va sans dire, è il costo del personale e tutto quello che ne è
annesso.
Io penso che ancora di più la richiesta fatta ieri per audire il
management dell'azienda sia fondamentale e importante: c'è stato un
confronto informale, è giusto anche dirlo, con il Presidente della
Commissione che ci ha giustamente dato atto della convocazione, è
giusto dirlo visto che l'abbiamo chiesto, e quindi spero che
finalmente si possa fare un po' più di luce su quello che si sta
facendo laggiù.
