Classificazione
ENERGIA
Risparmio energetico e fonti alternative


Resoconto integrale del dibattito dell'aula
Oggetto del Consiglio n. 3126 del 14 aprile 1998 - Resoconto
SEDUTA ANTIMERIDIANA DEL 14 APRILE 1998
OGGETTO N. 3126/X Approvazione del piano energetico regionale in
applicazione dell'articolo 5 della legge 9 gennaio 1991, n. 10
(Norme per l'attuazione del piano energetico nazionale in materia
di uso razionale dell'energia, di risparmio energetico e di
sviluppo delle fonti rinnovabili di energia).
Deliberazione Premesso che:
- la Regione Valle d'Aosta ha assunto il metodo della
programmazione quale strumento di governo finalizzato alla
promozione e alla disciplina dello sviluppo economico, sociale e di
assetto territoriale della comunità residente, come sancito
all'articolo 1 della legge regionale 15 maggio 1978, n. 12 (Organi,
uffici e procedure per la programmazione regionale);
- l'articolo 5 della legge 9 gennaio 1991, n. 10 (Norme per
l'attuazione del Piano energetico nazionale in materia di uso
razionale dell'energia, di risparmio energetico e di sviluppo delle
fonti rinnovabili di energia) prevede che le regioni predispongano
un piano relativo all'uso delle fonti rinnovabili di energia;
- la Giunta regionale con provvedimento n. 10738, in data 20
novembre 1992, ha approvato un documento concernente "Linee guida
per la redazione del Piano energetico regionale della Valle
d'Aosta";
- per proseguire fattivamente nell'iniziativa intrapresa,
affinché la Valle d'Aosta si doti di uno strumento di
pianificazione energetica che possa essere in costante collegamento
con l'evoluzione della struttura socio-economica della regione, e
quindi con il mutevole e composito fabbisogno energetico, la Giunta
regionale, con deliberazione n. 2317, in data 24 maggio 1996, ha
approvato la costituzione di un Comitato di collaborazione e di
monitoraggio per la redazione del Piano energetico regionale;
- con la stessa deliberazione n. 2317 la Giunta regionale ha
approvato, altresì, di affidare un incarico fiduciario alla Società
finanziaria regionale - Finaosta S.p.A., ai sensi dell'articolo 5
della legge regionale 28 giugno 1982, n. 16, per la predisposizione
di un progetto di Piano energetico regionale, comprensivo di un
piano di utilizzo delle acque a scopo idroelettrico e finalizzato
al raggiungimento dell'autonomia energetica regionale, nonché al
perseguimento delle finalità individuate dal Consiglio regionale,
in materia di derivazioni delle acque, con deliberazione n. 1193/X
del 22 febbraio 1995;
- con deliberazione n. 4120, in data 20 settembre 1996, la
Giunta regionale ha approvato il progetto di Piano energetico
regionale elaborato dalla Finaosta S.p.A. ed ha affidato alla
stessa Società l'incarico per la redazione del Piano medesimo,
integrato da un piano di utilizzo delle acque a scopo
idroelettrico;
Considerato che è interesse della Regione, nel rispetto dei
principi desumibili dalla legislazione statale e dagli atti di
pianificazione energetica nazionale e comunitaria, nell'esercizio
della propria funzione di programmazione, perseguire, attraverso il
Piano energetico regionale, i seguenti obiettivi:
a) promuovere l'autonomia energetica regionale, indirizzando,
prioritariamente, lo sfruttamento delle fonti energetiche locali
verso impieghi sul territorio valdostano;
b) ridurre le emissioni inquinanti connesse all'impiego dei
combustibili fossili, incentivando il risparmio energetico, l'uso
razionale dell'energia, l'impiego delle fonti rinnovabili di
energia e l'innovazione tecnologica;
c) razionalizzare e, ove possibile, ridurre l'impatto sul
territorio delle infrastrutture energetiche.
Considerato, inoltre, che sulla proposta di Piano energetico
regionale elaborata dalla Finaosta S.p.A., in esecuzione della
soprarichiamata deliberazione n. 4120 del 20 settembre 1996, la
Giunta regionale si è espressa favorevolmente con atto n. 180, in
data 26 gennaio 1998, a seguito di esame favorevole da parte del
Comitato di collaborazione e di monitoraggio per la redazione del
Piano energetico regionale, di cui alla sopra menzionata
deliberazione n. 2317;
Visto il parere formulato in data 26 febbraio 1998 dal Comitato
scientifico per l'ambiente, secondo quanto previsto dalla legge
regionale 4 marzo 1991, n. 6, in ordine alla valutazione
dell'impatto ambientale;
Evidenziato che alla luce di tale parere sono state introdotte
alcune modifiche, mentre non sono state accolte le altre
osservazioni;
Vista la legge regionale 7 dicembre 1979, n. 66, che attribuisce
al Consiglio regionale la competenza in merito alle subconcessioni
di acque pubbliche;
Richiamata la deliberazione n. 4853 in data 30 dicembre
1997;
Visto il parere favorevole di legittimità rilasciato dal
Dirigente Coordinatore del Coordinamento industria, artigianato ed
energia ai sensi dell'articolo 72 della legge regionale 28 luglio
1956, n. 3, e successive modificazioni, e del combinato disposto
degli articoli 13, comma 1 - lett. e), e 59, comma 2, della legge
regionale 23 ottobre 1995, n. 45, sulla presente deliberazione;
il Consiglio
Delibera
di approvare, dichiarandone la compatibilità ambientale, il
Piano energetico regionale - allegato al presente provvedimento -
comprensivo di un piano di utilizzo delle acque a scopo
idroelettrico, elaborato dalla Società finanziaria regionale -
Finaosta S.p.A. ad evasione dell'incarico affidato con
deliberazione n. 4120 in data 20 settembre 1996;
di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8, lett. b), del decreto legislativo 22
aprile 1994, n. 320.
Piano energetico regionale
(... omissis...)
Président La parole à l'Assesseur à l'industrie, à l'artisanat
et à l'énergie, Mafrica.
Mafrica (GV-DS-PSE) La legge n. 10/91 prevede che le regioni
predispongano i piani energetici regionali relativi all'uso delle
fonti rinnovabili di energia.
L'Amministrazione regionale ha promosso la redazione del piano
energetico regionale tenendo conto delle particolari condizioni
ambientali locali e dell'autonomia legislativa ed amministrativa
riconosciuta dallo Statuto speciale alla Regione autonoma Valle
d'Aosta.
Per la redazione del piano energetico è stato realizzato un
complesso coordinato di studi che è stato a disposizione delle
commissioni e che è costituito da una decina di allegati. In
particolare, sono stati elaborati i bilanci energetici regionali
dal ?90 al ?95, evidenziando i risultati, le metodologie impiegate,
le fonti di dati che possono anche servire per redigere i bilanci
dei prossimi anni. Con studi appositi sono state valutate le
potenzialità idroelettriche regionali con un'analisi del sistema
idroelettrico esistente, un'analisi idrologica, una valutazione
degli impianti idroelettrici potenziali e con indicazioni per le
istruttorie dei competenti organi regionali per l'assegnazione di
subconcessioni a scopo idroelettrico.
È stata infine, con un sistema di modellizzazione energetica,
predisposta una serie di scenari che hanno dato indicazioni su
opzioni possibili di politica energetica regionale.
Sono state poi reperite le indicazioni ed organizzati i dati
sugli impianti e sulle infrastrutture a carattere energetico in
modo da poter essere riversati nel sistema informativo territoriale
della Regione.
Dagli studi redatti per formulare il piano sono emersi molti
elementi di particolare rilievo. Dalla lettura dei bilanci
energetici regionali risulta come le principali caratteristiche del
sistema energetico regionale consistano nei seguenti elementi
strutturali.
In primo luogo una disponibilità di energia elettrica da fonte
idrica largamente superiore ai fabbisogni locali e destinata quindi
in prevalenza all'esportazione verso altre regioni, mediamente
vengono prodotti 3 miliardi di Kwh annui di cui circa solo 800mila
Kwh sono consumati in Valle, mentre gli altri vengono consegnati
sulla rete elettrica nazionale.
Vi è un'assenza di altre fonti energetiche primarie a parte un
po' di fonti solide di tipo legnoso per cui il fabbisogno
petrolifero e di gas naturale è assicurato da importazioni da altre
regioni e dall'estero.
Sono presenti sul territorio sistemi di vettoriamento energetico
che non sono connessi con il sistema locale, per esempio
l'Elettrodotto Rondissone ed Albertville, e l'Oleodotto
Ferrera-Svizzera.
È presente un sistema stradale fortemente condizionato da un
traffico di attraversamento che collega via trafori o valichi
l'Italia con Francia e Svizzera.
Il sistema di trasporti è caratterizzato da una motorizzazione
privata elevata e da un prevalente ricorso al trasporto su gomma
rispetto a quello ferroviario.
Il sistema energetico valdostano, dal punto di vista della
produzione e dell'approvvigionamento, è composto essenzialmente da
un parco di centrali idroelettriche, da una rete di trasporto e
distribuzione dell'energia elettrica, da una rete per il gas metano
che è collegata alla rete nazionale e che serve 18 comuni del
centro valle inoltre, è presente sul territorio una rete
commerciale di distribuzione di prodotti petroliferi.
Il parco degli impianti idroelettrici può essere sintetizzato
nel modo seguente: vi sono 26 impianti di proprietà Enel con una
potenza efficiente, totale, di 764 megawatt, una producibilità
media di 2,727 miliardi di Kwh/anno. Questi 26 impianti sono così
distribuiti: 8 sono a bacino, 5 a serbatoio e 13 ad acqua fluente.
Vi sono ancora 4 impianti di proprietà della Compagnia valdostana
delle acque con una potenza efficiente e totale di 47 megawatt e
una producibilità media di 220 milioni di Kwh/anno. Questi impianti
sono tutti ad acqua fluente.
Vi sono poi 17 impianti di potenza maggiore di 70 Kw e con una
producibilità media di 150 milioni di Kwh; questi sono di proprietà
privata e tutti ad acqua fluente.
Dalla valutazione della risorsa idroelettrica residua, risulta
che, a fronte di un'ipotetica possibilità di incrementare di circa
il 34 percento la producibilità attuale, le ipotesi realizzative da
parte di soggetti diversi dall'ENEL, che per conto suo potrebbe
realizzare impianti per 715 milioni di Kwh, presentano
caratteristiche effettive stimate in circa una dozzina di impianti
per una potenza nominale di 30 megawatt e una producibilità teorica
di 220 milioni di Kwh.
Nell'ambito degli studi è stata anche effettuata un'analisi
accurata in merito ai cambiamenti in atto a livello nazionale nel
settore dell'energia elettrica e ai possibili riflessi che ciò avrà
sulla Regione.
Il piano energetico si propone di conseguire tre fondamentali
obiettivi strategici. Innanzitutto di promuovere l'autonomia
energetica regionale, indirizzando prioritariamente lo sfruttamento
delle fonti energetiche locali verso impieghi sul territorio
valdostano che determinino una migliore qualità della vita e che
agevolino lo sviluppo sociale ed economico. Si tratta poi di
ridurre le emissioni inquinanti che sono connesse all'impiego dei
combustibili fossili, incentivando il risparmio energetico, l'uso
razionale dell'energia, l'impiego di fonti rinnovabili di energia e
l'innovazione tecnologica. Infine, si tratta di razionalizzare e,
dove è possibile, ridurre l'impatto delle infrastrutture
energetiche sul territorio.
Per il raggiungimento di questi obiettivi è previsto dal piano
un complesso di azioni flessibili e tra loro complementari, azioni
che si devono sviluppare sul piano normativo, su quello tecnico, su
quello finanziario e che sono organizzate in modo da dare risposte
alla situazione in base alla sua evoluzione.
Innanzitutto vi è un progetto di potenziamento del settore
idroelettrico che si pone come obiettivo primario il conseguimento
dell'autonomia energetica, cioè come possibilità di utilizzare le
acque in concessione per produrre energia elettrica da destinare al
soddisfacimento dei consumi locali a condizione di forniture che
siano definite nell'ambito regionale.
Per poter conseguire tale obiettivo, vengono indicate delle
azioni che si riferiscono ai diversi profili giuridici e alle
diverse discipline degli usi. Innanzitutto vi sono indicazioni per
il regime del bene pubblico necessario alle attività elettriche,
vengono in questo senso date indicazioni per una legge che questo
Consiglio aveva già approvato nell'anno passato e che ha
riapprovato recentemente; vi sono indicazioni per il trasferimento
delle funzioni amministrative a livello regionale e anche in questo
senso a livello di Giunta si sono prese iniziative; si danno
indicazioni per ottenere attraverso l'articolo 48 bis dello Statuto
una norma di attuazione che consenta alla Regione e agli enti
locali della Valle d'Aosta di svolgere attività di impresa nel
settore elettrico.
Queste sono indicazioni principali per il settore idroelettrico
di cui ho riferito il quadro delle potenzialità e degli impianti
esistenti.
Per ciò che riguarda il gas naturale, si ritiene che questa
risorsa abbia raggiunto la dimensione critica per cui dovrebbe
penetrare naturalmente nel mercato dei consumi; in questo senso non
vengono ritenuti necessari ulteriori incentivi oltre a quelli già
previsti e che sono a termine.
Il piano, nei luoghi in cui non sia presente la rete di
distribuzione del metano oppure dove il suo ampliamento non risulti
fattibile per ragioni economiche e dove non sia possibile ricorrere
a fonti energetiche rinnovabile, prevede che possa essere
incentivato l'utilizzo del gas di petrolio liquefatto in
sostituzione del gasolio e della nafta.
Esistono poi indicazioni per sfruttare altre fonti rinnovabili a
partire dalla biomassa legnosa per cui esiste ed è funzionante una
legge regionale, al solare, alla possibilità di riciclo degli
RSU.
Le altre fonti rinnovabili hanno indubbiamente la possibilità di
contribuire in modo limitato al soddisfacimento dei fabbisogni
energetici regionali, ma in particolari zone del territorio e a
particolari condizioni possono essere ritenute valide.
Vi sono poi indicazioni per l'utilizzo di nuove tecnologie che
individuano nel teleriscaldamento e nelle pompe di calore elettrico
due soluzioni che in impianti di varia complessità possono
adattarsi bene alla realtà valdostana, una realtà che dispone da
una parte di energia elettrica in quantità rilevanti e dall'altra
di acque che possono rappresentare il fluido da cui recepire calore
per trasferirlo in altri ambienti.
Viene poi valorizzata la risorsa del risparmio energetico quale
fonte virtuale di energia e vi sono poi indicazioni interessanti
per ciò che riguarda attività formative a vario livello anche in
relazione all'istituzione dell'università libera della Valle
d'Aosta.
Nel piano vengono anche individuati gli strumenti di supporto
alla pianificazione energetica, il soggetto responsabile,
l'adozione del modello di sistema energetico di cui ho parlato
attraverso una modellizzazione "metodo Markal", campagne di
monitoraggio ed aggiornamento per l'affinamento degli strumenti che
sono stati predisposti. In particolare, si propone l'istituzione di
un soggetto responsabile dell'aggiornamento della pianificazione
energetica, individuato nell'Osservatorio energetico regionale, si
individuano altresì campagne di monitoraggio che possano tenere
aggiornati i dati sulla situazione idrologica e consentire
interventi atti a migliorare la produzione di energia
idroelettrica.
Il piano energetico regionale, avviato nel ?96, è stato
presentato alla fine del ?97, ha compiuto il suo iter
amministrativo, è stato sottoposto all'esame delle commissioni,
oggi viene all'esame del Consiglio. È un piano che contiene i dati
disponibili, è un piano dinamico che dà indicazioni di interventi e
di azioni che, attraverso opportuni adattamenti degli scenari,
possono essere via via aggiornati con il mutare delle
situazioni.
Ringrazio il Consiglio per l'attenzione e concludo dicendo che
verrà presentato da parte del Presidente della Giunta un
emendamento tecnico sui controlli.
Président La discussion générale est ouverte. La parole au
Conseiller Viérin Marco.
Viérin M. (Aut) Volevo fare un intervento diverso da quello che
mi appresto a fare, ma dopo le parole dell'Assessore Mafrica sono
obbligato a modificare l'intervento perché mi sembra di aver
sentito l'illustrazione di un libro di favole che libro di favole
non è.
Non lo è per tanti motivi: non lo è perché lo dice Marco Viérin,
non lo è perché lo pensano altri in questa sala, non lo è perché lo
dicono altre associazioni, altre forze sociali, altre realtà di
questa Valle che lo dicono addirittura per iscritto.
Parto proprio dalle ultime considerazioni dell'Assessore che
riferiva di un confronto che c'era stato, delle cose che si erano
fatte, del tempo trascorso. È passato del tempo, ma il tempo è
passato solo nei meandri dell'Assessorato dell'industria perché,
tanto per fare un esempio, le audizioni, che dovevano essere fatte
e che sono state chieste anche dal collega Collé sono state
rifiutate. Mi chiedo e vi chiedo che lavoro abbia potuto fare la
Commissione! Infatti ho saputo che l'Assessore alla fine, un po'
preoccupato, ha chiamato i sindacati nel suo ufficio, probabilmente
solo per un aspetto formale e per ascoltarli lui. Se questo è il
confronto, Presidente del Consiglio, e se questa è la funzione del
Consiglio, mi chiedo a cosa servono le commissioni? Sarebbe stato
più opportuno farli venire in Commissione dove tutti i consiglieri
avrebbero potuto apprendere questi fatti, ma questo è un discorso
che conferma il metodo di questa maggioranza soprattutto in questi
sei mesi, una maggioranza che ha voluto le presidenze di tutte le
commissioni, una maggioranza che ha voluto il rapporto di cinque
consiglieri a due nelle commissioni e così via.
È un metodo ormai consolidato, quindi pregherei l'Assessore
vivamente di non più richiamare questo discorso del confronto
aperto in Commissione perché rischia solo di far arrabbiare
qualcuno, fra cui anche il sottoscritto, perché poi si passa anche
da fessi se non si dice più niente al riguardo.
Detto questo solo come precisazione per chi ci ascolta colleghi
compresi, perché sappiano che i sindacati sono stati sentiti solo
nelle segrete stanze dell'Assessorato! Partirei ora dagli
obiettivi. Assessore, lei mi dice che questo piano promuove 4
obiettivi. Questo piano promuove soprattutto gli obiettivi
sull'autonomia energetica regionale, tra parentesi lei ha chiarito
che questo vuol dire soprattutto migliorare la qualità della vita,
riducendo le emissioni inquinanti, razionalizzando e riducendo
l'impatto delle strutture energetiche sul territorio; mi sembra che
lei stia facendo in questo momento l'Assessore all'ambiente e ne
sarei felice - se questo fosse vero - perché è un obiettivo sul
quale concordiamo. Purtroppo qui casca qualcuno, è sufficiente
riprendere il rapporto del 26 febbraio 1998 del Comitato
scientifico per l'ambiente, un rapporto di un Ente che è stato
costituito per volontà del Consiglio regionale, alcuni passaggi,
soprattutto quelli riguardanti i temi che ho letto poc'anzi sui
quali l'Assessore ha basato questo libro di favole.
Il Comitato dice, e pare strano perché questo Comitato
normalmente è molto indirizzato politicamente per cui per scrivere
queste cose bisogna proprio che questo piano sia proprio un
colabrodo: "Emergono dei parametri di valutazione del futuro
energetico della Regione tali da poter creare non trascurabili
impatti ambientali che non sembrano però adeguatamente analizzati."
E qui dice già tutto il contrario di quello che ci è stato
detto.
Rileva la mancanza di un'adeguata valutazione dei trasporti come
settore importante per le scelte energetiche locali, mentre
l'Assessore ha enfatizzato che è stata fatta un'analisi sulle
strade, sul traffico e così via, in particolare per quanto concerne
l'analisi delle emissioni inquinanti ad esse collegate e loro
riduzione, parte che si ritiene essenziale nell'ambito dei
contenuti del piano in quanto contribuisce per circa un terzo al
consumo delle risorse energetiche.
"Non sembra essere stata" - dice il Comitato sempre in tema
ambientale - "effettuata un'analisi comparativa con le
pianificazioni di settore regionali e comunali esistenti, piani
regolatori regionali e PTP, carta ittica." E qui c'è uno
scollegamento da quello che si dice e da tutto quello che è stato
approvato in quest'aula inerente il PTP.
E ancora osserva con preoccupazione il Comitato come dal punto
di vista ambientale il minimo deflusso vitale non venga considerato
come totalmente vincolante, ma acquisti una connotazione
velatamente negativa.
Per chiudere l'analisi di questa lettera del 26 febbraio 1998,
inviata all'Assessorato, alla Direzione urbanistica e tutela del
paesaggio e non ai consiglieri, voglio rilevare gli aspetti che
riguardano maggiormente il piano. Si dice nella lettera: "In
funzione di quanto sopra espresso, il piano non sembra migliorare
la situazione esistente e non offre scelte chiare e determinate,
risultando di fatto aperto a tutte le possibilità." Cioè non ci
sono scelte, qui facciamo un'analisi di cosa si potrebbe fare e non
di cosa si dovrebbe fare, qui non ci sono scelte, non c'è un
raccordo con il PTP, non c'è un raccordo con le altre cose, vorrei
capire a cosa serve questo piano. "In termini sostanziali"-
proseguo nella lettura - "il piano non pianifica nel senso proprio
del termine mancando un'individuazione anche solo in linea generale
delle modalità, località ed entità di un utilizzo e sviluppo delle
risorse energetiche. Dall'esame del piano risulta come di fatto
l'unica alternativa energetica esaminata in modo approfondito sia
quella idroelettrica e non sembrano sufficienti le analisi relative
alle altre fonti energetiche, quali ad esempio quella solare nonché
al risparmio energetico." Ed è quello che invece l'Assessore ha
cercato di coprire, parlando del gas naturale, della biomassa
legnosa e delle altre fonti fra cui i prodotti inquinanti, legnosi
e così via. Ma non si dice in maniera concreta cosa si vuol fare,
parlando di gas naturale l'Assessore ci ha detto che il discorso
del metano è finito lì quando solo un anno e mezzo fa abbiamo
venduto le nostre quote e abbiamo fatto una legge per incentivare
con dei contributi regionali gli allacciamenti al metano inoltre
oggi il piano energetico stabilisce che non si fa più niente e poi
prevede che dove manca il metano, si prevede l'utilizzo del GPL.
Noi abbiamo presentato una legge in tal senso sul GPL, ma visto che
la proposta di legge è stata presentata dalla minoranza, la
maggioranza non permetterà che arrivi in Consiglio. Questa è la
democrazia, ne prendiamo atto.
Ritornando sul discorso generale, ci sono quattro punti finali
che questo rapporto evidenzia; fra l'altro un rapporto sintetico,
sì per una volta il Comitato scientifico per l'ambiente ha fatto un
rapporto sintetico di due pagine e mezzo e per la prima volta un
rapporto comprensibile, ma tornando alle conclusioni che il
Comitato fa, qui si legge: "Il piano non sembra affrontare le
ricadute di una politica di gestione energetica in rapporto alla
qualità della vita e dell'uomo." E questo è tutto il contrario di
quello che ha detto l'Assessore. "Si constata inoltre - è ancora il
Comitato che parla - una difficoltà a valutare uno strumento di
pianificazione delle risorse idriche che in linea teorica si
orienta verso lo sfruttamento idroelettrico, ma che in sostanza
rimanda di fatto ogni effettiva decisione ad un'ulteriore
pianificazione generale sull'utilizzazione delle acque ancora da
elaborare ed è quello che diciamo ormai da anni come
minoranza."
E ancora: "Le scelte dei nuovi impianti risultano in contrasto
con il PTP, con questa abbiamo già due cose che sono in contrasto
con il PTP, non arriva a delle conclusioni o almeno a delle linee
programmatiche di indirizzo e risulta particolarmente
contraddittorio tutto il piano."
Quando un Comitato scientifico si esprime in maniera così
sintetica e chiara, fra l'altro un Comitato che ha dei rapporti
soprattutto con l'Assessore all'ambiente e con la Presidenza della
Giunta, è preoccupante! Non è comprensibile come la Giunta abbia
potuto portare in Consiglio un piano del genere.
Vorrei anche ricordare che tutto questo è costato ad oggi quasi
3 miliardi perché lo studio è partito nel 1988 per un piano sulle
centrali idroelettriche, lire 1.165.129.000; lo studio per le prime
linee di piano energetico, nel ?92 e lei era già Assessore, Prof.
Cesare Boffa, lire 217.800.000; incarico alla Finaosta del 20
settembre 1996 di questa Giunta, circa 1 miliardo; ulteriore
incarico alla Finaosta ad integrazione di questo, circa 200
milioni, in data 11 agosto 1997.
Se abbiamo speso queste cifre per ottenere questo prodotto,
lascio ai Valdostani valutare il nostro operato, e qui metto tutti
nello stesso calderone, perché non può andare bene una cosa del
genere. Oltretutto, Assessore, è niente se questo piano alla fine
fosse un piano che proviene da uno studio diverso, ma questo piano
è basato per l'80 percento su tutto il lavoro fatto dagli altri
precedenti due studi e, se vogliamo essere onesti fino in fondo,
questo è un piano studiato completamente da CVA e non per niente è
stato dato il mandato a Finaosta e poi si è dato l'ok con delibera
di Giunta a Finaosta di utilizzare CVA, ma qui è stata utilizzata
solo CVA, Signori! Allora dobbiamo essere chiari e dire che questa
era un'altra necessità politica per poter mettere sul programma
elettorale, fra le cose fatte da questa Giunta, il piano energetico
regionale come si è messo il PTP e altre cose che creeranno solo
dei problemi enormi. La Giunta si basa sempre sulle valutazioni
della struttura, ma oggi anche la struttura dice che con questo
piano si va incontro ad un disastro.
Il concetto penso di averlo espresso in maniera forse non
precisa, ma certamente chiara nei contenuti. Mi riservo di entrare
nello specifico, ad esempio parlando di subconcessioni, visto che
l'Assessore non ha detto niente, qui si deve capire che questo
piano non tiene conto delle strategie dell'ENEL, strategie che non
erano previste negli anni ?88-?90. È lì che si denota anche che si
sono presi i soldi, ma si sono copiati dei piani del passato perché
le strategie dell'ENEL negli ultimi anni sono cambiate. L'ENEL si è
spaccata in tre...
(interruzione dell'Assessore Mafrica, fuori microfono)
... io l'ho letto, Assessore, però questi passaggi vengono fatti
in maniera molto velata, ma non si entra nella sostanza e lei lo sa
perfettamente perché lei mi può dire che non ho perso dieci giorni
di fila a leggere il documento, ma i Signori del Comitato
scientifico per l'ambiente hanno scritto le stesse cose. È chiaro
che non lo hanno mandato ai consiglieri perché il rapporto è
indirizzato all'Assessorato dell'industria e alla Direzione
urbanistica e tutela del paesaggio però, lo hanno scritto loro ed è
la prima volta che scrivono in maniera molto sintetica.
Ascolterò anche il dibattito e spero che altri consiglieri
possano portare altra carne al fuoco, ma qui di carne non ce n'è
più.
Président La parole au Conseiller Chiarello.
Chiarello (RC) Dovrei ritenermi soddisfatto, è da cinque anni
che, a fronte delle subconcessioni provvisorie e via di seguito,
chiedo un piano energetico regionale, ma devo dire che, oltre a
chiedere il piano energetico, ho sempre nominato il piano delle
acque.
Vorrei ricordare che il documento letto dal Consigliere Viérin è
del 26 febbraio e, secondo me, già c'è stata una scorrettezza nei
confronti delle commissioni consiliari nel non aver allegato al
piano energetico, che è stato presentato ai primi di aprile, anche
questo documento. Perché in Commissione avevamo chiesto di avere
conoscenza, di sentire i sindaci, di sentire le parti
imprenditoriali della Regione, cosa che è stata rifiutata ed è
stato anche tenuto molto segreto questo rapporto di due paginette
del Comitato scientifico, pensavo fosse molto più corretto averle
fatte leggere alla Commissione che doveva esprimere il suo parere
in merito al piano energetico. Ma è abbastanza chiaro perché è
stato tenuto segreto, il piano energetico dice delle cose che a
prima vista sembravano superficiali anche a noi consiglieri
abbastanza sprovveduti, privi di conoscenze in tutti i settori
energetici. Ci sembrava che senza un piano delle acque fosse
difficile sapere quante acque fossero veramente disponibili in
questa Regione per produrre ulteriore energia elettrica se non si
andava ad incidere poi nel minimo deflusso vitale di certi torrenti
nelle aree protette, cioè se non si andava contro un altro
strumento della Regione: il piano territoriale paesistico che ha
messo dei paletti. Questo comincia già non dico a togliere, ma
almeno a livellare certi paletti messi dal PTP, allora mettiamoci
d'accordo. Noi di minoranza contiamo poco, ma almeno la maggioranza
si metta d'accordo su quali devono essere i paletti del PTP e quali
possono essere tolti o tagliati a livello del terreno.
Devo aggiungere che, mentre il piano territoriale paesistico ha
avuto, nonostante un suo iter consiliare travagliato, ma una
discussione abbastanza appropriata, questo piano energetico è stato
messo in calendario ai primi di aprile, non so se il primo di
aprile per fare il pesce o qualche giorno dopo.
Alla mia richiesta di sentire su questo piano il parere dei
sindaci, degli imprenditori, degli ingegneri e dei vari gruppi
professionali presenti nella Regione, mi è stato detto che non si
potevano sentire perché questo avrebbe preso troppo tempo e che
questo piano energetico regionale in 15 giorni doveva essere
approvato. Ritengo fra l'altro che questo piano sia stato tutto
basato sull'energia elettrica che è l'unica cosa sulla quale si
possono fare certi conti; si parla di solare che però ha una
radioattività abbastanza bassa, quindi quello si lascia da parte;
il metano è già una realtà, abbiamo venduto la Digrava prima di
fare il piano energetico, poi abbiamo dato alla Società privata i
bonus per incentivare gli allacciamenti al metano; si è
privatizzato prima ancora di sapere come si utilizzava l'energia,
qual era l'energia disponibile in questa Regione pertanto, mi
sembra che più che un piano sia un piccolo insieme di quello che è
presente in questa Regione. Insomma, c'è ancora un po' di acqua,
vediamo l'ENEL cosa farà, se ci lascerà qualche finestra ci
inseriremo, altrimenti utilizzeremo anche acque a costo di mettere
in discussione il minimo deflusso vitale per cui la tutela
ambientale passerà in secondo piano. Il sistema dei trasporti viene
solo enunciato, ma non si capisce bene quale sarà il cambiamento
nel sistema dei trasporti per evitare maggiore inquinamento. In
breve, è un piano fatto velocemente perché dopo il PTP gli
equilibri stessero abbastanza in piano.
Già in occasione di altre leggi abbiamo detto che ci dispiaceva
che queste diventassero delle leggi elettorali; questo
effettivamente è passato come un regolamento elettorale, altrimenti
con gli studi che ha elencato il collega si poteva già 6-7 mesi fa
avere all'ordine del giorno della Commissione questo piano
energetico, la Commissione poteva portare il suo contributo come ha
portato in altre leggi e si poteva approvare un piano energetico
che magari non piaceva alla maggioranza, ma almeno con onore di
causa, cioè avendo sentito anche le parti sociali di questa
Regione.
Mi dispiace che il piano passi in questa maniera. Anche in
questo Comitato scientifico ci si chiede come si è fatto a fare un
piano energetico senza un piano regionale delle acque; io devo dire
che ancora una volta mi dispiace di questo.
Président La parole au Conseiller Borre.
Borre (UV) Questo piano, a differenza del piano dello Studio
Masoli del 1982 e dello Studio Murari Quinson, si piazza in un
momento particolare, un momento dove la legislazione vigente per
quanto concerne la produzione, il vettoriamento e la distribuzione
non ha più un quadro preciso.
La legislazione al momento ha però un dato preciso: l'energia
non è più un monopolio. Per la Valle d'Aosta questo è un fatto
importante, la Regione ritorna proprietaria delle acque.
Ecco perché dicevo che questo progetto si differenzia dagli
altri due; oggi si deve programmare il futuro idroelettrico della
Regione con una visione di tutta l'energia prodotta in Valle, ENEL
compresa.
Per gli altri due progetti il limite era posto dal monopolio
ENEL, quindi lo studio era rivolto essenzialmente a ciò che ancora
si poteva produrre oltre al prodotto e per raggiungere
l'autoconsumo. Una produzione stimata con lo Studio Masoli di 760
milioni di Kwh.
Oggi finalmente possiamo rivendicare il diritto di poter operare
nel modo più concreto e valido sia dal punto di vista economico che
dal punto di vista sociale. Dobbiamo quindi sollecitare il
confronto con tutti gli enti della nostra società, allargare i
rapporti con tutti coloro, enti pubblici e privati, sindacati,
operatori, cittadini che, in base alla loro esperienza ed
intuizione, possono aiutarci a fare meglio, ENEL compresa.
Tenuto conto che l'autonomia politica passa attraverso
l'autonomia economica, mi sembra inevitabile che l'orientamento da
seguire sia quello di evitare che quest'immensa ricchezza possa
sfuggirci. Questo piano mi sembra timido nel suo contenuto per
quanto riguarda una linea che vada al di là della sola possibilità
di utilizzare le acque in concessione per la produzione di energia
elettrica da destinare al soddisfacimento dei consumi elettrici
locali. Ritenevo infatti che il piano dovesse prevedere una
programmazione che andasse al di là dell'autosufficienza in virtù
della privatizzazione dell'ENEL, di tutte le successive leggi in
materia (le leggi n. 91, n. 481/95) e forti del principio di legge
regionale n. 287 concernente l'esercizio dei diritti e dei poteri
attribuiti alla Valle d'Aosta dagli articoli 7, 8, 9 e 10 dello
Statuto speciale per l'utilizzazione delle acque pubbliche a scopo
idroelettrico. Credevo di vedere in questo disegno un disegno più
vicino alle nostre esigenze, più avanzato, più coraggioso; avevo in
mente l'immagine di quell'oro bianco che rientra dal resto d'Italia
come resa economica di un prodotto nostro, ceduto a chi ne ha
bisogno.
Breve, ma positivo il commento sulla necessità di utilizzare
impianti di teleriscaldamento, legati all'utilizzo di altre fonti
di combustibile. È questo uno dei progetti che caldeggio da 15
anni. Finalmente vedo avanzare concretamente il mio sogno. Non è la
scoperta dell'acqua calda, ma l'utilizzo dell'acqua calda per i
vari usi. La legge regionale del 15 gennaio 1997 n. 1 è un timido
anticipo.
Per quanto riguarda le altre fonti energetiche, la risorsa gas
energetico è un elemento importante nel settore, dovrebbe trovare
utilizzo nei grandi centri e sostituire pian piano il gasolio.
Rimarrà comunque una fonte energetica esterna alla nostra
Regione.
Energia eolica: questa risorsa non aveva avuto successo già
nello studio del 1982 con una dichiarazione del tipo: "non si
dispone ancora di una tecnologia sufficientemente avanzata per
consentire un'utilizzazione economica". Oggi si dice che indagini
anemologiche hanno rilevato una ridotta potenzialità della risorsa
vento.
L'energia solare sia fotovoltaica che termica è auspicabile per
un utilizzo negli impianti non servibili da nessun altro
sistema.
Appare quindi evidente, anche da questo studio, che
l'idroelettrico, cioè l'utilizzo della nostra risorsa acqua è
inevitabile ed indispensabile per un'energia rinnovabile, fonte
economica validissima per il futuro.
Approvo questo piano energetico con la convinzione che sia la
base sulla quale tutta la politica dell'acqua e dell'energia si
baserà per affrontare l'evoluzione nel campo energetico che sta
avvenendo in Italia e in Europa, convinto che la nostra Regione può
e deve giocare il suo ruolo e lo può giocare con norme e leggi e
richieste di norme di applicazione dello Statuto, tutto in
considerazione della legge regionale n. 287 e delle leggi che
sanciscono la privatizzazione dell'ENEL.
Président La parole au Conseiller Lanièce.
Lanièce (Aut) Il mio intervento sarà ovviamente abbastanza
breve, visto che il collega Viérin ha già enunciato alcuni passaggi
importanti che porteranno il nostro Gruppo a votare contro questo
provvedimento.
Le norme del nuovo piano energetico sottoposte oggi
all'attenzione del Consiglio portano la firma frettolosa da parte
della Giunta regionale che si trova in affanno preoccupata
soprattutto di presentare il suo operato, qualunque esso sia, prima
della scadenza elettorale del 31 maggio, per ottemperare a quanto
era scritto nel programma di maggioranza. Anche in questo caso,
come è successo ultimamente parecchie volte, la minoranza si è
vista passare sotto gli occhi un disegno di legge senza neppure
avere il tempo sufficiente per discutere, per decidere - come
conviene ad un autentico Consesso regionale e consiliare - insieme
alla maggioranza la bontà o meno di questo disegno di legge
soprattutto per quanto riguarda gli approfondimenti generali e
specifici.
Eppure qui si parla di risorse energetiche, cuore dello sviluppo
economico della nostra Regione; risorse che dovrebbero costituire
un elemento di discussione molto più ampio e ponderato visto che -
come diceva già Chiarello - abbiamo discusso per mesi e mesi il
PTP, mentre il piano energetico "è passato" nell'arco di un mese.
Invece pare sempre che qualcuno abbia già deciso tutto per noi e ci
chieda oggi una semplice accondiscendenza o meno, mediante il
democratico utilizzo del nostro voto, alle volontà decise da parte
dell'Assessore e della Giunta.
Per quanto riguarda le norme del piano energetico, ci chiediamo
per quale motivo il Governo regionale non ha tenuto conto delle
considerazioni espresse dall'opposizione, e non solo, in questi
cinque anni. Chiarello diceva che sono ben cinque anni che le forze
che compongono la minoranza, ma anche altre forze presenti in
maggioranza chiedono a gran voce il piano energetico. Come diceva
l'Assessore prima, questo piano è la conseguenza di una legge del
?91; sono passati 7 anni da quando bisognava presentare un piano
energetico e quella legge dava un anno di tempo per la
presentazione del piano. Ci si aspettava, dopo tanto tempo, un
lavoro più approfondito, addirittura, come è emerso dall'intervento
di Viérin, ci sono dei contrasti con il parere del Comitato che ha
sollevato delle perplessità e ci sono dei passaggi che mettono il
piano energetico in contrasto con il piano territoriale. A quanto
ci risulta non sono stati sentiti i rappresentanti locali degli
enti locali visto che comunque questo piano energetico calerà anche
su di loro.
Entrando poi nel merito del disegno di legge, si può vedere
ancora meglio la frettolosa incompiutezza e anche l'aspetto teorico
di questo piano energetico. L'Assessore ha sottolineato il fatto
che il consumo di Kwh è più che mai inferiore alla produzione e
questo può far dire che abbiamo una produzione notevolmente
maggiore del consumo, ma la verità è un'altra. Sappiamo benissimo
che la produzione estiva è circa cinque volte superiore alla
produzione invernale allora, perché non è stato fatto un diagramma
in cui venivano messi a confronto la produzione e il consumo mese
per mese? Così facendo, siamo ancora sicuri che quello che dice
l'Assessore sia una cosa vera? Io avrei dei dubbi perché la
produzione estiva è cinque volte superiore a quell'invernale e
quindi, probabilmente, nel periodo invernale la produzione non è
sufficiente per i consumi o almeno questa potrebbe essere
un'ipotesi comunque da verificare. Purtroppo nel piano energetico
non c'è questo diagramma, quindi non possiamo essere sicuri se
quest'affermazione corrisponde o meno al vero: questa è una cosa
che magari lo stesso Assessore potrà chiarire nella sua
replica.
L'ENEL qualche mese fa ha organizzato un importante convegno,
tenutosi ad Aosta, in cui sono intervenuti i massimi rappresentanti
dell'ENEL. Ad una domanda del Presidente della Finaosta in merito
al ruolo dei consorzi, l'ENEL ha dato una risposta negativa - non
so se per bocca di Tatò o di Testa - anche perché, secondo loro,
questo era in linea con quanto deciso in Europa. Se andiamo a
leggere il disegno di legge, vediamo che il piano dà una certa
importanza ai consorzi. Vogliamo chiedere delucidazioni in merito a
questa strana coincidenza per quanto riguarda i consorzi: da una
parte l'ENEL ribadisce la sua contrarietà, rivendicando una
posizione in linea con l'Europa, dall'altra vediamo i consorzi
inseriti in questo piano.
A livello nazionale ancora non sappiamo quale sarà il futuro
dell'opzione di privatizzazione dell'ENEL. Non era allora opportuno
aspettare, visto che ormai si è aspettato sette anni, l'evolversi
della situazione a livello nazionale per sapere qual era la scelta
migliore? Potrebbe succedere che a una privatizzazione su scala
nazionale corrisponda una regionalizzazione in Valle d'Aosta? La
CVA è in grado dal punto di vista dell'efficacia e dell'efficienza
di poter competere con qualsiasi altra impresa privata? Queste sono
problematiche importanti da sottoporre all'attenzione perché
riconosciamo nell'energia una risorsa importante e vogliamo però
che questa risorsa sia sfruttata al massimo per essere competitivi,
perché non è importante venire oggi ad approvare un piano per dire
che la maggioranza ha fatto il suo dovere se poi il piano non è
quello che servirà alla Valle d'Aosta per poter essere forte in
questo campo.
Penso che sia un'esigenza non solo nostra, di consiglieri di
minoranza, ma anche dei consiglieri di maggioranza, quella di
sapere che è stato approvato qualcosa che rafforza la nostra
Regione, qualcosa di utile per la nostra Regione.
Queste sono alcune considerazioni che ci portano ad essere
perplessi su questo piano energetico: possiamo dire che questo è un
piano molto teorico, magari studiato in maniera approfondita dato
che ci sono voluti sette anni per farlo, però, queste perplessità
mettono in evidenza che forse un maggior dibattito su questo
problema poteva essere fatto anche perché alcuni rilievi non hanno
avuto risposta dalla lettura di questo piano e quindi chiediamo
all'Assessore se può fornire spiegazioni ad alcune di queste nostre
perplessità. Ribadiamo il nostro voto contrario sperando che dalle
risposte, che l'Assessore ci vorrà fornire, emerga almeno un quadro
migliorativo di quello che purtroppo si evince dalla lettura del
disegno di legge.
Président La parole au Conseiller Dujany.
Dujany (Aut) Con la nuova legge urbanistica e con il PTP
recentemente approvati da questo Consiglio si sono costretti i
comuni ad adeguarsi a queste scelte, inserite in queste leggi,
volute dalla maggioranza. Anzi, si è anche previsto che,
nell'ipotesi in cui i comuni non si fossero attivati, si sarebbe
fatto luogo alla nomina di un commissario ad acta che si fosse
sostituito ai comuni stessi nell'adempimento e negli obblighi
sanciti in queste leggi.
Pare invece che questi principi non valgano rispetto a questo
provvedimento che è in esame, provvedimento che nelle sue premesse
richiama il parere formulato dal Comitato scientifico dopodiché,
senza analizzare punto per punto le diverse osservazioni, se la
cava molto semplicemente dicendo: "Evidenziato che, alla luce di
tale parere, sono state introdotte alcune modifiche..." - quali?,
non si conosce quali - "... mentre non sono state accolte le altre
osservazioni". E quindi senza farsi grandi problemi, senza
esaminare punto per punto tutte le diverse argomentazioni che
sorreggevano il parere negativo del Comitato scientifico, dice che
relativamente ad alcune - ma quali non si sa - il problema non si
pone più, mentre per altre non se ne tiene conto per poi arrivare a
deliberare di ritenere la compatibilità ambientale.
Vorrei capire se ci sono qui due pesi e due misure perché se ad
agire sono gli enti locali, li costringiamo ad adeguarsi alla
normativa pena la nomina di un commissario ad acta, mentre questi
principi non valgono per la Giunta regionale. Nelle premesse è
chiarissimo il parere del Comitato scientifico laddove dice che
questo provvedimento contrasta con il PTP, ma questo PTP chi lo ha
voluto? Lo avete voluto voi, noi abbiamo votato contro e c'è
veramente da chiedersi come si possa tollerare una
contraddittorietà di atteggiamenti così ampia.
C'è un altro aspetto che riguarda ormai un po' tutte le leggi di
questa fine legislatura che hanno per obiettivo quello di poter
dire: "Abbiamo fatto una legge in materia, non ha importanza di
quale qualità, si è concretizzato il programma di legislatura" e
quindi al di là di qualunque tipo di capacità di incidere sulla
realtà. Anche in questa materia - ma lo sarà anche sul piano delle
autonomie locali dove l'obiettivo è solo quello di indicare un
ruolo agli enti locali senza trasferire una sola funzione - il
Comitato scientifico è molto chiaro: "Il piano non sembra
migliorare la situazione esistente e non offre scelte chiare e
determinate risultando di fatto aperto a tutte le possibilità di
sviluppo". Come dire che la situazione, a seguito di questo
provvedimento, è esattamente quella precedente. Anche qui mi chiedo
come ci si possa muovere in questa linea di grande genericità, dove
l'obiettivo non è la soluzione dei problemi, ma quello di potersi
presentare all'elettorato dicendo che abbiamo fatto un
provvedimento in materia.
Président La parole au Conseiller Linty.
Linty (LNPIAP) Intanto voglio sperare che quando il Consigliere
Chiarello dice che noi della minoranza non capiamo niente, usasse
un plurale "mayestatis".
Credo che, relativamente a questo piano energetico regionale,
sia stata omessa o meglio non sia stata sviluppata una parte
importantissima, trainante perché noi abbiamo uno Statuto speciale
che trasferisce alla Regione le competenze in materia di acque per
produzione idroelettrica, ma abbiamo allo stesso tempo - ed è qui
il paradosso - una legge dello Stato che impedisce alla Regione il
trasporto dell'energia prodotta, abbiamo di fatto un monopolio per
quanto riguarda la produzione di energia e soprattutto
l'impossibilità di poter trarre i benefici che la produzione
idroelettrica le dà.
A pagina 10, laddove al comma 3.2 si affronta la questione del
trasporto di energia elettrica, si liquida in poche righe il
problema per poi andarlo a riprendere a pagina 14, laddove si
sostiene che lo scenario è dominato da notevoli incertezze, in
particolare per ciò che riguarda l'ordinamento tariffario e la
possibilità per soggetti diversi da ENEL di effettuare sia
produzione che distribuzione di energia elettrica. Credo che a
questo piano energetico regionale manchi un documento importante
che poteva essere una legge regionale laddove si diceva anche con
un linguaggio semplice e diretto che l'energia idroelettrica in
Valle d'Aosta può essere trasportata in Valle d'Aosta dalla
Regione. È chiaro che questa avrebbe cozzato contro la Commissione
di coordinamento però, vorrei ricordare a quest'aula che siamo
arrivati a contenziosi dinanzi alla Corte costituzionale per
un'ecotassa sotto il Monte Bianco. E quindi siamo disposti ad
arrivare ad un contenzioso per un'ecotassa sotto il Monte Bianco e
non per rivendicare un diritto nostro? Cioè, siamo disposti ad
arrivare a discutere della facoltà di questa Regione di imporre una
tassa ai mezzi pesanti, ma non siamo disposti ad andare a battere i
pugni per avere riconosciuto quello che in parte già lo Statuto
riconosce? Il fatto di aver allegato a questo piano energetico
regionale una legge che dava alla Regione facoltà di trasporto era
un fatto importante perché se anche ci dicessero che possiamo
produrre tutta l'energia idroelettrica che vogliamo, ma poi non ce
la lasciano trasportare, capite bene che abbiamo una ricchezza da
cui però non possiamo trarre i benefici. Credo che sia questo il
punto debole di questo piano energetico regionale perché è un
elenco sicuramente di nobili intenzioni, nel senso che si dice che
si vuole coinvolgere gli enti locali nelle scelte e, nel corso di
questa legislatura sono state compiute delle scelte sul territorio
valdostano senza tenere in considerazione gli enti locali, quindi
fa piacere vedere che da oggi questo verrà fatto anche se ci sono
sette righe che trattano l'argomento.
Quindi credo che così com'è redatto, il piano stenti ad avanzare
in maniera determinata. Va altresì ricordato come l'ENEL giochi in
questa Regione un ruolo egemone e questo giustifica tutti i voti
contrari che ho espresso quando si trattava di trasferire all'ENEL
somme piccole, medie o grandi per interventi nella nostra
Regione.
Questo è un fattore che mi preoccupa, mi riferisco al fatto che
l'ENEL possa produrre circa 3 miliardi di Kwh/anno in questa
Regione pagando dei canoni di concessione a dir poco irrisori poi,
quando si ricordano all'ENEL le scelte dissennate che ha fatto
anche in materia di personale, a questo riguardo non dobbiamo
dimenticare che molte delle centrali valdostane ad oggi sono
spresidiate e ci troviamo dinanzi a situazioni paradossali tipo
operai dell'ENEL che devono scendere, parlo per la zona della bassa
Valle, tutte le mattine in quel di Quincinetto. Due a timbrare per
tornare poi nelle valle laterali laddove c'è la manutenzione da
fare nelle centrali. Dicevo, quando si pongono queste rimostranze
all'ENEL, oltre alle "liaisons" a livello europeo di cui parlava
Lanièce poco fa, l'ENEL dice che ora sono dei privati. Sì, ma fare
i privati con i canoni che pagano siamo capaci tutti a farlo.
Quindi sottolineo il fatto che si prende atto passivamente
dell'egemonia dell'ENEL in questa Regione senza aver fatto un atto
concreto perché di intenzioni ne abbiamo sentite a valanga in
quest'aula in cinque anni, ma non si è fatto un atto concreto,
quindi una legge che potesse restituire alla Regione in maniera
pratica quello che è suo.
Président La parole au Conseiller Tibaldi.
Tibaldi (Ind) Per alcune brevi considerazioni sul piano.
Condivido innanzitutto quanto espresso da chi mi ha preceduto
secondo il quale questo piano viene presentato in zona Cesarini
proprio oltre i tempi supplementari ormai, probabilmente più per
ottemperare a quello che era un obiettivo della carta programmatica
di questa coalizione di governo piuttosto che per soddisfare
esigenze e per traguardare scopi che invece questo documento, che
oggi ci viene sottoposto all'esame, dovrebbe tendere a
raggiungere.
È un documento che consta di 28 pagine, la prima metà delle
quali riassume un quadro sintetico sullo scenario esistente dando
una fotografia energetica della nostra Regione con i consumi, le
potenzialità, le varie fonti energetiche tuttora utilizzate e così
via, mentre l'altra metà, dieci pagine o poco più, formulano quello
che dovrebbe essere il vero contenuto programmatico di questo piano
e cioè una serie di principi e di intenzioni che si caratterizzano
per la loro fondamentale astrattezza. Si tratta infatti di
principi, alcuni dei quali in larga parte condivisibili, ma che se
cercano di individuare una serie di risultati da raggiungere, non
ne indicano in maniera affatto precisa qual è il percorso per
cercare di raggiungerli.
Le perplessità che sto evidenziando mi pare siano state
evidenziate non solo da chi mi ha preceduto, ma anche da
quell'autorevole Comitato scientifico che in quelle poche pagine ha
esposto una serie di dubbi e una serie di contraddizioni allo
stesso Assessore che sottendono a questo piano.
Il dato, secondo me, è ancora più eclatante se si pensa che
questa metà programmatica del documento innanzitutto è pervenuta
dopo sette anni da quella legge nazionale del ?91 che facoltizzava
le regioni di dotarsi di un piano; altre Regioni a Statuto
ordinario, ma anche a Statuto speciale, mi riferisco in particolare
alla Provincia di Trento e Bolzano, si sono ben presto dotate di
uno strumento programmatico come questo; noi abbiamo lasciato sette
anni con quasi 3 miliardi di spese per incarichi professionali di
vario tipo che sono stati citati in maniera molto precisa dal
Consigliere Viérin. Quindi se uno fa un conto, 3 miliardi di
contributi professionali per arrivare a stendere un documento di 28
pagine, la metà delle quali hanno contenuto programmatico, mi
sembra sia un po' azzardato denominarlo piano, piano che fra
l'altro è stato soprattutto redatto dai tecnici di Finaosta
saltando a pié pari quelle che sono le funzioni consultive e anche
di proposta che possono scaturire da organi consiliari come la IV
Commissione, che ha esaminato questo documento in una rapida seduta
nel recente mese di marzo. Piano che avrebbe dovuto essere il
presupposto essenziale per tutta una serie di provvedimenti o di
iniziative o di scelte che questa coalizione di governo ha portato
avanti in questi cinque anni e che sono state scelte, iniziative e
provvedimenti varati alla rinfusa proprio perché mancava e manca,
nonostante questo documento oggi venga presentato, quello strumento
di indirizzo che invece era presupposto essenziale per le scelte di
politica energetica in Valle. Penso che una delle scelte più
significative che sia stata fatta in questo senso, cioè in distonia
con quelle che sono state adottate in questi cinque anni, sia
proprio quella della Digrava che, dopo un investimento di alcune
decine di miliardi e una partecipazione azionaria della Regione in
quella Società, è stata ceduta a costo zero interamente all'Italgas
dopo che è stata stesa una rete nel centro Valle e una rete di
fondo Valle per la fornitura ad enti civili e ad aziende produttive
senza che la Regione ne abbia potuto trarre alcun beneficio. Questo
è un esempio emblematico di una di quelle scelte che a mio avviso
sono state ingiustificate e su cui, quando venne portata in aula
dall'allora Assessore Lévêque la questione, ci fu una decisa presa
di posizione in senso contrario da parte dell'opposizione, ma non è
l'unica scelta che si può catalogare come fatta alla rinfusa
proprio perché mancava un preciso strumento di pianificazione.
Per quanto riguarda il settore idroelettrico, che costituisce la
parte preminente di questo piano, avendo la Regione una ricchezza
di acque non indifferente se non unica nel contesto energetico
italiano, risalta come si voglia cercare di conservare un ruolo
protagonistico alla CVA, "Compagnie valdôtaine des eaux", Società
che, al di là di quella che è la sua connotazione giuridica, non ha
ancora ben fatto capire quali siano le sue reali intenzioni a
livello espansivo nel settore energetico aostano. E in questo piano
purtroppo non se ne fa cenno, si sa solo che alla CVA verrà
riservato un ruolo privilegiato, ma non si sa quali garanzie potrà
dare in merito alle forniture di energie, in particolare per quanto
riguarda lo sfruttamento di quali aste torrentizie e di quali
concessioni sarà beneficiaria oltre a quelle quattro di cui si è
già impossessata. La CVA non è ben definita in quella che è la sua
struttura e la sua strategia e purtroppo in questo piano non se ne
fa un cenno assolutamente approfondito.
Del pari, nel piano vengono anche ripresi come sacrosanti quei
criteri provvisori che vennero deliberati dal Consiglio regionale
nel febbraio ?95 per il rilascio delle concessioni di piccole
derivazioni d'acqua; criteri provvisori che sono stati più volte
contestati dal sottoscritto circa le contraddizioni che hanno nei
confronti del Testo Unico sulle acque, dove stabiliscono le
priorità che sono oggettivamente non condivisibili; criteri che
soprattutto sono stati messi in discussione da una recente sentenza
del Tribunale superiore delle acque pubbliche in un contenzioso fra
i privati e il Comune di Courmayeur, dove si stabilisce
l'incongruità di alcuni principi che lì sono contenuti.
La stessa cosa vale nei rapporti con l'ENEL, dove la Regione ha
dimostrato in questi anni un'estrema debolezza contrattuale nei
confronti dell'ente energetico nazionale, debolezza contrattuale
che si è manifestata con la soppressione di un distretto senza che
la Regione ne fosse stata preventivamente informata e nonostante
ciò la Regione si è impegnata a spendere diversi miliardi per
sotterrare linee elettriche aeree interamente a costo suo.
Debolezza della Regione anche nei rapporti con lo Stato tant'è che
se c'è stata un'approvazione unanime da parte di questo Consiglio
nel ?95 in ottemperanza con quanto stabilito dalla famosa legge
sulla montagna, di cercare di guadagnare per i residenti in Valle
d'Aosta l'esclusione o perlomeno la riduzione del cosiddetto
sovrapprezzo termico, però poi la Regione e i nostri Parlamentari
non sono riusciti a distanza di quattro anni ad ottenere alcunché
nei rapporti con lo Stato. Questa sarebbe stata un'importante
conquista perché avrebbe consentito un risparmio in termini di
denaro dal 30 al 45 percento a favore dei residenti in Valle, in
particolare degli utenti civili e degli utenti titolari di aziende.
Era un'importante "chance" contenuta in una legge del ?94, la legge
sulla montagna, che però non è stata assolutamente, nonostante
l'indirizzo unanime di questo Consiglio, realizzata proprio perché
la debolezza nei rapporti con lo Stato è più che mai evidente.
Borre parlava giustamente di rivendicare i diritti, ma se non
rivendichiamo questi diritti che sono canonizzati in provvedimenti
legislativi puntuali, come appunto la legge sulla montagna, tanto
vale parlare di autonomia politica che si traguarda con la
cosiddetta autonomia economica e quindi attraverso quella ricchezza
essenziale di cui disponiamo che è l'energia, cioè se non siamo
capaci di utilizzare queste opportunità che ci sono riconosciute da
leggi fatte dallo Stato, mi chiedo come riusciamo a porci ad un
tavolo contrattuale di pari dignità nei confronti dello Stato.
Per quanto concerne il piano nel suo complesso, ho evidenziato
questo carattere fondamentale di astrattezza, di norme
fondamentalmente teoriche, di principi che non indicano percorsi
precisi da seguire, ma che enunciano affermazioni in gran parte
condivisibili, ma che oltre che essere tardive sono prive di quella
concretezza che sarebbe necessitata ad un piano energetico per la
nostra politica in Valle d'Aosta.
Président La parole au Conseiller Florio.
Florio (PVA-cU) Si tratta di un argomento di fondamentale
importanza per il presente e il futuro di questa Regione, credo che
tutti ne siamo coscienti e gli interventi di tutti i colleghi che
mi hanno preceduto lo hanno sottolineato. Si tratta di un argomento
peraltro estremamente difficile, estremamente complicato perché
soprattutto strettamente connesso con quella zona nebbiosa almeno
in questo momento dei rapporti fra questa Regione e lo Stato
centrale.
Innanzitutto c'è da sottolineare il fatto, al di là di ogni
valutazione specifica nei confronti di questo piano, che finalmente
anche se con fatica per certi versi, anche se con un po' di
ritardo, questa Regione riesce a dotarsi di un documento che oserei
definire direttore nei confronti del problema dell'energia. Si
tratta del fatto di essere riusciti a dotarsi di un documento che,
proprio in quanto esistente, può consentire una sua revisione, una
sua rivalutazione, una sua anche parziale correzione, ma
soprattutto un suo seguito nei confronti di questo problema
complicato e difficile che riguarda il problema dell'energia.
Credo che debba essere reso atto all'Assessore competente che è
stato fatto comunque un impegno e uno sforzo di sintesi nei
confronti di quest'argomento nei confronti di un settore che è
segnato da pressioni le più diverse provenienti da parti
contrastanti fra di loro dal punto di vista degli interessi
specifici e diretti quindi, diamo una valutazione positiva del
fatto che si sia riusciti a portare a compimento questo lavoro.
Dal punto di vista del contenuto più specifico, non posso
nascondere che invece alcune perplessità ci animano a seguito della
lettura del documento. Prima di tutto si tratta di una questione di
incertezza documentale che non è poi ultima nell'insieme della
questione. Oggi approviamo un documento che è costituito da 29
pagine e che è titolato "Piano energetico regionale della Valle
d'Aosta", ma questo documento è il risultato di una serie di
sintesi successive, a cascata, la cui origine sta in una quantità
consistente di volumi fra di loro estremamente ricchi di dati, di
cartine, di grafici, di raffronti e quant'altro e quindi con
un'evidente, fra virgolette, superficialità e sommarietà conclusiva
determinata dal fenomeno fisico della ricerca della successiva
sintesi. Allora, la prima considerazione è di tipo dubitativo: non
sarebbe stato meglio portare in approvazione un documento anche più
consistente dal punto di vista del suo spessore fisico, un
documento cioè che contenesse al suo interno una parte più legata
alle analisi della situazione, ad esempio della situazione
produttiva e dei consumi da una parte, ad un'analisi della
situazione dei rapporti di tecnica legislativa, di diritto
costituzionale fra lo Stato centrale e questa Regione per giungere
all'individuazione più che di un obiettivo, di una pluralità di
obiettivi da perseguire nel caso in cui i rapporti fra questa
Regione e lo Stato potranno prendere nel futuro una direzione
piuttosto che un'altra. Una direzione che è attualmente nella
nebbia più totale e la cui soluzione è anche e forse soprattutto
legata alla soluzione che verrà data al termine della lunghissima
discussione che oggi è ancora in corso all'ingegneria istituzionale
del nostro Paese, ai risultati in sostanza del lavoro della
Bicamerale.
Questo non è stato fatto. Si è preferito portare alla
discussione finale un documento estremamente sintetico e per ciò
stesso in talune parti certamente anche superficiale che ha
condensato al suo interno una pluralità di questioni che sono fra
di loro strettamente collegate, ma che sono anche estremamente
complesse e questa è la prima sottolineatura di incertezza nei
confronti della valutazione di questo documento.
La seconda considerazione che voglio fare è anch'essa di ordine
generale, attinente alla filosofia che si ricava dalla lettura di
questo documento, ma che si ricava anche dagli interventi dei
colleghi che mi hanno preceduto ed è una filosofia che vorrei
sintetizzare in una battuta. Nei confronti del problema energetico
nella nostra Regione si utilizza un atteggiamento che è determinato
dall'ottimismo della volontà, dimenticando l'indispensabile
pessimismo della ragione. Cioè noi guardiamo a questo problema
dell'energia, riassunto in modo superficiale nella sola energia di
produzione idroelettrica, immaginando che dal corretto utilizzo di
questa potenzialità possa derivare a questa Regione un futuro
comunque radioso, indipendente, assolutamente autosufficiente in
rapporto a cosa? A tutto il resto del mondo, in sostanza. Noi
riteniamo giustamente che le acque siano nostre, che arrivino dai
nostri ghiacciai e dai nostri torrenti e che quindi sia diritto
storico, inalienabile, da nessuno criticabile, di poter utilizzare
questo patrimonio senza che nulla ci possa essere obiettato da
chicchessia e che tutto questo possa essere rivendicato ad un
utilizzo diretto delle nostre capacità imprenditoriali, della
nostra qualità della vita eccetera, ma le cose non stanno così o
non stanno semplicemente così. Questo è sicuramente uno dei
cannocchiali da usare per guardare a questa realtà, ma purtroppo
non è l'unico.
Noi non siamo una realtà lunare, non siamo un altipiano
posizionato ad una quota di mille metri più in alto rispetto al
resto non del nostro Paese, ma dell'Europa, non siamo cioè astratti
da tutto quello che ci sta intorno e l'energia - che è uno dei
motori centrali dello sviluppo economico da una parte e della
qualità della vita dall'altra - è una materia prima non più
nazionale, ma internazionale, non più legata all'esistenza dello
Stato italiano piuttosto che dello Stato francese o dello Stato
tedesco e via dicendo, ma legata a fenomeni che travalicano e di
grandissima distanza gli interessi propri di ciascuna di queste
enormi realtà economico-sociali. Basti dire che uno dei problemi
centrali nei confronti della tipologia energetica è determinato dai
costi: fino a quando l'ENEL continuerà a dover acquistare energia
sul mercato nazionale ai prezzi che sono fissati per legge, è certo
che non potrà rivolgersi a quei mercati nei quali invece l'energia
è prodotta a prezzi infinitamente inferiori. Ricordo a coloro che
erano andati insieme a me a visitare il reattore nucleare di
Creys-Malville quello che ci riuscimmo a dire in quei due giorni di
pullman, a cena e a pranzo, cioè che l'energia elettrica di
produzione nucleare e di provenienza francese ha un costo per Kwh
infinitamente più basso rispetto all'energia elettrica di
produzione idroelettrica di provenienza italiana e anche
valdostana. Non vorrei che dietro quest'ottimismo della volontà,
persino romantico nella sua rivendicazione che non può non vedermi
favorevole ascoltandolo, non vorrei che, nel rimanere fermi a
quest'ottimismo della volontà, si dimenticasse invece il pessimismo
della ragione e quindi la concreta valutazione di ciò che realmente
è possibile fare.
Per scendere nel concreto di quello che voglio dire, il
Consigliere Linty ha fatto riferimento a tutto il settore della
distribuzione che dovrebbe essere nelle mani della Regione. Certo,
ci mancherebbe: se uno ha il petrolio che ricava dai propri pozzi e
non riesce a trasferirlo ai quattro angoli della terra e
soprattutto nei paesi nei quali il petrolio è assolutamente
indispensabile per mantenere i livelli di produttività e di qualità
della vita che ci sono, quel petrolio non vale nulla. Ma cosa
significa, Consigliere Linty, trasportare l'energia elettrica di
produzione idroelettrica in termini di costi, in termini di
impiantistica? È una cosa incredibilmente costosa la realizzazione
di reti di questo tipo, la loro gestione, la loro messa in
sicurezza e la loro corretta conduzione tant'è che abbiamo avuto
modo in questi cinque anni di venire a conoscenza in III
Commissione dei tentativi di alcuni gruppi privati di realizzare
anche punti di produzione idroelettrica consistenti che sono poi
caduti proprio per gli oneri insopportabili legati alla
realizzazione di quel non trascurabile elemento, costituito dal
trasporto e dalla distribuzione.
Qui sottolineo un altro dei limiti di questi piano che è
costituito dall'unicità del cannocchiale utilizzato che è quello
idroelettrico. È evidente che questo cannocchiale probabilmente
dovrà rimanere predominante proprio per il fatto che ci troviamo in
mezzo ad una materia prima, fra l'altro assolutamente rigenerabile,
naturale, ed è a questa che dobbiamo badare con particolare
attenzione però, non siamo legati solo a questa tipologia
energetica, siamo legati anche a possibili altri tipi di energia
soprattutto rinnovabili.
Lamento una trascuratezza nei confronti del solare passivo
perché molta parte dei problemi e dei consumi connessi con il
riscaldamento degli edifici di gran parte di questa Regione, oso
dire del 50 percento della valle centrale, potrebbe essere
sapientemente risolto con l'energia solare passiva e con costi
relativamente contenuti ed acquisendo tecnologie che potrebbero
essere assolutamente ricche, delle quali l'Italia non è attualmente
in possesso e che sono di dominio soprattutto della progettualità
ed industrializzazione tedesca. E qui ci sarebbe veramente da fare
molto, e lo dico per certi versi per esperienza diretta, con
risparmi che possono condurre a percentuali che vanno dal 60 all'80
percento delle spese relative al riscaldamento di case uni o
plurifamiliari di contenuta dimensione, ma qui bisognerebbe
attivare - ed è solo detto in un piccolo inciso di alcune righe -
realmente cantieri laboratorio, scuole di specializzazione e perché
non pensarci, ad esempio, in relazione alla costituenda Università
della Valle d'Aosta?
Un'altra considerazione che faccio è relativamente alla
questione ormai sorpassata e finita della cogenerazione e di quella
che fu nel passato, ma lo è ancora oggi in modo di nuovo romantico,
un'aspirazione del Consigliere Borre, cioè il teleriscaldamento. La
dimensione fisica di parte dei nostri abitati di fondovalle,
l'ubicazione geografica delle maggiori concentrazioni degli abitati
di fondovalle in relazione alle attività produttive anche di tipo
siderurgico ma non solo, avrebbero consentito saggiamente e
sapientemente di estendere ad una scala considerevole ciò che è
stato fatto anche nel nostro Paese in realtà geografiche che non
erano favorevoli come la nostra. Ricordo solo Brescia, il quartiere
di Sant'Elia. Qui non è stato fatto nulla, nonostante Borre -
gliene devo rendere atto - per parecchi anni in Consiglio comunale
e anche qui abbia insistito fino a romperci la testa per certi
versi e senza riuscire a portare a casa nulla perché ciò che andava
propugnando in quel momento cozzava contro gli interessi di
bottega, di portafoglio - ma poi non so neanche quanto alla resa
dei conti - di chi in quel momento era partner della Regione nella
gestione del rifornimento del metano. Anche qui ci sarebbe dovuta
essere un'aspirazione ben più forte, ben più determinata,
ipotizzando anche la presenza specifica di finanziamenti ad hoc in
questo senso perché è con quella prospettiva e solo con quella
prospettiva che, utilizzando combustibili fossili, si può arrivare
a risparmi energetici consistenti, connessi con una formidabile
diminuzione dell'inquinamento atmosferico.
Infine, un'ultima considerazione. Il guardare all'idroelettrico
con il solo ottimismo della volontà fa passare purtroppo per noi in
secondo piano il rapporto con la questione ambientale. L'ho sentito
dire in parecchi degli interventi che già ci sono stati, ho sentito
sollevare la contraddizione presente fra questo piano energetico e
il piano territoriale paesistico, peraltro chiaramente sottolineata
dallo stesso parere del Comitato scientifico per l'ambiente ed è
vero: questo, Assessore, è presente nel documento e ce ne dogliamo
senza paura. Soprattutto viene affermata in questo documento
l'esigenza di passare da una produzione idroelettrica ad acqua
fluente ad una produzione idroelettrica a bacino per guadagnare in
termini di potenza. Da notare bene che in termini economici
l'affermazione fatta dal documento è corretta: è più pregiata
l'energia idroelettrica utilizzabile nelle fasi di punta piuttosto
che quella ricavabile per acqua fluente semplicemente ed
utilizzabile nel corso delle 24 ore. Non c'è ombra di dubbio che
servirebbe di più quell'altra, ma allora io provocatoriamente
sostengo che servirebbe ancora di più la realizzazione di energia
idroelettrica con acqua proveniente da bacino nel caso in cui ci
sia anche il bacino di valle e quindi si ripompi a monte la stessa
acqua utilizzata durante il giorno nella notte e via dicendo. La
soluzione poi è inarrestabile, badate bene, ma allora quale compito
ha il politico se non quello di contemperare le esigenze diverse
che sono presenti in una società e quindi in questo caso da una
parte la necessità di ottenere più energia e dall'altra però di non
perdere definitivamente il patrimonio ambientale che possediamo?
Noi sosteniamo che sia indispensabile contemperare le due esigenze
e, considerato che questo Consiglio nel PTP ha definito la non
attuabilità ai fini paesaggistici degli impianti a bacino, qui oggi
vogliamo ribadire in questo documento che la prospettiva per il
potenziamento del settore idroelettrico non deve tener conto
dell'ipotesi tecnica definita dalla progettazione di impianti a
bacino. A questo proposito presento una serie di emendamenti al
documento.
Il primo si riferisce al punto 3.1, La produzione di energia
idroelettrica, pagina 10, penultimo capoverso, aggiungere:
"Trattasi ovviamente di possibilità da sottoporre ad esame puntuale
e a specifica valutazione di impatto ambientale".
Il secondo si riferisce al punto 5.1, Piano di potenziamento del
settore idroelettrico, pagina 17, 2° capoverso, 1° punto,
cancellare da "in questo caso" sino alla fine della frase. Al 2°
punto dello stesso 2° capoverso cancellare da "attraverso..." sino
alla fine della frase.
Al punto 5.1, Piano di potenziamento del settore idroelettrico,
pagina 19, 2° capoverso, cancellare l'ultima frase.
Al 3° capoverso, 2° punto, cancellare da "ma nel caso..." sino
al termine della frase.
Al 3° punto del 3° capoverso cancellare da "anche se ciò..."
sino al termine della frase.
Al 4° capoverso, nel 3° punto cancellare da "che potrebbero..."
sino alla fine della frase.
Infine, 4° punto, cancellare tutto il punto da pagina 19, pagina
20 e pagina 21.
Al punto 5.3, Piano di sfruttamento di altre fonti rinnovabili,
pagina 22, 4° capoverso, cancellare da "in ottemperanza..." sino a
"si conferma".
Président La parole au Conseiller Linty.
Linty (LNPIAP) Solo per alcune precisazioni. Quando mi riferisco
al vettoriamento ed alla distribuzione dell'energia idroelettrica
in Valle d'Aosta da parte della Regione, lo faccio per un motivo
molto semplice: perché mi rendo perfettamente conto dei danni che
potrebbe causare una distribuzione fra virgolette selvaggia, nel
senso che laddove abbiamo nel nostro territorio una maggiore
concentrazione di centrali idroelettriche, ci sarebbero dei
benefici sicuramente per gli utenti, mentre laddove di centrali
idroelettriche ce ne sono in misura inferiore oppure non ce ne sono
ci sarebbero dei danni. Quindi il fatto che la distribuzione e il
vettoriamento siano organizzati a livello regionale è spinto
soltanto dalla considerazione che su tutta la Regione viga lo
stesso costo del Kwh. Sono sempre stato un nuclearista convinto e
sono pienamente d'accordo della necessità di predisporre i piani
energetici almeno a livello comunitario.
Sul fatto che l'energia della Valle d'Aosta sia di tutto il
mondo posso avanzare qualche perplessità però, ricordo
perfettamente che, quando si trattò di votare il referendum
sull'energia termonucleare, mi trovai in minoranza - si vede che è
un destino -, fatto il referendum tutti contenti, non c'è più
l'energia termonucleare in Italia; bene. Alla Valle d'Aosta che
abbiano chiuso Trino Vercellese gliene può fregare meno di zero
perché, dal punto di vista incidentistico, Trino Vercellese
rappresentava una paura o un pericolo per la Valle d'Aosta
sicuramente inferiore da Creys-Malville o dalle centrali
termonucleari svizzere che ci sono vicino a Zermatt quindi, è
chiaro che queste devono essere scelte che o si affrontano a
livello comunitario, in quel caso da tutta l'Unione Europea viene
tolta l'energia termonucleare e allora ha un senso, ma che noi ci
troviamo a dover sostenere dei costi di produzione e di utilizzo
dell'energia elettrica più elevati per delle scelte fatte da
qualcuno a ragion veduta, ma che poi hanno dato i loro frutti su
tutto: pensiamo a quanti Kwh ci sono su un'autovettura, quanto
incida il costo ancor più che ci sono delle catene di produzione
con elettrosaldature meccaniche e così via per cui, il fatto che il
Kwh incidente sull'autovettura sia superiore nel nostro Paese
rispetto che ad altre parti in Europa, deve far riflettere circa la
programmazione energetica.
Teniamo in considerazione anche un'altra cosa, Consigliere
Florio: è vero che ci sono dei costi molto elevati, distribuire e
vettoriare energia comporta dei costi sicuramente elevati, però non
possiamo analizzarlo - e qui mi assumo la responsabilità di un
eventuale errore che ho fatto nel precedente intervento - in
maniera settoriale. Dobbiamo considerare quanto si spende in Valle
d'Aosta per riscaldamento a combustibili liquidi in un anno; vi
siete mai chiesti quante tonnellate di nafta vengono utilizzate in
Valle d'Aosta per il riscaldamento? Vi siete mai chiesti perché in
Svizzera la fornitura minima che fa la società elettrica è di 10
Kw? Il contatore più piccolo che c'è in Svizzera, quando si va ad
allacciare un monolocale, comporta 10 Kw, qui da noi per averne 6
bisogna fare i salti mortali senza contare i costi che l'ENEL fa
pagare per avere 6 Kw di contatore. È chiaro che la distribuzione e
il vettoriamento vanno inserite in quest'ottica forse un po' più
globale. Quando impareremo, come dai Paesi confinanti, a
riscaldarci con energia idroelettrica, qui andiamo ad abbattere dei
costi di approvvigionamento di petrolio e comunque di derivati,
avremo poi un abbattimento dei costi di quelli che sono il
vettoriamento e la distribuzione. D'altronde mi viene da pensare
che se l'ENEL non molla l'osso, avrà la sua bella convenienza a
farlo. Non credo che l'ENEL faccia della beneficenza a tutti gli
utenti dell'energia elettrica valdostana, quindi si saranno fatti i
loro bei conticini. È chiaro che se viene fatta una "deregulation"
totale, quindi viene fatta una privatizzazione selvaggia della
distribuzione, posso anche comprendere gli elevati costi a cui si
va incontro, ma se la cosa rientra in un piano di contenimento
anche delle spese energetiche, credo che stia in piedi.
Président S'il n'y a plus d'autres conseillers qui demandent la
parole, je déclare close la discussion générale. La parole à
l'Assesseur à l'industrie, à l'artisanat et à l'énergie,
Mafrica.
Mafrica (GV-DS-PSE) Innanzitutto una considerazione su cosa
stiamo approvando. Stiamo approvando un documento, direttorio lo ha
definito Florio, che è la sintesi di 10 allegati che mi auguro
siano stati esaminati con attenzione da parte delle commissioni.
Fra questi 10 allegati il primo era una relazione finale che
costituisce l'oggetto poi sintetizzato nel documento che è oggi
all'esame del Consiglio. Gli altri allegati erano un volume sul
bilancio energetico regionale, un volume sull'evoluzione e sulle
prospettive del sistema energetico con tutta la documentazione che
riguarda le leggi, i provvedimenti e l'analisi di queste norme
comprese le leggi che riguardano "l'authority", o la relazione
presentata dal Senatore Carpi in merito agli scenari della
privatizzazione dell'ENEL. È un documento molto interessante e
completo, non credo che si possa dire che non sia aggiornato. E poi
esiste uno studio preciso che individua fisicamente anche la
localizzazione, le potenze, la producibilità delle centrali
possibili, nuove, ad acqua fluente; esiste uno studio sulle
centrali esistenti con analisi della producibilità, della potenza e
di tutte le caratteristiche tecniche. C'è il sesto volume che
riguarda l'analisi idrologica, dove sono state studiate per ogni
asta torrentizia le curve di portata giorno per giorno partendo
dagli studi di inizio secolo del Pulselli, verificando le
misurazioni fatte durante lo Studio Masoli tenendo conto delle
indicazioni dello Studio di bacino di Murari Quinson con
aggiornamenti fatti per l'occasione. Il settimo volume, di 200
pagine, è lo strumento di riferimento per l'aggiornamento del piano
energetico regionale, un modello matematico di previsione degli
scenari con cui sono stati costruiti scenari al variare delle
tariffe, al variare delle ipotesi di disponibilità o meno di
centrali da parte della Regione. C'è poi un ipertesto sulle
interazioni delle linee di trasporto di energia con il territorio e
un altro strumento informatico in cui sono contenuti tutti i dati
sotto forma di "database" degli impianti e delle infrastrutture a
carattere energetico. Infine, c'è un modello di utilizzazione delle
pompe di calore elettrico come esempio di utilizzazione di nuove
tecnologie nella Regione.
Questo per dire che non si può affermare che non sia uno studio
completo, articolato con tutta la documentazione necessaria. Io
credo che il piano energetico della Valle d'Aosta per questi motivi
sia il più completo di tutti i piani esistenti anche perché la
Regione è piccola, da anni si occupa di queste cose, è stato
possibile scendere nei dettagli molto più che in ogni realtà
regionale.
Alcuni considerazioni fatte dai consiglieri che ringrazio tutti
per il contributo portato, sono relative alle possibilità di esame
del documento. Il documento è stato sottoposto, nel corso della sua
stesura, su richiesta del Consigliere Parisi, allora Presidente
della III Commissione, anche all'esame delle commissioni comunque,
a partire dai primi di marzo, non di aprile, tutta la
documentazione era a disposizione dei consiglieri e i tecnici
incaricati sono stati a disposizione delle commissioni per ogni
richiesta.
Alcuni consiglieri hanno fatto riferimento ad un parere del
Comitato scientifico per l'ambiente. Devo osservare che a volte
questi pareri sono stati visti dagli stessi consiglieri come
strumenti negativi, riferiti a scelte dei comuni o a scelte
dell'Amministrazione regionale, in questo caso sono state sposate
così come portate.
Devo dire che l'ottica con cui guarda il Comitato scientifico
per l'ambiente è un'ottica particolare e in questo caso, poiché nel
parere si fa riferimento al fatto che non ci sia stato un
collegamento con il PTP, devo dire che forse la documentazione
allegata non è stata esaminata da parte del Comitato scientifico
per l'ambiente con la dovuta attenzione perché nel nono volume,
ipertesto sulle interazioni delle linee per il trasporto con il
territorio, ci sono considerazioni di collegamento con il PTP,
quindi ci sono una decina di pagine che collegano il piano
energetico e il piano territoriale paesistico. Infatti nell'indice
si legge: le indicazioni del PTP, le linee programmatiche, il ruolo
del PTP nella programmazione regionale, l'esame delle direttive nei
confronti delle infrastrutture, le norme di attuazione, la
relazione illustrativa, infrastrutture e norme generali. Ci sono
quindi questi collegamenti e probabilmente non sono stati esaminati
in quel parere.
Quanto al fatto degli incontri promossi dall'Assessore con altri
soggetti, sono stati incontrati i produttori e i sindacati. La
scelta delle commissioni è una scelta autonoma di questi organismi
che non credo dipenda o possa dipendere dalle volontà della Giunta
perché la Commissione, quando ha la documentazione allegata,
procede nell'esame secondo le sue modalità.
Diceva il Consigliere Viérin che il piano energetico non
analizza fino in fondo le questioni dei trasporti; questo Consiglio
ha approvato già un piano per i trasporti e il documento fa
riferimento alle indicazioni di quel piano. Questo è il piano
energetico regionale, non è il piano specifico per i trasporti.
In merito alla proposta di legge presentata dal Gruppo degli
Autonomisti, è stato detto in Commissione da parte dei tecnici e da
parte dell'Assessore che l'iniziativa viene ritenuta valida perché
risponde alle indicazioni del piano, ma non nella forma presentata
perché si limitava ad intervenire nei comuni dove il comune fosse
d'accordo per predisporre una rete di servizio di GPL. Questo fa
dipendere la scelta dalla volontà del Comune di fare o non fare la
rete, dalla volontà dell'imprenditore privato di intervenire.
La disposizione che invece è allo studio da parte degli uffici
si riferisce agli utenti che possono trovarsi anche in comuni già
serviti dal metano, ma nel caso in cui si trovino in una frazione
isolata per cui non sarà possibile arrivare con la rete del metano,
cioè l'indicazione è di avere un intervento che sia generalizzato
nelle zone dove non può arrivare il metano e non soltanto come
soluzione proposta nel disegno di legge presentato dagli
Autonomisti nella direzione di comuni in cui si predisponga una
rete.
Ci sono poi alcune considerazioni che confondono il piano
energetico con il piano delle acque, mentre di piani energetici a
livello nazionale esistono alcune regioni che li hanno predisposti,
il piano generale delle acque, che è stato richiesto dalla "legge
Galli", non mi pare sia stato ancora predisposto da alcuna regione
perché riguarda le acque anche ai fini degli usi potabili ed
irrigui quindi, il piano generale delle acque è uno strumento che
ha una visione diversa: i piani energetici valutano le acque per la
loro utilizzabilità ai fini idroelettrici, i piani delle acque
hanno funzioni più generali. Come Regione abbiamo approvato in
questa direzione proprio nell'ultimo Consiglio la legge sul regime
idrico e in questo senso il piano energetico predispone una serie
di scenari che danno indicazioni rispetto all'evoluzione della
situazione. Essi danno anche indicazioni che la Giunta ha iniziato
a portare avanti in questo periodo, nonostante non fossimo ancora
arrivati all'approvazione del piano energetico.
La prima indicazione è la seguente. Si tratta di vedere se si
riesce a sbloccare la possibilità di utilizzare i consorzi. In
questo senso la Giunta regionale ha deliberato - ed affronterà il
confronto con lo Stato - di appropriarsi delle competenze derivanti
dal DPR n. 1142 che trasferiscono alla Regione competenze in
materia di industria, giungendo alla conclusione che può essere la
stessa Regione a dare le autorizzazioni ai consorzi salvo
discussione con lo Stato in eventuali contenziosi sollevati dallo
Stato quindi, la prima indicazione del piano è di operare per far
funzionare i consorzi esistenti.
La seconda indicazione è di ricercare, se possibile, con l'ENEL
degli accordi che portino alla possibilità di utilizzare le reti
per il trasporto, a questo proposito il Consigliere Linty ha fatto
osservazioni su pagina 14, io lo prego di guardare a pagina 16 del
documento in cui si vede come vengano formulate delle proposte
specifiche per ciò che riguarda il trasporto che sono di questo
tipo. Una prima soluzione se si andrà verso un modello in cui le
reti di trasporto saranno come le autostrade per cui chi le usa
paga una quota per Kwh, è quella dell'accesso alla rete di
distribuzione mediante pagamento di una tariffa, questo se verrà
conservato all'ENEL il compito di trasportare con libertà di
accesso dalla produzione e per la distribuzione con il passaggio
sulle reti ENEL nel caso che venga mantenuto questo monopolio.
Viene previsto come seconda possibilità l'acquisto da parte di un
soggetto locale di un ramo di azienda dell'ENEL relativo alle reti,
cioè si decide di non costruire altre reti, eventualmente in
seconda istanza si pensa all'acquisto delle reti ENEL. Viene
proposto al terzo punto che si cerchi un accordo per una società
mista fra Regione Valle d'Aosta, o un soggetto di sua emanazione, e
l'ENEL per la distribuzione dell'energia elettrica.
Si danno anche indicazioni rispetto alla legge. Parlava il
Consigliere Linty di una legge, nel primo capoverso di quella
pagina si dice che la principale azione da intraprendere è
costituita dall'emanazione di una nuova norma di attuazione, cioè
non basta una legge ordinaria del Consiglio, occorre una norma di
attuazione dello Statuto che riconosca alla Regione la facoltà di
impresa per poter trasportare e distribuire energia, quindi c'è
un'indicazione in questo senso.
Soltanto nell'ipotesi di non riuscire attraverso le leggi che
già sono state emanate da questo Consiglio e le leggi che sono in
discussione e, nel caso che non si abbia nessun accordo possibile
con lo Stato e con l'ENEL, finché avrà questo ruolo, è previsto,
dopo aver utilizzato le indicazioni del piano per sfruttare
l'energia idroelettrica residua che non prevede - sono impianti ad
acqua fluente - la costruzione di bacini, di valutare l'ipotesi che
la Regione costruisca bacini capaci di dare la potenza, ma dopo
aver verificato che non è possibile acquistate centrali ENEL, fare
società miste con l'ENEL per poter disporre della potenza
necessaria, si prenderà in considerazione quest'ipotesi.
A me il percorso, anche se complesso, sembra definito, quindi
l'obiettivo è l'autonomia energetica, riuscire a produrre gli 800
milioni di Kwh necessari, 220 sono già nella disponibilità di CVA,
150 di produttori locali, 220 ulteriori - e si arriva a circa 600 -
possono essere prodotti con impianti ad acqua fluente già
individuati. Per arrivare a 800 si cercherà un accordo per una
società mista o per l'acquisto di un ramo di azienda con l'ENEL,
nel caso che non si riuscisse a percorrere questa strada - il piano
è un piano dinamico - viene proposta la possibilità di valutare
nuovi impianti fino al raggiungimento dell'autonomia energetica
anche esaminando la possibilità di disporre potenze e quindi di
impianti dotati di serbatoi o bacini.
È stata fatta l'osservazione che solo Finaosta ha operato ad
alti costi; il costo di questo piano energetico, non di iniziative
precedenti che non hanno quella caratteristica, è di 850 milioni,
come ha riferito il Consigliere Viérin, ma non è vero che è stato
studiato solo da CVA e Finaosta. Tutto il volume degli scenari è
stato predisposto dal Politecnico di Torino e tutta l'analisi
idrologica è stata fatta con la consulenza di Idrodata, cosa che è
riportata nella documentazione allegata e che sarebbe emersa dopo
un esame attento. Il piano quindi è stato costruito, aggiornato
alle più recenti disposizioni e con indicazioni che riguardano sia
la proprietà delle subconcessioni, sia le funzioni amministrative
per la Regione, sia la possibilità per la Regione di esercitare il
ruolo di impresa.
Ci sono proposte che già in parte sono state recepite in questi
mesi dalla Giunta regionale e proposte al Consiglio; ci sono
indirizzi che possono rappresentare per i prossimi anni perché il
piano è dinamico e ha una base che può essere aggiornata sia per il
bilancio energetico, sia per il cambiamento degli scenari entro
alcuni anni seguendo l'evoluzione dell'ENEL e la sua prevista
privatizzazione.
Chiarello ci rimprovera di aver nascosto il parere del Comitato.
Nella delibera con cui abbiamo inviato questo documento all'esame
del Consiglio è scritto che è stato esaminato il parere, lo ha
letto Dujany con l'osservazione, ne abbiamo tenuto conto
parzialmente e non ne abbiamo tenuto conto per altri punti
soprattutto perché l'impostazione del parere del Comitato
scientifico per l'ambiente è un'impostazione non critica di per sé,
ma critica in un'ottica puramente ambientale che non lascia lo
spazio richiesto alle previste iniziative di sviluppo che un piano
energetico deve avere nei confronti delle attività produttive e dei
consumi di questa Regione.
In quanto alla definizione delle subconcessioni, so che il
Consigliere Chiarello più volte si è astenuto su alcune
subconcessioni che il Consiglio ha approvato nel frattempo. La
somma di tutte le subconcessioni approvate da questo Consiglio in
questi tre anni non arriva a 3000 Kw per una produzione di 15
milioni di Kwh, cioè le subconcessioni che il Consiglio ha
approvato non hanno rilievo rispetto ad una potenzialità di oltre
1,1 miliardi di Kwh possibili di potenzialità residue e rispetto
alle indicazioni che si danno per l'utilizzo di tutta l'energia
idroelettrica di questa Regione. Con l'approvazione della legge per
il regime idrico si sono recepite in legge - come Tibaldi ha
osservato - le indicazioni per ciò che riguarda il minimo deflusso
vitale e si sono invece introdotte delle variazioni per ciò che
riguarda le priorità dei subconcessionari con la legge sul regime
idrico.
Borre ha espresso la sua soddisfazione perché c'è un giudizio
positivo sul teleriscaldamento. Contrariamente a quello che afferma
il Consigliere Florio, credo che se alcuni territori vogliono
concentrare in un unico apparato di produzione e di utilizzazione
del gas l'attuale disponibilità, la cosa sia ancora possibile. È
vero che Digrava non ha mai voluto intervenire in questo senso, può
darsi che anche per Digrava in alcuni territori questa condizione
possa oggi rappresentare un'opportunità differente.
Devo dire, sempre riprendendo ciò che diceva Florio, che
l'ottica di questo piano e dei documenti allegati è proprio quella
che Borre sostiene come necessaria, vale a dire un'ottica in cui la
Regione raggiunga l'autonomia energetica e possa utilizzare a fini
produttivi le proprie acque. E si danno indicazioni sul piano delle
leggi da proporre e sul piano degli interventi da fare nei
confronti dell'ENEL perché quest'obiettivo venga raggiunto. Credo
che se si va a discutere con l'ENEL e con alcuni funzionari dei
ministeri, si abbia subito più chiaro quanto sia coraggiosa e con
l'ottimismo della volontà la posizione regionale rispetto a come a
volte può apparire o può essere presentata. Le posizioni del piano
sono per raggiungere quest'obiettivo che è un obiettivo che solo
questa regione ha e vengono indicate le strade per
raggiungerlo.
Il Consigliere Lanièce chiedeva se c'è un'incertezza, il sesto
volume sull'analisi idrologica contiene l'analisi, le curve di
portata e la valutazione di tali curve a 91 giorni, a 182 giorni, a
284 giorni, a 355 giorni di tutte le aste, quindi l'analisi è stata
fatta e se interessa si può verificare.
Sui consorzi, dice Lanièce, la posizione dell'ENEL è
completamente contraria; lo sappiamo, non la condividiamo e con
questa delibera, con cui si dà applicazione al DPR n. 1142, abbiamo
voluto entrare in contrasto con l'ENEL su questo piano dicendo che
deve essere la stessa Regione ad autorizzare i consorzi. Il DPR
prevede che sia la Regione ad esercitare i compiti del Ministero
dell'industria ed è il Ministero dell'industria che deve dare
questi pareri; se la Regione esercita lei questa funzione,
evidentemente la può esercitare anche per autorizzare i consorzi.
Questa è la tesi che abbiamo sostenuto, tesi che è completamente
contrapposta e che ci porta ad uno scontro frontale con le
posizioni assunte dall'ENEL.
C'era una proposta fatta da alcuni, io la capisco; il piano
energetico regionale arriva a fine legislatura quando il Consiglio
ha già iscritto tanti argomenti pertanto, non è stato possibile
esaminarlo con il tempo dovuto. Questo però non significa che non
si debba intervenire oggi perché avere oggi un documento approvato
dal Consiglio che dà queste indicazioni per raggiungere l'autonomia
energetica, significa rafforzare l'azione della Regione nei
contenziosi in corso e nelle discussioni politiche in corso con il
Governo. Quando affermiamo nel piano votato dal Consiglio alcune
cose, abbiamo un rafforzamento delle posizioni regionali anche per
questi atti di cui parlavo, per esempio la delibera per dare
l'autorizzazione ai consorzi, o altri provvedimenti di legge che
sono in discussione o che lo saranno nei prossimi mesi. E anche
affermare queste cose con un documento regionale, valorizza
l'iniziativa che i Parlamentari costantemente hanno avuto e
continueranno ad avere per difendere i principi degli articoli 7,
8, 9 e 10 dello Statuto in direttive, in iniziative che ancora a
livello nazionale saranno in questi mesi mandate avanti.
Il Consigliere Dujany ha fatto alcune osservazioni sul Comitato
scientifico, devo dire che non sempre gli organismi che devono dare
dei pareri, danno dei pareri di cui si può tener conto fino in
fondo, in questo caso sono pareri consultivi. Del parere del
Comitato scientifico per l'ambiente in parte si è tenuto conto
apportando alcune modifiche che sono scritte in carattere diverso
nel testo, ma l'impostazione stessa differiva da quella discussa a
lungo nella Giunta per cui si è ritenuto di non accogliere le altre
osservazioni. Al Consigliere Linty mi pare di aver dato una
risposta.
Il Consigliere Tibaldi accusa di astrattezza il documento.
Ripeto che il documento è la sintesi di una sintesi di 10 allegati,
non si può parlare di 28 pagine, si parla di tutta questa
documentazione che è stata a disposizione delle commissioni.
L'astrattezza dipende dal fatto che il giudizio politico che dà il
Consigliere Tibaldi sul ruolo dello Stato e sul ruolo della Regione
è diverso da quello contenuto nel documento. Il Consigliere Tibaldi
in tutta la discussione sulle concessioni ha sempre sostenuto -
cerco di coglierne il senso - in primo luogo che non ci si doveva
discostare dal T.U. del ?33, in secondo luogo che non doveva
esserci un intervento della Regione o di sue società in questa
materia che deve essere lasciata ai privati. L'impostazione di
questo tipo di documento è di raggiungere l'autonomia energetica
con la CVA e i produttori locali; vengono graduate le iniziative e
vengono indicati i percorsi per ottenere questo risultato. Sarà
astratto, ma questo che si approva da parte del Consiglio è un
documento politico che viene dall'analisi di più documenti
tecnici.
La CVA che ruolo ha? Oggi ha 220 milioni di Kwh, i privati ne
hanno 150, 220 sono possibili oggi rispettando il minimo deflusso
vitale, rispettando i territori protetti e con impianti ad acqua
fluente; la CVA ha oggi questo ruolo di strumento della Regione per
attuare una politica energetica. Fino a quando non cambierà
quest'orientamento, ha un ruolo particolare; il 100 percento delle
azioni di CVA è posseduto da Finaosta che a sua volta ha avuto i
fondi da parte della Regione.
L'acquisto delle centrali per 85 miliardi nel ?94 ha consentito
in questi primi 4 anni un utile di circa 10 miliardi all'anno, CVA
ha presentato i progetti per riammodernamento delle centrali, sta
facendo tutti gli investimenti necessari per prolungare le
concessioni, contribuisce agli studi in materia energetica, quindi
mi pare che stia esercitando un suo ruolo che potrà diventare più
importante per il futuro.
In merito ad alcune considerazioni di Tibaldi sull'ENEL, si è
discusso più volte con l'ENEL in merito alla sua riorganizzazione;
con l'intervento regionale si è mantenuto alla delegazione della
Valle d'Aosta in concreto un ruolo che anche in discussioni fatte
tempo fa continua ad essere significativo; è aumentata la
responsabilità del settore ENEL per la produzione in Valle d'Aosta
che si espande verso aree del Piemonte; in questa materia la
discussione con l'ENEL è sempre aperta; non credo che si possa dire
che l'ENEL ha fatto quello che ha voluto. L'ENEL si è confrontata,
alcune cose sono state ridiscusse, altri elementi sono ancora
aperti.
L'intervento della Regione sulla legge per la montagna c'è stato
in accordo con altre regioni. Ho risposto al Consigliere Parisi con
un'interpellanza, alcune iniziative sono all'attenzione del
Ministero delle risorse agricole proprio in direzione di eliminare
alcune tasse che vanno fino ai 30 Kw di potenza e per abbattere le
imposte sul gasolio mentre, per ciò che riguarda il sovrapprezzo
termico, la formula diceva "Il CIPI può...", si faceva riferimento
ad un organismo che non esiste più e il "può" è stato interpretato
finora - ma con un'azione invece da parte della Regione molto
pressante per ottenere il risultato contrario - come "non è detto
che si debba".
Venendo alle osservazioni del Consigliere Florio, credo che
abbia ragione sul fatto che si poteva presentare tutta la
documentazione magari in modo diverso e non con questa procedura
delle sintesi successive. È stata una scelta legata alla necessità
di avere un documento preciso su cui discutere e su cui poi
proporre nel caso emendamenti. Esiste sicuramente incertezza, per
ciò che riguarda la futura collocazione dell'ENEL, esiste
incertezza anche per ciò che riguarda i poteri della Regione;
abbiamo predisposto uno strumento - che io continuo a valorizzare
nonostante nessuno finora vi abbia fatto riferimento - di
modellizzazione degli scenari per la scelta delle opzioni più
opportune che ci può aiutare a seguire questi elementi ancora
incerti. Le indicazioni date dal piano vanno comunque nella
direzione dell'autonomia energetica e del miglioramento delle
condizioni ambientali.
Quanto alle questioni che Florio poneva come ottica particolare
del piano - parlava di ottimismo della volontà e di pessimismo
dell'intelligenza -, credo che siano delle ottiche necessarie per
affrontare con la dovuta capacità e con il fondamento di consenso
necessario l'evoluzione che ci sarà in questo settore. Non mi pare
che qui si vada avanti con delle pure affermazioni di principio, si
indicano delle strade di confronto con lo Stato nella Commissione
paritetica, con il Governo, per ciò che riguarda leggi nuove da
fare, con l'ENEL per ciò che riguarda possibilità di fare società
miste per la produzione e la distribuzione, pertanto non credo che
si possa dire che c'è solo della volontà, ma si indicano anche dei
percorsi.
Rispetto ad altre osservazioni del Consigliere Florio, il solare
è stato preso in considerazione, forse non nella misura da lui
ritenuta opportuna, ma abbiamo approvato nell'ultimo Consiglio una
modifica al disegno di legge n. 62/93 che consente di andare verso
l'utilizzazione di pannelli solari sia per produrre calore, sia per
produrre energia. Questo disegno di legge permette anche
l'utilizzazione di nuove tecnologie come le pompe di calore e nel
documento fra le tecnologie da approfondire viene anche data
l'indicazione per l'utilizzo nei trasporti di auto o di autobus
elettrici, se questo sarà consentito dalla tecnologia. Si parla
anche di sperimentare in Valle d'Aosta, dove esiste energia
elettrica ed acqua in quantità abbondanti, la possibilità di
tecnologie dell'idrogeno vale a dire veicoli che possono funzionare
ad idrogeno invece che con le tecnologie attuali. Rispetto agli
emendamenti, devo purtroppo dire che, recependo la volontà della
Commissione che già li aveva esaminati, non credo che sia possibile
accoglierli.
Président La parole au Conseiller Tibaldi.
Tibaldi (Ind) Visto che sono stati presentati degli emendamenti
da parte del Consigliere Florio, chiedo cinque minuti di
sospensione per una riunione con i Gruppi di opposizione.
Président Le Conseil est suspendu.
Si dà atto che la seduta è sospesa dalle ore 12,20 alle ore
12,37.
Président On peut reprendre les travaux du Conseil. La parole au
Conseiller Viérin Marco pour déclaration d'intention.
Viérin M. (Aut) Ho chiesto la parola per dichiarazione di voto
che, come tutti hanno capito, non sarà favorevole, ma anche per
riesaminare le controdeduzioni che l'Assessore ha posto sul mio
intervento iniziale e sull'intervento di altri colleghi per meglio
spiegare le ragioni complessive del perché noi, lo anticipo, non
voteremo questo disegno di legge, anzi voteremo contro.
L'Assessore Mafrica ha esordito con una battuta di questo tipo:
sappiamo cosa stiamo approvando. Io penso che chi dice una battuta
di questo tipo, abbia anche delle perplessità per sentirsi in
dovere di dirla, perplessità che poi si riscontrano nel lungo
intervento dell'Assessore in risposta agli interventi dei colleghi
e del sottoscritto.
L'Assessore dice che questo è un documento di sintesi che
demanda il tutto a dieci allegati che sono circa mezzo metro di
volumi di materiale - da qui la difficoltà per noi di poter leggere
tutta la documentazione con il tempo che abbiamo avuto a
disposizione -, materiale che poi è stato riportato in sintesi nel
documento presentatoci, ma che sicuramente il Comitato scientifico
per l'ambiente avrà analizzato. Proprio per questo l'Assessore ci
dice che si doveva andare a vedere lo studio delle centrali
esistenti, poi l'analisi delle aste torrentizie e le varie analisi
di altro genere. Collegandosi a tutto questo l'Assessore cade in
contraddizione perché, per giustificare la spesa, che si aggira sui
3 miliardi come spesa complessiva di progettazione e di definizione
di questo piano, dice che solo quegli 850 milioni più IVA (circa 1
miliardo) sono stati decisi da questa Giunta e sono rivolti a
questo piano. Non è così, Assessore perché se lei fosse andato a
leggersi quel mezzo metro di roba che è il totale dei volumi ai
quali lei si è riferito, si sarebbe accorto che l'80 percento di
quanto scritto è una ricopiatura degli altri studi fatti nel 1988 e
nel 1992 prima dal Prof. Boffa e poi da Quinson ed altri quindi,
tutti i soldi che sono stati messi per questo studio contribuiscono
alla spesa perché è stato riportato l'80 percento degli studi
precedenti, anche se con una formulazione appena un po' diversa, a
partire dall'analisi delle aste torrentizie e dallo studio delle
centrali esistenti, non capisco come non si possa tener conto della
spesa complessiva che si aggira sui 3 miliardi per fare questo
studio. E qui, come dicevo, c'è contraddizione.
Poi l'Assessore analizza il nostro stupore in merito al parere
del Comitato scientifico per l'ambiente e ricorda come siamo stati
proprio noi a contestare che questo Comitato è molto vicino alla
maggioranza e quindi può dare dei pareri di parte, ma il nostro
atteggiamento è dovuto proprio a questo, Assessore: lei ha
rafforzato la nostra tesi. Visto che noi riteniamo che è quella la
situazione, arrivare al punto che il Comitato scientifico per
l'ambiente fa una relazione così pesante, vuol dire proprio che era
obbligato, che non poteva fare relazioncine di favore più di tanto.
Non vorrei ricordarle alcuni passaggi, ma quando lei mi dice,
citando la relazione: "visto il parere formulato in data 26
febbraio dal Comitato scientifico per l'ambiente secondo quanto
previsto; evidenziato che, alla luce di tale parere, sono state
introdotte alcune modifiche mentre non sono state accolte altre
osservazioni", non precisa quali osservazioni sono state accolte e
quali no. Anche perché da inizio marzo ad oggi è passato un mese,
il piano energetico è stato quindici giorni in Commissione e non ci
risulta che siano state portate modifiche se non quelle del
Consigliere Florio formulate oggi in aula sulle quali dovremo
ragionare sotto un altro aspetto. Anche qui lei cade in
contraddizione e non riesce a trovare un appiglio...
(interruzione dell'Assessore Mafrica, fuori microfono)
... allora ci doveva dire quali, Assessore. E buon senso avrebbe
voluto che, su un parere formulato da questo Comitato scientifico
in merito a quegli accoglimenti, lei facesse riformulare un altro
parere del Comitato, cosa che non è avvenuta e mi chiedo il
perché.
Quando abbiamo fatto il rilievo che non sono state sentite le
forze sociali, i sindacati, gli operatori economici, i produttori e
gli enti locali, che sono interessati fortemente a questo discorso,
lei ha detto che era vero, ma che non poteva entrare nel merito
delle scelte delle commissioni perché, essendo slegate dalla
maggioranza, se volevano potevano farlo. Lei ha poi aggiunto: "io
l'ho fatto e li ho chiamati nel mio ufficio". Questo non mi sta
bene, l'ho detto all'inizio perché o il Consiglio è il Consiglio
oppure si scioglie il Consiglio e si elegge solo una Giunta.
Sulla proposta che abbiamo fatto per l'utilizzo nei piccoli
comuni del GPL in maniera autonoma, toccando l'aspetto
dell'utilizzazione di altre fonti oltre a quell'idroelettrica e
quindi del metano, lei ha fatto due ragionamenti che non
condividiamo per niente.
Primo ragionamento. Lei dice che non va bene la proposta del GPL
formulata dal Gruppo degli Autonomisti, proposta di legge che come
maggioranza non avete voluto fare arrivare in quest'aula perché
spetta alla Regione fare una scelta di fondo e un ragionamento
complessivo. Assessore, su quest'aspetto tutte le volte questa
maggioranza ha detto, a parole, di voler dare autonomia agli enti
locali.
Secondo ragionamento. Lei sa perfettamente che i tempi
burocratici di una scelta regionale sono 10-15 volte superiori di
quelli di un ente locale e porto un esempio. Sul discorso del
teleriscaldamento mentre noi siamo ancora qui a decidere, il Comune
di Morgex sta portando a termine la prima iniziativa di
teleriscaldamento. Questo dimostra come gli enti locali siano molto
più snelli e vedano questi problemi in maniera pratica quindi,
andiamo anche contro a quest'aspetto cioè la velocità degli
interventi e il discorso della libertà e dell'autonomia degli enti
locali che tanto decantiamo e che sarà da parte della maggioranza
ancora decantata quando discuteremo del nuovo ordinamento sugli
enti locali.
E passiamo infine agli obiettivi che l'Assessore ci ribadisce
iniziando da quello di far decollare i consorzi. Il discorso dei
consorzi noi lo abbiamo detto in tanti modi ed è stato affrontato
anche in una riunione alla presenza di Tatò e Testa che al riguardo
sono stati chiarissimi e non poteva essere diversamente, il
discorso dei consorzi è un problema politico, non è un problema che
si affronta con le intenzioni. La contrattazione deve essere fatta
a livello politico, fra Stato e Regione e bisogna avere il coraggio
di affrontare questo tema in maniera grintosa perché se i consorzi
non possono fare il trasporto, devono chiudere i battenti. L'ENEL è
stata chiara: il discorso del trasporto non lo cederà mai, ha
detto, perché è il nuovo monopolio che ha in mano dopo la sua
riorganizzazione e la sua suddivisione in tre parti: trasporto,
produzione, distribuzione quindi, il discorso trasporto e
distribuzione è un discorso politico che va affrontato in maniera
molto forte con il Governo nazionale.
L'altro obiettivo, che è quello di vedere con l'ENEL il problema
dei trasporti, lei lo ha toccato richiamando pagina 16, dove sono
previste tre alternative quindi, prima lei mi dice cosa farete, poi
prevede tre alternative; vuol dire che un domani vanno bene tutte e
tre le alternative, cioè quella di tariffe concordate con l'ENEL
per l'utilizzo delle reti ENEL, oppure l'acquisto delle reti ENEL,
oppure l'accordo per fare una società mista con l'ENEL per
utilizzare le reti di distribuzione. Praticamente prima dice:
dobbiamo fare questo, che è quello che io dicevo che bisognava
fare, e poi aggiunge: teniamo le strade aperte perché non sappiamo
che risposte avremo, non sappiamo che strada fare. Allora tanto
vale essere più corretti ed onesti e poi ribadisce: avere oggi un
piano approvato dalla Regione permette un confronto politico più
forte per questi momenti di trasformazione, ma io dico che oggi
questo piano non dà una forza politica perché anche Borre è
perfettamente a conoscenza di cosa vuol dire questo piano per il
futuro e cosa significa questo piano oggi. Infatti l'intervento di
Borre è stato molto pacato e sensato, ha toccato un aspetto su cui
questo piano può portare dei benefici in futuro, ma ha anche fatto
capire che questo piano alla fine si è fatto perché si doveva fare,
per le motivazioni che abbiamo detto noi, perché questo si è inteso
dall'intervento di Borre, ma è normale.
Caro Assessore, lo stesso suo collega di maggioranza, il collega
Florio, con il quale non condivido tante cose, ma che se non altro
condivido la schiettezza, anche lui dice che questo piano è
superficiale e sintetico, che si basa essenzialmente sull'energia
idroelettrica senza affrontare il problema nel senso complessivo.
Queste cose vengono fuori anche dai banchi della maggioranza,
quindi è evidente che questo piano è stato fatto per mettersi una
medaglia al momento delle elezioni, una medaglia che luccichi, ma
che alla fine si ossida ed è questo il problema.
Lei, Assessore, ha fatto questi incontri con i sindacati, ma
vorrei leggere qualche considerazione che i sindacati hanno fatto
durante questi incontri, leggo testualmente: "Pur tuttavia
l'autonomia energetica regionale non può prescindere dal riassetto
definitivo del settore elettrico nazionale e dal suo sistema
tariffario per il quale è al vaglio delle parti sociali e politiche
la proposta dell'autorità per l'elettricità e il gas, all'interno
del riassetto del settore elettrico in relazione alle operazioni
prevedibili e presupposte anche dal nuovo sistema tariffario, vi è
la concessione quarantennale affidata all'ENEL S.p.A. ed il ruolo
che ad essa continuerà ad essere affidato nel medio periodo pur in
uno scenario di liberalizzazione di mercato". Questo hanno detto i
sindacati, mi sono limitato a riportare i fatti principali perché i
sindacati hanno preparato quattro o cinque pagine e come le ho
avute io le avrà avute anche l'Assessore quindi direi proprio,
Assessore, che almeno lei un passaggio di questo tipo doveva farlo
invece, si è trincerato dietro il fatto che lei ha audito e che le
commissioni nella loro autonomia, non essendo legate alla
maggioranza, hanno deciso di non farlo. Sappiamo bene invece che
l'ordine partito dalla maggioranza e diretto ai membri delle
commissioni è stato quello di mandare avanti il piano perché doveva
venire in Consiglio. Questo lo sappiamo tutti anche gli uscieri lo
sanno quindi, non prendiamoci in giro dicendo: noi Giunta abbiamo
optato per un sistema mentre le commissioni si prendono la loro
responsabilità se non hanno voluto audire, quando gli ordini di
maggioranza sono stati ben diversi. Ed è gravissimo questo fatto e
d'altronde questo è successo e sta succedendo per altri
provvedimenti di legge, provvedimenti che abbiamo già dibattuto in
aula e provvedimenti che andremo a dibattere in aula. Ed è per
queste motivazioni che voteremo contro questo disegno di legge,
mentre sugli emendamenti del collega Florio ci asterremo proprio
perché questi emendamenti hanno evidenziato lo scollegamento che
c'è fra il PTP, voluto da questa maggioranza, e il piano
energetico. Cosa che invece l'Assessore Mafrica non ha rilevato, e
- ma questo mi stupisce - cosa su cui l'Assessore Riccarand non ha
detto niente perché ho chiamato in ballo l'Assessore Riccarand che
si è trincerato mandando in prima linea Florio.
Queste cose non vanno bene, caro Assessore Riccarand quindi, ci
asterremo sugli emendamenti e voteremo contro il disegno di
legge.
Président La parole au Conseiller Chiarello.
Chiarello (RC) Per dichiarazione di voto dato che ho già detto
quello che pensavo su questo piano però, voglio fare delle
precisazioni, Assessore, perché non è vero quello che ha detto, che
ci è stato consegnato tutto i primi di marzo.
Questo assolutamente non è vero, perché il 15 marzo, quando si è
fatta la prima commissione in cui il relatore doveva relazionare
sul piano energetico, quel malloppo non c'era o meglio ce n'era uno
per tutti; ci è stato detto: arrangiatevi con quello, non ne
abbiamo potuto prenderne visione. Non capisco questa non democrazia
da parte del Presidente della III Commissione e dei Consiglieri di
maggioranza che, alla mia richiesta di ascoltare i soggetti
interessati, hanno detto di no. Non sapevo che l'Assessore vi aveva
dato la delega per poter ascoltare anche alcuni soggetti pensavo
che fosse una decisione della Giunta di non ascoltare nessuno
perché il piano non doveva uscire da queste... avevo chiesto
appunto di ascoltare tutti quelli che ha ascoltato l'Assessore,
sindacati e via dicendo. Ritengo molto grave la posizione del
Presidente della Commissione che in fatto di democrazia non è stato
assolutamente grande.
In questa Commissione, ripeto, non c'erano quei volumi, anzi
sono stati consegnati ad ognuno di noi consiglieri tre o quattro
giorni dopo la Commissione. Non può dire che ci ha consegnato tutto
dai primi di marzo, Assessore, perché sono già diverse volte che
giochiamo sui tempi. Quella Commissione e il Presidente della
Commissione per primo si sono opposti alla richiesta di sentire i
soggetti perché non c'era il tempo e speravo che il Presidente
della Commissione lo dicesse. Pur avendo fatto le otto e trenta una
sera e altri orari altri giorni, ci è stato detto che non c'erano i
tempi e la stessa cosa succederà per la legge sugli enti
locali.
Almeno su quelle precisazioni, Assessore, non può dire così
facilmente; queste cose sono già successe sulla legge urbanistica,
sì è vero questo foglio del piano energetico è arrivato per il
primo di marzo, ma tutto quello che andava a completare ci è
arrivato alla fine di marzo, quindi dieci giorni fa.
Mi asterrò su questa legge proprio per l'importanza che avrebbe
un piano energetico ben fatto per la nostra Regione.
Président On passe à l'examen des amendements du Conseiller
Florio. Je donne la lecture du 1er amendement:
Emendamento Punto 3.1. La produzione di energia
idroelettrica.
Pagina 10 - Penultimo capoverso.
Aggiungere:
"Trattasi ovviamente di possibilità da sottoporre ad esame
puntuale e a specifica valutazione di impatto ambientale".
On vote l'amendement:
Présents: 34
Votants et favorables: 3
Abstenus: 31 (Agnesod, Aloisi, Bavastro, Bionaz, Borre, Chenuil,
Chiarello, Collé, Dujany, Ferraris, Lanièce, Lanivi, Lavoyer,
Linty, Louvin, Mafrica, Marguerettaz, Mostacchi, Parisi, Perrin C.,
Perrin G.C., Perron, Piccolo, Rini, Stévenin, Tibaldi, Vallet,
Vicquéry, Viérin D., Viérin M., Voyat)
Le Conseil n'approuve pas
Président Je donne la lecture du deuxième amendement:
Emendamento Punto 5.1. Piano di potenziamento del settore
idroelettrico.
Pagina 17 - 2° Capoverso
1° Punto
cancellare da "in questo caso" sino alla fine della frase.
2° Punto
cancellare da "attraverso..." sino alla fine della frase.
On vote l'amendement:
Présents: 34
Votants et favorables: 4
Abstenus: 30 (Agnesod, Aloisi, Bavastro, Bionaz, Borre, Chenuil,
Chiarello, Collé, Dujany, Ferraris, Lanièce, Lanivi, Lavoyer,
Linty, Louvin, Mafrica, Marguerettaz, Mostacchi, Parisi, Perrin C.,
Perrin G.C., Perron, Piccolo, Rini, Tibaldi, Vallet, Vicquéry,
Viérin D., Viérin M., Voyat)
Le Conseil n'approuve pas
Président Je donne la lecture du troisième amendement:
Emendamento Punto 5.1. Piano di potenziamento del settore
idroelettrico.
Pagina 19 - 2° Capoverso
Cancellare l'ultima frase.
3° Capoverso
2° Punto
Cancellare da "ma nel caso..." sino al termine della frase.
3° Punto
Cancellare da "anche se ciò..." sino al termine della frase.
4° Capoverso
3° Punto
Cancellare da "che potrebbero..." sino alla fine della
frase.
4° Punto
Cancellare tutto il punto da pagina 19, pagina 20 e pagina
21.
On vote l'amendement:
Présents: 34
Votants et favorables: 3
Abstenus: 31 (Agnesod, Aloisi, Bavastro, Bionaz, Borre, Chenuil,
Chiarello, Collé, Dujany, Ferraris, Lanièce, Lanivi, Lavoyer,
Linty, Louvin, Mafrica, Marguerettaz, Mostacchi, Parisi, Perrin C.,
Perrin G.C., Perron, Piccolo, Rini, Stévenin, Tibaldi, Vallet,
Vicquéry, Viérin D., Viérin M., Voyat)
Le Conseil n'approuve pas
Président Je donne la lecture du quatrième amendement:
Emendamento Punto 5.3. Piano di sfruttamento di altre fonti
rinnovabili.
Pagina 22
4° Capoverso
Cancellare da "in ottemperanza..." sino a "si conferma".
On vote l'amendement:
Présents: 34
Votants et favorables: 3
Abstenus: 31 (Agnesod, Aloisi, Bavastro, Bionaz, Borre, Chenuil,
Chiarello, Collé, Dujany, Ferraris, Lanièce, Lanivi, Lavoyer,
Linty, Louvin, Mafrica, Marguerettaz, Mostacchi, Parisi, Perrin C.,
Perrin G.C., Perron, Piccolo, Rini, Stévenin, Tibaldi, Vallet,
Vicquéry, Viérin D., Viérin M., Voyat)
Le Conseil n'approuve pas
Président La parole au Conseiller Florio.
Florio (PVA-cU) Abbiamo partecipato, per quanto ci è stato
possibile, seriamente alla valutazione di questo documento. Lo
abbiamo fatto in Giunta, lo abbiamo fatto in Commissione, lo
abbiamo fatto oggi ancora qui, tentando di apportare al documento i
miglioramenti che secondo noi sarebbero indispensabili.
Non nascondiamo che siamo preoccupati dal punto di vista
ambientale della logica che sembra essere propria della stragrande
maggioranza dei consiglieri. Ci sembra che non venga valutata con
la dovuta attenzione la ricaduta sul territorio della nostra
Regione di un modo illogico ed affrettato di guardare all'utilizzo
delle fonti di energia che nel nostro caso è essenzialmente
costituita dall'acqua.
Questo voler rispondere con un'astensione all'esplicita
richiesta dell'esclusione dal piano energetico della previsione di
impianti a bacino ci preoccupa perché questo significherebbe, nel
caso in cui venissero realizzati impianti di questo tipo, un
ulteriore grave irrecuperabile depauperamento del patrimonio
ambientale della Regione stessa che costituisce peraltro un'altra
di quelle risorse non rinnovabili e forse la principale che abbiamo
a disposizione.
Ribadiamo che riteniamo cosa buona il fatto che si sia riusciti
comunque a redigere questo piano, ma tenuto conto della sostanza
della discussione che c'è stata e della risposta del Consiglio agli
emendamenti nel loro complesso che abbiamo presentato, ci
asterremo.
Président Il y a les amendements présentés par le Président du
Gouvernement, dont je donne la lecture:
Emendamenti Inserire nelle premesse, prima del parere di
legittimità del dirigente, la seguente formula:
Richiamati i decreti legislativi n.ri 320/1994 e 44/1998;
Eliminare il punto 2°) del dispositivo relativo alla formula
dell'assoggettabilità.
On vote le texte amendé:
Deliberazione Premesso che:
- la Regione Valle d'Aosta ha assunto il metodo della
programmazione quale strumento di governo finalizzato alla
promozione e alla disciplina dello sviluppo economico, sociale e di
assetto territoriale della comunità residente, come sancito
all'articolo 1 della legge regionale 15 maggio 1978, n. 12 (Organi,
uffici e procedure per la programmazione regionale);
- l'articolo 5 della legge 9 gennaio 1991, n. 10 (Norme per
l'attuazione del Piano energetico nazionale in materia di uso
razionale dell'energia, di risparmio energetico e di sviluppo delle
fonti rinnovabili di energia) prevede che le regioni predispongano
un piano relativo all'uso delle fonti rinnovabili di energia;
- la Giunta regionale con provvedimento n. 10738, in data 20
novembre 1992, ha approvato un documento concernente "Linee guida
per la redazione del Piano energetico regionale della Valle
d'Aosta";
- per proseguire fattivamente nell'iniziativa intrapresa,
affinché la Valle d'Aosta si doti di uno strumento di
pianificazione energetica che possa essere in costante collegamento
con l'evoluzione della struttura socio-economica della regione, e
quindi con il mutevole e composito fabbisogno energetico, la Giunta
regionale, con deliberazione n. 2317, in data 24 maggio 1996, ha
approvato la costituzione di un Comitato di collaborazione e di
monitoraggio per la redazione del Piano energetico regionale;
- con la stessa deliberazione n. 2317 la Giunta regionale ha
approvato, altresì, di affidare un incarico fiduciario alla Società
finanziaria regionale - Finaosta S.p.A., ai sensi dell'articolo 5
della legge regionale 28 giugno 1982, n. 16, per la predisposizione
di un progetto di Piano energetico regionale, comprensivo di un
piano di utilizzo delle acque a scopo idroelettrico e finalizzato
al raggiungimento dell'autonomia energetica regionale, nonché al
perseguimento delle finalità individuate dal Consiglio regionale,
in materia di derivazioni delle acque, con deliberazione n. 1193/X
del 22 febbraio 1995;
- con deliberazione n. 4120, in data 20 settembre 1996, la
Giunta regionale ha approvato il progetto di Piano energetico
regionale elaborato dalla Finaosta S.p.A. ed ha affidato alla
stessa Società l'incarico per la redazione del Piano medesimo,
integrato da un piano di utilizzo delle acque a scopo
idroelettrico;
Considerato che è interesse della Regione, nel rispetto dei
principi desumibili dalla legislazione statale e dagli atti di
pianificazione energetica nazionale e comunitaria, nell'esercizio
della propria funzione di programmazione, perseguire, attraverso il
Piano energetico regionale, i seguenti obiettivi:
a) promuovere l'autonomia energetica regionale, indirizzando,
prioritariamente, lo sfruttamento delle fonti energetiche locali
verso impieghi sul territorio valdostano;
b) ridurre le emissioni inquinanti connesse all'impiego dei
combustibili fossili, incentivando il risparmio energetico, l'uso
razionale dell'energia, l'impiego delle fonti rinnovabili di
energia e l'innovazione tecnologica;
c) razionalizzare e, ove possibile, ridurre l'impatto sul
territorio delle infrastrutture energetiche.
Considerato, inoltre, che sulla proposta di Piano energetico
regionale elaborata dalla Finaosta S.p.A., in esecuzione della
soprarichiamata deliberazione n. 4120 del 20 settembre 1996, la
Giunta regionale si è espressa favorevolmente con atto n. 180, in
data 26 gennaio 1998, a seguito di esame favorevole da parte del
Comitato di collaborazione e di monitoraggio per la redazione del
Piano energetico regionale, di cui alla sopra menzionata
deliberazione n. 2317;
Visto il parere formulato in data 26 febbraio 1998 dal Comitato
scientifico per l'ambiente, secondo quanto previsto dalla legge
regionale 4 marzo 1991, n. 6, in ordine alla valutazione
dell'impatto ambientale;
Evidenziato che alla luce di tale parere sono state introdotte
alcune modifiche, mentre non sono state accolte le altre
osservazioni;
Vista la legge regionale 7 dicembre 1979, n. 66, che attribuisce
al Consiglio regionale la competenza in merito alle subconcessioni
di acque pubbliche;
Richiamata la deliberazione n. 4853 in data 30 dicembre
1997;
Richiamati i decreti legislativi nn. 320/1994 e 44/1998;
Visto il parere favorevole di legittimità rilasciato dal
Dirigente Coordinatore del Coordinamento industria, artigianato ed
energia ai sensi dell'articolo 72 della legge regionale 28 luglio
1956, n. 3, e successive modificazioni, e del combinato disposto
degli articoli 13, comma 1 - lett. e), e 59, comma 2, della legge
regionale 23 ottobre 1995, n. 45, sulla presente deliberazione;
Visto il parere delle Commissioni consiliari permanenti III e
IV;
Delibera
di approvare, dichiarandone la compatibilità ambientale, il
Piano energetico regionale - allegato al presente provvedimento -
comprensivo di un piano di utilizzo delle acque a scopo
idroelettrico, elaborato dalla Società finanziaria regionale -
Finaosta S.p.A. ad evasione dell'incarico affidato con
deliberazione n. 4120 in data 20 settembre 1996.
Piano energetico regionale
(... omissis...)
Présents: 34
Votants: 29
Favorables: 20
Contraires: 9
Abstenus: 5 (Chiarello, Florio, Linty, Riccarand, Squarzino
S.)
Le Conseil approuve
Président Le Conseil est convoqué aujourd'hui à 16 heures.
