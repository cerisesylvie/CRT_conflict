Classificazione
AMBIENTE



Oggetto del Consiglio n. 1313 del 23 febbraio 2022 - Resoconto
OGGETTO N. 1313/XVI - Interpellanza: "Previsione di un
apposito strumento legislativo regionale per la disciplina degli
abbruciamenti dei residui vegetali".
Bertin (Presidente) -
Punto n. 32. Per l'illustrazione la
consigliera Minelli ne ha facoltà.
Minelli (PCP) -
Grazie Presidente. Il problema degli
abbruciamenti dei residui vegetali è un problema annoso ed in
queste settimane è tornato purtroppo di attualità a causa dei
numerosi incendi che in gran parte hanno avuto origine proprio
dagli abbruciamenti. Nella nostra Regione non ci sono delle precise
disposizioni di legge al riguardo, ad oggi sono previste le linee
guida per la corretta gestione degli abbruciamenti agricoli che
sono pubblicate sul sito della Regione però la nostra Regione è
rimasta tra le poche, se non l'unica, non vorrei sbagliare, ad
essere priva di un apposito strumento legislativo. Alcuni anni fa,
nel 2017, su proposta dell'allora assessore Roscio, la Giunta aveva
deliberato di vietare, in via del tutto sperimentale, ai fini della
tutela dell'ambiente e per evitare delle ricadute sulla salute
umana sul territorio regionale, la pratica degli abbruciamenti dal
primo novembre di quell'anno 2017 al 15 febbraio del 2018
indipendentemente dalla quota altimetrica. In quella deliberazione
si era stabilito che gli abbruciamenti dei materiali vegetali,
derivanti da attività agricole durante il periodo del divieto,
potevano essere effettuati previa autorizzazione del Sindaco del
Comune interessato e su segnalazione del Corpo Forestale se
sussisteva la necessità di interventi di carattere fitosanitario
che prevedessero appunto l'abbruciamento di parti infette dovuto,
ad alcuni insetti e patogeni come per esempio la processionaria del
pino.
Come ricordavo in apertura, recenti incendi boschivi in varie
zone del territorio regionale, legati anche a queste pratiche,
hanno prodotto degli ingenti danni al patrimonio forestale, hanno
messo in pericolo, in alcune situazioni, anche delle abitazioni dei
villaggi con delle conseguenze di dispendio di risorse economiche
notevoli, come è accaduto recentemente nel mio Comune con un
incendio che è durato oltre una settimana, ed è anche di ieri la
notizia di un altro principio di incendio ad
Ayas
. Il
problema degli abbruciamenti era stato affrontato nel corso dei
primi sei mesi di questa legislatura, c'erano state - lo ricordo -
delle interlocuzioni tra la sottoscritta e l'Assessore
all'agricoltura, con l'analisi delle criticità, un primo esame
delle leggi che erano state adottate da altre Regioni e
l'intenzione che con l'assessore Sapinet avevamo cercato di
manifestare era di arrivare ad una proposta di normativa che
tenesse conto, da una parte, della necessità di tutelare la salute
dei cittadini, perché i dati che abbiamo sulle emissioni dovute a
questi abbruciamenti sono particolarmente preoccupanti, e,
dall'altro, invece valutare le necessità degli addetti al settore
agricolo e delle loro attività. Poi io non so bene che cosa ne è
stato di quel primo abbozzo di lavoro ma spero che il collega
Sapinet, che aveva chiesto tra l'altro in quel momento una certa
cautela per affrontare la questione e la necessità di confrontarsi
con le associazioni di categoria, sia andato avanti. È anche
importante in questa discussione, a mio avviso, sottolineare che la
pulizia e la manutenzione del nostro territorio, che sono sempre
più difficili sia per la particolare morfologia che ha la nostra
Regione ma anche per il progressivo abbandono di molti villaggi,
bisogna sottolineare che molti cittadini ancora si occupano della
pulizia e della manutenzione, però bisogna anche evidenziare al
contempo che queste pratiche richiedono una regolamentazione
adeguata perché altrimenti il rischio aumenta.
Tornando a quelle interlocuzioni che c'erano state, ricordo che
anche diversi rappresentanti del Corpo forestale sul territorio
avevano segnalato lo scorso anno la loro necessità di avere dei
riferimenti normativi chiari e precisi per poter svolgere al meglio
il loro compito che è di controllo ed è di sorveglianza prima
ancora che di sanzioni da rilevare ad eventuali persone che non si
comportano correttamente. C'è stato ad inizio del mese di febbraio
il decreto del Presidente della Regione che ha insistito sullo
stato di grave pericolosità di incendio boschivo sul territorio non
innevato della Regione, e ha ordinato il divieto di abbruciamento
fino al verificarsi di precipitazioni consistenti che avrebbero
dovuto abbassare il livello di pericolo. Purtroppo non è ancora
piovuto e siamo in una situazione che mantiene tutta la sua
criticità. Nel decreto si ricorda poi anche che su tutto il
territorio della Valle è vietato accendere fuochi, bruciare stoppie
eccetera eccetera, però il problema abbiamo visto che si era già
ripresentato in passato, quest'anno è stato più serio. Quello che
chiediamo a questo punto, pensavo che mi rispondesse l'assessore
Sapinet ma evidentemente non è così, quali sviluppi ci sono stati
dallo scorso anno, dalla primavera scorsa ad oggi, circa una
proposta di normativa sugli abbruciamenti, e quali siano le
intenzioni del Governo al riguardo se si presenterà una bozza di
disegno di legge sulla tematica di cui mi sembra che sia evidente
l'urgenza.
Presidente -
Risponde il Presidente della Regione.
Lavevaz (UV) -
Grazie Presidente. Innanzitutto prendo
atto, consigliera Minelli, che lei abbia un brutto ricordo della
sua esperienza al Governo perché è passata da fare auto
interpellanze post-redatte come avevo detto al parlare di sé come
Assessore in terza persona addirittura, quindi credo proprio che
abbia un ricordo veramente terribile di quei sei mesi al Governo.
In effetti potevo anche non rispondere io perché nell'interpellanza
si passa da questioni di tutela ambientale alla questione del
rischio incendi a questioni che afferiscono a potenziali pericolosi
sulla salute dei cittadini, quindi poteva anche rispondere
addirittura l'Assessore Barmasse. La rassicuro anche sul fatto che
dopo i primi sei mesi di legislatura le cose sono comunque andate
avanti rispetto a queste interlocuzioni che giustamente erano state
avviate tra il Dipartimento ambiente, il Dipartimento risorse
naturali e il Corpo forestale. Premetto anche che non è proprio
vero che non ci sia una disciplina specifica perché delle norme
esistono e va anche premesso che l'abbruciamento dei residui
vegetali è una pratica consolidata e ammessa, è una pratica
agricola che esiste ed è disciplinata peraltro anche in un decreto
legislativo, il particolare il 152/2006, oltre al Codice civile che
ne parla e anche noi nello specifico abbiamo delle linee guida che
sono state emanate nell'agosto 2019 che hanno sia una parte di
analisi tecnica dove sono illustrati anche gli effetti sulla
qualità dell'aria, c'è tutta una parte invece di sintesi delle
linee comportamentali estrapolate dalle normative vigenti e anche
una parte che riguarda il regime sanzionatorio per chi trasgredisce
alle norme in materia.
Questo non toglie il fatto che si debba affrontare la
problematica in maniera diretta, arrivando anche ad una
legislazione specifica, questo ovviamente non voglio negarlo. Come
correttamente menzionato dalla sua interpellanza, il nodo centrale
è legato alla qualità dell'aria, a me non risultano criticità
particolari sulla qualità dell'aria anche rispetto agli
abbruciamenti, però è chiaro che questo ha una ricaduta in
quell'ambito. Il nostro piano aria prevede delle azioni volte
proprio alla gestione della problematica che sono da attivare di
concerto con le strutture competenti in materia di gestione dei
rifiuti e di agricoltura perché bisogna suddividere l'origine di
quanto viene eventualmente bruciato, come lei sa, in primo luogo se
questo arriva dalla sfera di produzione dei rifiuti urbani, sfalci
eccetera, o derivante dall'attività di imprenditori agricoli. Le
vie si dividono in maniera molto netta. Nel primo caso i cittadini
non devono bruciare il rifiuto e hanno la possibilità, attraverso i
Sub-Ato, a seconda dell'organizzazione dei diversi Sub-Ato, di
conferire questo materiale direttamente presso il centro di
conferimento comunale, isola ecologica a seconda di come è
organizzato il sub-Ato. Nel secondo caso invece, ai sensi del
Decreto legislativo, quindi nel caso in cui si parli di materiale
derivante dall'attività agricola, in questo caso ci sono delle
novità che derivano dal Decreto legislativo 116/2020 e il materiale
prodotto è considerato un rifiuto speciale, pertanto deve trovare
un flusso di smaltimento diverso dai rifiuti urbani ed è questo poi
il nocciolo della questione ed è su questo in particolare che
l'Assessorato all'agricoltura sta lavorando e ha effettuato con il
supporto del Dipartimento ambiente diversi incontri anche con le
associazioni di categoria, credo che nelle prime abbia partecipato
anche lei, al fine proprio di individuare una soluzione a questo
problema, perché è chiaro che se si devono conferire come rifiuti
speciali quanto viene prodotto dalle pulizie dei terreni agricoli,
è inutile dire che questo diventa un problema di altra natura, non
tanto di rischio di qualità dell'aria ma rischio di sostentamento
delle nostre aziende agricole. In conclusione, confermo la volontà
di affrontare la problematica in modo da regolamentare questa
pratica agricola ai fini dell'emissione nell'atmosfera, ma anche
con la possibilità che le attività agricole siano tutelate e
abbiano la possibilità di gestire anche gli eventuali conferimenti
senza un aggravio di costi o anche di gestione concreto delle
pratiche.
Presidente -
Per replica la consigliera Minelli.
Minelli (PCP) -
Grazie Presidente. Comincio con il dirle
che i mesi in cui io sono stata Assessore, sono stati sicuramente
dei mesi interessanti per quello che sono riuscita ad imparare e
anche per quello che si è riusciti, per quanto il tempo sia stato
limitato, a fare. Le confermo che non ricordo quei sei mesi come
uno dei periodi migliori della mia vita, anzi, per varie ragioni
che non credo che sia il caso adesso di spiegare ma, se vuole, a
parte che alcune le sa, posso anche rinfrescarle la memoria. Non ho
utilizzato la terza persona né per una sorta di volontà di distacco
da quello e nemmeno per un plurale
maiestatis
come qualcuno
potrebbe intendere, ma le spiego in maniera molto semplice: perché
inizialmente questa Interpellanza era a doppia firma.
Poi io e la collega Guichardaz avevamo già firmato, e lei sa che
non possiamo avere più di tre iniziative per tipo, di conseguenza
non ho corretto tutto, mi scuso se c'è un errore in questo senso,
ma vengo alle cose più importanti. Non credo che questa sia una
auto-interpellanza, io ho fatto riferimento ad una situazione che
avevamo affrontato in quel periodo, c'era stato un inizio di lavoro
secondo me anche interessante e importante che andava nella
direzione giusta. Adesso lei in chiusura del suo intervento diceva
"Bisogna tener conto delle necessità degli agricoltori", ed è
esattamente quello che ho detto, cioè bisogna cercare un modo per
avere un equilibrio tra la tutela di quella che è la salute e il
contrasto all'inquinamento e la possibilità per queste persone che
fanno il loro lavoro, e in più ci sono anche coloro che non sono
agricoltori ma fanno manutenzione del territorio, bisogna trovare
una regolamentazione. Secondo me non c'è assolutamente ancora una
volta, come qualcuno può adombrare in qualche maniera, la volontà
di avere soltanto tutela ambientale, che poi è importante, ma anche
avere un occhio di riguardo per il lavoro delle persone. Lei dice
che le cose sono andate avanti, la cosa mi fa piacere ma
sinceramente non ho capito bene che cosa sia stato fatto, al di là
dell'intenzione di arrivare o ad una normativa o comunque ad una
serie di regole o di regolamentazione; non sono riuscita a capire
che cosa effettivamente sia stato fatto. Lei dice "Non è vero che
non ci sono norme, ci sono le linee guida", cosa che peraltro io ho
ricordato nell'illustrazione dell'Interpellanza, e poi c'è il
Codice civile, ma al di là di questo non c'è una normativa che
invece quasi tutte le altre Regioni, adesso forse mi confondo ma mi
sembra tutte, hanno e soprattutto non ci sono dei periodi in cui
c'è un divieto che potrebbe anche essere un divieto scelto a
seconda di quelle che sono le condizioni meteorologiche, ma onde
evitare di arrivare con delle ordinanze successive quando ormai i
danni sono già anche stati fatti, forse sarebbe il caso di pensarci
preventivamente. Sul fatto poi che lei dica "Non sono a conoscenza
di criticità dell'aria legate alle pratiche di abbruciamenti", vada
a chiedere ad Arpa perché io invece i valori li avevo visti e non
era esattamente così.
Sul fatto che occorra dividere l'origine di quanto viene
bruciato a seconda che siano rifiuti o sfalci o materiali di
risulta dai lavori o della vigna o di altro, certamente che bisogna
pensare che sia da dividere all'origine tutto questo. Sinceramente
però credo che su questa strada bisogna proseguire, perché non
penso che si possa credere che adesso è così e l'anno prossimo
vedremo, piuttosto si deciderà man mano. Ci vuole una
regolamentazione ma a tutela di tutti, a tutela delle persone che
devono avere salvaguardia per la loro salute ma anche per chi
lavora nel campo agricolo o per chi si occupa della manutenzione
del territorio, ognuno deve sapere come comportarsi, perché poi io
immagino che le persone che in qualche maniera possono essere
ritenute responsabili, avranno anche delle conseguenze e questa non
è una cosa positiva. Quindi a monte dovrebbe essere la Regione che
dà delle indicazioni precise, anche alla Forestale che deve operare
perché lo richiedono loro stessi, glielo assicuro.
