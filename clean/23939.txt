Classificazione
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 2943 del 27 luglio 2007 - Resoconto
OGGETTO N. 2943/XII - Reiezione della proposta di legge:
"Disposizioni in materia di incarichi. Modificazioni alle leggi
regionali 28 aprile 1998, n. 18 e 20 giugno 1996, n. 12".
Articolo 1
(Modificazione all'articolo 8 della legge regionale 28 aprile
1998, n. 18)
1. Il comma 1 dell'articolo 8 della legge regionale 28 aprile
1998, n. 18 (Norme per il conferimento di incarichi a soggetti
esterni all'Amministrazione regionale, per la costituzione di
organi collegiali non permanenti, per l'organizzazione e la
partecipazione a manifestazioni pubbliche e per azioni promozionali
e pubblicitarie), è sostituito dal seguente:
"1. Non possono essere conferiti incarichi:
a) a dipendenti di enti pubblici impiegati a tempo pieno,
esclusi i docenti universitari;
b) ai membri del Consiglio regionale;
c) ai parlamentari eletti in Valle d'Aosta;
d) a coloro che si trovano in situazione di conflitto di
interessi con l'Amministrazione regionale nella materia oggetto
dell'incarico;
e) ai parenti ed agli affini entro il secondo grado dei
componenti della Giunta regionale.".
Articolo 2
(Modificazione all'articolo 19 della legge regionale 20
giugno 1996, n. 12)
1. Dopo il comma 12 dell'articolo 19 della legge regionale 20
giugno 1996, n. 12 (Legge regionale in materia di lavori pubblici),
è aggiunto il seguente:
"12bis. I servizi attinenti all'architettura ed
all'ingegneria non possono essere affidati ai parenti e agli affini
entro il terzo grado dei componenti della Giunta
regionale.".
Président
- La parole au rapporteur, le Conseiller
Sandri.
Sandri (GV-DS-PSE)
- Monsieur le Président, chères
collègues et chers collègues... si è molto parlato negli ultimi
anni di conflitto di interessi, specie a livello nazionale, per la
presenza in una delle più alte cariche dello Stato di uno dei più
ricchi imprenditori italiani, proprietario di rilevanti testate
nazionali televisive e giornalistiche. Tale situazione è stata
piuttosto diffusamente criticata, tanto che all'esame della I
Commissione della Camera dei Deputati vi è un progetto di legge in
materia.
Il conflitto di interessi tuttavia non è solo confinabile alla
politica nazionale, e nemmeno alle rilevanti proprietà economiche,
soprattutto nel campo dell'informazione. Infatti anche nella nostra
Regione dobbiamo essere vigili e controllare con particolare
attenzione che titolari di cariche pubbliche, come membri della
Giunta regionale o della Giunta del capoluogo regionale, rispettino
l'obbligo di astensione dal recare vantaggi economici rilevanti e
differenziati a propri parenti rispetto alla generalità della
popolazione. Sino ad oggi non è stato così. Infatti abbiamo
numerose deliberazioni della Giunta regionale della Valle
d'Aosta/Vallée d'Aoste che affidano a parenti incarichi fiduciari e
di rappresentanza legale dell'Amministrazione regionale.
Il presente progetto di legge vuole innanzitutto porre
l'attenzione del Consiglio regionale e di tutta la comunità su
questa realtà. I due articoli di legge prevedono le opportune
modifiche necessarie a impedire il conflitto di interesse in queste
materie: prevedono infatti come gli incarichi a soggetti esterni
dell'Amministrazione regionale, attualmente normati dall'articolo 8
della legge regionale 28 aprile 1998, n. 18, non possano essere
affidati a parenti ed affini entro il secondo grado dei componenti
della Giunta regionale, e quelli previsti dalla legge 12 del 1996
in materia di lavori pubblici, relativa ai servizi attinenti
all'architettura e all'ingegneria, non possono essere affidati ai
parenti ed affini dei membri della Giunta regionale.
Per molti decenni l'autonomia della nostra Regione non ha avuto
bisogno di un progetto di legge come questo: infatti i Consiglieri
regionali delle precedenti legislature che ricoprivano incarichi
esecutivi hanno sempre mantenuto un alto profilo etico, evitando
spontaneamente il conflitto di interessi dell'affidamento di
incarichi ai parenti. Da qualche anno non è più così, ed è apparso
perciò indispensabile prevedere una norma che ristabilisca lo
spessore etico, così tradizionale nelle nostre istituzioni. Il
parere negativo della Commissione e il prossimo parere negativo
dell'Aula rinvieranno solo di poco il problema, perché sarà
certamente uno dei temi del dibattito elettorale per le regionali
del 2008.
Andrò di seguito con l'intervento, perché credo che sia
importante illustrare alcune questioni: la prima, è quella più
tecnica. In una prima stesura - mi sembra su suggerimento del
collega Ferraris - avevamo portato al 3° grado di parentela il
problema dell'incompatibilità rispetto agli incarichi in tema di
architettura e di ingegneria, dopodiché però mi è sembrato giusto
per uniformità di trattamento fra il 1° e il 2° articolo, quindi
fra gli incarichi agli esterni dell'Amministrazione e gli incarichi
per architettura utilizzare il 2°, come vedete dall'emendamento
allegato al testo.
Primo dato a cui bisogna far riferimento è il testo attualmente
all'attenzione della Camera dei Deputati, che è il 1318; è già un
testo ampiamente emendato, già lavorato, non vi dico i vari
passaggi, ma è importante per questa discussione valutare,
dell'articolo 2, il comma 2: sussiste altresì il conflitto di
interessi nei casi in cui il coniuge non legalmente separato o i
parenti affini entro il 2° grado del titolare di una carica di
Governo ovvero del Presidente di una Regione, del componente di una
Giunta regionale, del Presidente e dei componenti della Giunta
provinciale, del Sindaco e dei componenti della Giunta di un Comune
con popolazione superiore a 15.000 abitanti o la persona con lui
stabilmente convivente non a scopi di lavoro domestico, siano
titolati di interessi economici privati che possono condizionarne
l'esercizio e le funzioni, eccetera; quindi a livello statale si
evidenzia che questo rapporto di parentela al 2° grado è il limite
che si pone come riferimento per tutta questa normativa.
Mi dispiace... non vedo in aula... della mancanza del Presidente
Caveri, perché credo che lui potesse immaginare che fosse proprio
alla sua figura una serie di riflessioni che adesso andrò a fare...
sarebbero state riferite, ma sicuramente avrete modo di
riferirglielo.
Sul mitico libro "La Casta" di Stella e Rizzo la Valle d'Aosta
viene citata 2 o 3 volte per una questione dell'Aeroporto Air
Vallée e finanziamenti, ma soprattutto a pagina 182 la prima parte
della citazione della Valle d'Aosta è di questo tenore:
"Dall'altro capo dell'Italia, in Val d'Aosta, non fanno di
questi misteri, si sentono infatti così sicuri che mettono tutto in
piazza, certi che comunque al di là di qualche strillo di
indignazione nessuno attaccherà davvero a fondo quella buona vacca
grassa della Regione, che - come dimostra un'inchiesta de "Il
Giornale" - ha una mammella per tutti. Ed ecco la consulenza legale
da 61.000 euro all'avv. Alberto Caveri, fratello dell'Assessore al
turismo e futuro governatore Luciano Caveri, uomo forte dell'Union
Valdôtaine, eccone altre all'agronomo Italo Cerise, all'ing. Bruno
Cerise e all'esperto di beni culturali Chantal Cerise
rispettivamente fratello, figlio e figlia dell'Assessore ai lavori
pubblici Alberto Cerise dell'Union Valdôtaine, e poi
all'ingegnere..."
, eccetera, eccetera.
Il nostro disegno di legge, firmato dalla collega Fontana e dal
collega Ferraris, data 1° dicembre 2006... non so neppure se quelle
pagine che ho letto adesso erano state scritte, ma a dimostrazione
che avevamo evidenziato un problema che poi sarebbe diventato di
dominio pubblico. Allora, stimolati da questi dati, abbiamo voluto
fare qualche riferimento e specificazione. Prima di passare alle
cose più pratiche, vi dirò che c'è un'irregolarità grossa in questo
libro di Stella, nel senso che alcuni dati che ho appena citato non
sono veri, ma... torniamo ad un'impostazione generale.
Qualche settimana fa su "Il Corriere della Sera" si è parlato di
un "caso Verheugen", un problema legato ad un Presidente tedesco
del Consiglio dell'UE che ha avuto un comportamento apparentemente
scorretto, ma in questo articolo si citavano alcune cose
interessanti. L'Europarlamento - si dice - ha criticato il
Presidente della Banca Mondiale, Paul Wolfowitz, dimessosi per aver
favorito un aumento di stipendio alla sua fidanzata. Edith Cresson,
allora commissario per la cultura, si dimise insieme a tutta la
"Commissione Santer" per aver concesso il contratto ad un amico
dentista. Questo Verheugen è sospettato di favoritismo e conflitto
di interessi perché ha promosso Capo di gabinetto con un aumento di
circa 2.500 euro mensili una connazionale, tal Petra Erler; il
sospetto è che questa sia una convivente non per motivi lavorativi,
infatti sui giornali tedeschi sono apparse foto che lo ritraggono
mano nella mano con la sua Capo di gabinetto in vacanza in
Lituania. Questo dimostra che in un altro ambito, per questioni di
favoritismi rispetto a familiari o a persone legate da rapporti di
convivenza o comunque di vicinanza molto stretta, ci si dimette e
si va a casa. Ricordiamo il caso di Cresson, che provocò le
dimissioni di tutta la "Commissione Santer", c'era anche in questo
caso forse un contratto anomalo, non solo un contratto, quindi
prendiamo per buono, ma... così si lavora in Europa!
In Valle d'Aosta, invece, si lavora diversamente... allora,
siamo andati a vedere se davvero questi 61.000 euro, di cui parla
Stella, erano giustificati. Abbiamo fatto richiedere dal personale
di segreteria dell'Ufficio gruppi che ci stampassero tutte le
deliberazioni che recavano il riferimento ad Alberto Caveri e a
"Hammonds & Rossotto" a partire dall'8 luglio 2003, periodo in
cui il Presidente della Regione attuale è entrato in Consiglio
regionale con funzioni importanti a livello di Esecutivo. Allora
sono tenute fuori: la deliberazione n. 3206, impegno di maggiore
spesa e liquidazione della parcella dello Studio legale "Hammonds
& Rossotto" di Torino, relativo al saldo delle prestazioni
svolte nei giudizi di appello promossi dal sig. Brugger Friedrich e
dell'INAIL con atti notificati; la n. 3207, impegno di maggior
spesa... siamo al 1° settembre 2003, spesa e liquidazione della
parcella dello Studio legale "Hammonds & Rossotto" da Torino,
relativo al saldo delle prestazioni svolte dal sig. Brugger
Friedrich, impegno per le questioni svolte nell'atto di citazione
contro la "Milano Assicurazioni", Studio legale di Torino relativo
al saldo delle prestazioni svolte nel giudizio promosso dal
Tribunale di Torino nei confronti della Società Chenevier, e...
avanti di questo passo, ne abbiamo trovato un certo numero, diciamo
che sono 4 fogli, una trentina di deliberazioni. Ora, queste sono
deliberazioni di Giunta, quindi ci sono degli impegni finanziari
talvolta espressi, talvolta non espressi. Facendo la somma di
quelli espressi, abbiamo 330.130,37 euro, non sono tutti
riconducibili alla stessa persona, ma ovviamente sono collegabili.
Questa prima analisi un po' superficiale ci ha permesso, però, di
andare a fare un'analisi più attenta e allora prendiamo la mitica
deliberazione n. 3206.
Si dice:
"La Giunta regionale, richiamata la deliberazione n.
1644/2001 con la quale si stabiliva la costituzione in giudizio
della Regione avanti la Corte d'Appello di Torino avverso gli atti
notificati dal sig. Brugger Friedrich, e in data 23 aprile 2001
dall'INAIL, volti ad ottenere l'annullamento della sentenza del
Tribunale di Torino n. 1982/00, relativa alla causa promossa dal
sig. Brugger, a seguito di ustioni riportate dal trasporto in
elicottero all'Ospedale di Aosta, si designava l'avv. Alberto
Caveri e l'avv. Riccardo Rossotto facenti parte dello Studio legale
"Rossotto & Associati" di Torino, ora "Hammonds &
Rossotto", quali legali in rappresentanza e difesa
dell'Amministrazione regionale..."
. Alcune riflessioni su
questo punto: abbiamo dato, in questo caso, non solo un incarico a
un parente di un membro della Giunta, che ha firmato questo dato,
nell'intestazione l'Assessore Caveri non è rappresentato, quindi
era uscito dall'aula, perché si fa menzione che sono assenti
giustificati gli Assessori Alberto Cerise, Roberto Vicquéry, mentre
vengono citati Perrin, Ferraris, Charles, Fosson e Marguerettaz,
quindi era uscito dall'aula, e prendiamo atto che con questa scelta
la Regione ha detto: "non siamo in grado, con un nostro Ufficio
legale, di seguire questa causa"... Allora, fra tutti i dati,
questo già testimonia da parte dell'Amministrazione regionale che
il proprio Ufficio legale non è in grado di seguire una causa nei
confronti di un signore che si lamenta dei danni per delle ustioni
riportate durante il trasporto in elicottero. Chi è il più grande
esperto avvocato di Aosta per tutelare la Regione rispetto a una
causa per danni di questo genere? Casualmente fra tutti, un
centinaio di avvocati del Foro di Aosta, emerge l'avvocato Alberto
Caveri... probabilmente avrà delle competenze in materia, ma
prendiamo atto di questa cosa!
Passiamo alla deliberazione successiva, la n. 3209, che
dice:
"Richiamata la deliberazione della Giunta regionale 1360/00,
con la quale si stabiliva di costituirsi in giudizio avanti il
Tribunale di Torino, avverso la citazione promossa dalla Milano
Assicurazioni nei confronti del decreto ingiuntivo 99 del Tribunale
di Torino, su istanza della Regione a carico della Milano
Assicurazioni, per il recupero di una somma garantita con polizza
relativa al 10° stato di avanzamento lavori di ristrutturazione del
fabbricato regionale a Mondange, nel Comune di Valsavarenche a
favore dell'impresa Tripodi Fortunato... si designano l'avv.
Alberto Caveri e l'avv. Riccardo Rossotto, facenti parte dello
Studio legale Rossotto & Associati di Torino, ora Hammonds
& Rossotto, quali legali in rappresentanza e difesa
dell'Amministrazione regionale... impegno di spesa 1.739,58
euro"
. Qualche considerazione in più: abbiamo in questo caso
che di nuovo lo studio legale dell'Amministrazione regionale non ha
alcuna capacità di seguire questa causa, non so quanti avvocati ci
siano, però non mi sembra una causa straordinaria dal momento che
si prevede una bolletta di 1.739 euro, comunque si affida a degli
avvocati esterni, casualmente di nuovo sempre allo stesso
avvocato... ma, allora, non è più solo esperto di cause per danni
alle persone, è anche esperto di cause per quanto riguarda le
polizze relative all'avanzamento dei lavori di ristrutturazione di
un fabbricato regionale. Questo significa che fra tutti gli
avvocati che ci sono in Val d'Aosta, non c'è nessun altro che possa
dare una risposta positiva a questo, il migliore... è sempre
lui!
Andiamo avanti... deliberazione n. 3210: siamo arrivati al 1°
settembre 2003, sempre con l'uscita dall'aula della Giunta
regionale dell'attuale Presidente della Giunta Caveri, visto che
non c'è alcun'altra menzione. Si dice:
"Richiamata la
deliberazione della Giunta regionale n. 2124/1997 con la quale si
stabiliva di proporre ricorso avanti il Tribunale di Torino nei
confronti della Società Chenevier S.p.a. al fine di ottenere il
risarcimento dei danni derivanti dall'occupazione senza titolo di
un immobile, destinato ad uso industriale sito in Comune di
Charvensod..."
e si designa... chi? L'avv. Alberto Caveri e
l'avv. Riccardo Rossotto, facenti parte dello Studio legale
"Rossotto & Associati" di Torino, ora "Hammonds &
Rossotto", quali legali in rappresentanza e difesa
dell'Amministrazione regionale! E qua di nuovo il discorso: su una
causa di questo genere, un risarcimento per un'occupazione senza
titolo di un immobile, non c'è, all'interno dell'Amministrazione
regionale, uno che sia in grado di fare questa cosa! Tra l'altro un
minimo di riferimento: chi era il responsabile dell'Ufficio legale
all'epoca 2003-2004-2005? Non me lo ricordo, era forse il dr.
Curto, quello che è stato promosso a fare il Difensore civico? Non
lo so, perché... se fossi un dirigente dell'Ufficio legale mi
arrabbierei! Ma come? Ci scavalcate continuamente... non possiamo
seguirlo noi?
Il Presidente della Regione, in questo caso il Vicepresidente
visto che non vedo il Presidente, potrebbe dire: "sì, ma questo è
un ricorso rispetto al Tribunale di Torino, forse andare a Torino è
troppo lontano oppure troppo complicato oppure ci vuole
l'accreditamento", ma... se ci sono 100 avvocati ad Aosta, al
Tribunale di Torino quanti ce ne saranno... 1.000...1.500? Bisogna
sempre darlo a "Hammonds & Rossotto"? È un rapporto fiduciario,
probabilmente, perché non ho avuto tempo di seguire altre cose, me
ne scuso con l'Assessore Cerise, poiché tutte queste pratiche sono,
tutte, dell'avv. Caveri, però è la stessa cosa se... io dessi un
incarico allo studio associato "Tal dei Tali", di cui è
intestatario, ad esempio, il dr. Pasquettaz, e casualmente nello
studio associato c'è dentro anche il dr. Cerise... "sembra" che io
lo abbia dato ad altri, ma evidentemente surrettiziamente l'ho dato
a persone cointeressate al sottoscritto!
Andiamo avanti, arriviamo al 29 settembre 2003, compleanno del
Presidente Berlusconi... costituzione nel giudizio di appello
promosso da Chenevier: è una deliberazione che consente di
specificare questo ricorso perché naturalmente questi avvocati,
oltre che sui danni da ustioni, oltre che sui danni perché la
"Milano Assicurazioni" non ha pagato, quindi sull'avanzamento dei
lavori su un immobile regionale, sono esperti anche
sull'occupazione abusiva e... sentite cosa si specifica:
"Ritenuto opportuno avvalersi ai sensi dell'articolo 59 della
legge n. 196/1978, del patrocinio di liberi professionisti e
precisamente degli avv. Alberto Caveri e Riccardo Rossotto, facenti
parte di Hammonds & Rossotto di Torino, in quanto detto Studio
legale ha assistito la Regione nella precedente fase processuale,
incaricato di rappresentanza e difesa della Regione Valle d'Aosta
in precedenti giudizi e in ogni successiva fase e grado, inclusa la
fase esecutiva e quella eventuale di opposizione, conferendo
loro..."
... Questa storia, evidentemente, è data per
continuità, quindi c'è anche una giustificazione, ma vuol dire che
il discorso di affidare a questo studio in cui c'è attualmente il
fratello del nostro Presidente della Regione, è una storia che
arriva da lontano! Prima del 2003 il nostro Presidente però non era
un cittadino qualunque, era un Deputato della Val d'Aosta; quindi,
per associazione, un po' di attenzione si poteva fare!
Arriviamo al 3 novembre 2003:
"Richiamata la precedente
deliberazione della Giunta regionale n. 1905/1999 con cui si
stabiliva la costituzione in giudizio della Regione avanti il
Tribunale di Torino, avverso l'atto di citazione promosso dalla
società Non stop S.a.s., volto ad ottenere la condanna della
Regione al pagamento di somme vantate dalla società ricorrente a
titolo di presunto residuo credito per attività e forniture
effettuate nell'ambito di un corso di qualificazione
professionale..."
- quindi esperti anche di cause legate ai
corsi di qualificazione professionale - per rilevatori territoriali
amministrativi istituito dalla Regione, nonché dalle graduatorie di
nullità del provvedimento dirigenziale del Direttore della
Direzione attività produttive zona franca del 1997, si stabiliva di
proporre in via riconvenzionale la domanda di condanna della
società "Non stop" alla restituzione della somma di 15.906.000 lire
(8.000 euro) oltre a interessi e rivalutazione monetaria... questa
è una causa per recuperare 8.000 euro. A chi viene data? Si
designano, quali legali rappresentanti in difesa della Regione,
l'avv. Alberto Caveri e l'avv. Riccardo Rossotto, facenti parte
dello Studio legale "Rossotto & Associati" di Torino, ora
"Hammonds & Rossotto". Questa è un'evidenza diversa, in quanto
abbiamo una causa relativa a una richiesta di restituzione di soldi
pagati, non coperti da una prestazione che è stata giudicata
accettabile, alla società "Non stop" e abbiamo ancora questo tipo
di valutazione.
Dieci novembre 2003: "Richiamata la deliberazione della Giunta
regionale n. 2744/1993 con la quale si stabiliva di resistere in
giudizio avanti il Tribunale di Torino, avverso l'atto di citazione
promesso dal sig. Lucchetti Cesare, volto ad ottenere il
risarcimento dei danni subiti per la mancata coltivazione della
cava sita in località Cerian in Comune di Torgnon, si designava
l'avv. Alberto Caveri e l'avv. Riccardo Rossotto, facenti parte
dello Studio legale "Rossotto & Associati" di Torino, ora
"Hammonds & Rossotto", quali legali in rappresentanza e difesa
dell'Amministrazione regionale... qui, per pagare questo impegno
per questa mancata coltivazione della cava... 23.562,52 euro.
"Multibox", c'è la "CdL" che spesso si è interessata di questo
tema, 24 novembre 2003:
"La Giunta regionale, ricordato che la
Corte di Appello di Torino ha dichiarato in riforma della sentenza
del Tribunale di Torino che le attrezzature e gli impianti siti
nello stabilimento denominato ex Multibox e di proprietà regionale,
sito in Comune di Pollein..."
, come descritti in motivazione,
sono di proprietà esclusiva della società "MB Aosta S.r.l."... ha
condannato la Regione a rimborsare la società "MB Aosta S.r.l."
alle spese di due gradi di giudizio, oltre IVA e CPA"...
naturalmente... chi ha seguito questa cosa? L'avv. Alberto Caveri,
che ha formalizzato e trasmesso la proposta transattiva alla
Regione, dopo averla ricevuta dal legale dell'impresa, avv.
Valeriano Ferrari!
Siamo arrivati al 22 marzo 2004:
"La Giunta regionale,
richiamata la precedente deliberazione, stabilisce la costituzione
in giudizio della Regione avanti il Tribunale di Torino, avverso
l'atto di citazione promosso dal sig. Timpone Patrick, volto ad
ottenere il risarcimento di tutti i danni materiali e morali subiti
per le lesioni fisiche riportate a seguito dell'evento franoso
avvenuto il 6 novembre 1997 in località Pondel in Comune di
Aymavilles..."
e si designavano l'avv. Alberto Caveri e l'avv.
Riccardo Rossotto, facenti parte dello Studio legale "Rossotto
& Associati" di Torino, ora "Hammonds & Rossotto". Qui c'è
una valutazione da fare, importante: l'insieme di queste
deliberazioni, riferite sia al professionista avv. Alberto Caveri,
che ad altri professionisti dello Studio legale "Rossotto &
Hammonds"... il totale è - per quanto siamo riusciti a ricostruire,
perché non tutte le deliberazioni di Giunta prevedevano l'impegno
di spesa, che era rinviato al provvedimento dirigenziale, e anche
sui provvedimenti dirigenziali qualche volta non abbiamo trovato le
indicazioni - ... il totale è 330.000 euro, quando si metteva come
canone di ricerca Alberto Caveri e "Rossotto & Hammonds";
1.467.494 euro, quando si riferiscono ai provvedimenti dirigenziali
dello Studio "Rossotto & Hammonds". Questo significa che
probabilmente la carenza dell'Ufficio legale della Regione era così
ampia che ci si doveva fare qualche domanda di tipo diverso: se
dobbiamo ricorrere così costantemente ad avvocati esterni, allora
questi soldi potevamo investirli in dipendenti, affinché questi
potessero rafforzare la struttura legale; anche perché non so
quanto costi un dirigente di 3° livello, ma se ne sarebbero potuti
mantenere almeno 6-7 con queste cifre e, magari, con dei risultati
più trasparenti dal punto di vista della democrazia, perché qui non
è solo il problema che non si utilizza la struttura regionale, ma
il fatto che vadano sempre alla stessa persona o allo stesso
studio, mentre ci sarebbe forse l'opportunità di dire che è giusto
che anche i figli e i fratelli e i parenti dei politici
nell'Esecutivo possano lavorare con l'Amministrazione regionale,
però in un territorio di parità con tutti, che ognuno prenda
qualcosa e non che tutti vadano nella stessa direzione!
Dicevo, 1.400.000 euro in poco più di 3 anni e mezzo... ma è un
conto per difetto, perché a fronte di tutta questa pletora di
interventi di affidamento di incarichi allo Studio "Rossotto &
Hammonds" di Torino, fra l'altro ultimamente ha preso una sede in
Via Festaz visto che il cliente più interessante stava ad Aosta,
non siamo riusciti ad ottenere - perché ormai c'è la tendenza a non
voler dare i dati ai partiti di opposizione - i dati dei soldi
spesi da "Finaosta" con lo Studio "Rossotto & Hammonds". Tutta
la "vicenda Billia" è stata tutta trattata legalmente dallo Studio
"Rossotto & Hammonds", anzi ci sono dei documenti, qua ne ho
portato uno: al Casino de la Vallée, Gestione straordinaria in
liquidazione, Saint-Vincent, 10 maggio 2007, avevamo ricevuto
questa lettera dal liquidatore che è intestata allo Studio
"Hammonds & Rossotto" di Via Avocado 26, Torino e alla cortese
attenzione dell'avv. Caveri Alberto, quindi chiaramente si dice
Studio "Hammonds", ma si legge "Caveri Alberto", e poi per
conoscenza a Caveri On. Luciano, all'Assessore Marguerettaz,
eccetera... quindi ci saranno delle parcelle che vedremo a
settembre, nel bilancio 2006 della Gestione straordinaria, ma
sicuramente ci sono altre parcelle relative a "Finaosta". Vi
ricorderete che tutta la "questione Billia" era stata affidata a
"Finaosta", che si era poi attivata per far fare - non so a chi...
- delle stime, e tutte queste stime erano state fatte valutare dal
punto di vista legale e procedurale per vedere se c'erano delle
controindicazioni dal punto di vista legale, che potessero mandare
"a carte 48" il contratto... a chi? All'avv. Alberto Caveri dello
Studio "Hammonds & Rossotto"!
Per capire bene, non si può non proseguire nell'insieme di
queste valutazioni: 22 marzo 2004, ratifica della Procura conferita
in via d'urgenza dal Presidente della Regione, Carlo Perrin,
naturalmente si dà atto che l'Assessore Luciano Caveri si allontana
dalle 9,45 alle 10,00 e non partecipa alle deliberazioni dalla n.
798 alla n. 808... qui c'è già un cambiamento di atteggiamento,
perché questa deliberazione è la n. 853, quindi al momento
dell'approvazione di questa deliberazione l'allora Assessore al
turismo era presente in Giunta... Cosa dice la deliberazione?
"Preso atto del ricorso ex articoli 669 bis e segg., 703 del
c.p.c., promossi innanzi al Tribunale ordinario di Aosta dal
signor..."
Tal dei Tali,
"... al fine di ottenere la
reintegrazione del possesso dei fondi distinti in catasto ai
mappali 311 e 312 del foglio 7 del Comune..."
Tal dei Tali,
"... e la condanna della Regione autonoma Val d'Aosta e del
consorzio irriguo di Gressan alla rimozione di un tratto di canale
irriguo e di un pozzetto, realizzati sui citati mappali..."
voglio dire... una causa di peso!... rimozione di un tratto di
canale irriguo e di un pozzetto e noi... a chi lo abbiamo dato?
All'avv. Alberto Caveri del Foro di Aosta e, dato che non era
abbastanza sicuro, anche all'avv. Patrizia Serasso del Foro di
Torino, quali legali, eccetera... Voglio dire, sono anche esperti
di usi civici e tutta questa cosa qua... va bene, qui non c'è, per
esempio in una di quelle deliberazioni in cui non c'è l'ammontare
del costo e lo vedremo più in là quando tireremo le
conclusioni.
Arriviamo ora alle cose più succose: costituzione in giudizio e
nomina dei legali, avv. Alberto Caveri e avv. Maria Cristina Breida
dello Studio legale "Hammonds & Rossotto" di Torino in
rappresentanza della Regione, avverso atto di citazione promosso
dalla "Volvo Truck Corporation" - vi ricorda qualcosa? - per vedere
accertata la responsabilità della Regione e del Comune di
Courmayeur, in relazione alle vicende del 24 marzo 1999 all'interno
del Tunnel del Monte Bianco.
"La Giunta regionale, preso atto
che in data 23 marzo 2004 è stato notificato all'Amministrazione
regionale presso l'avvocatura distrettuale dello Stato di Torino un
atto di citazione, promosso dinanzi al Tribunale civile di Torino
da parte della società Volvo Truck Corporation con sede in Svezia,
in persona dei propri legali rappresentanti la società "Volvo Euro
Truck"
... eccetera...
"con sede in Belgio... ritenuto
pertanto opportuno avvalersi ai sensi dell'articolo 59 della legge
n. 196/1978 del patrocinio di liberi professionisti e precisamente
dell'avv. Alberto Caveri del Foro di Aosta..."
, quindi molto
spesso ci sono delle deliberazioni che davano questo incarico per
Torino, però vediamo che l'avvocato è di Aosta, e l'avv. Maria
Cristiana Breida del Foro di Mondovì, facenti parte dello Studio
legale "Hammonds & Rossotto" di Torino. Quello che stupisce è
che non c'è neanche il tentativo di dire: questi sono esperti di
catastrofi, di queste diatribe internazionali, perché questa è una
causa mica da ridere, nel senso che era una causa in cui si
mettevano in piedi tutta una serie di problemi di diritto
internazionale, perché in materia di penale, ma anche di civile, la
normativa italiana è diversa da quella francese, quindi occorre
avere qualcuno esperto di diritto francese. La citazione è di una
ditta belga, è di una ditta svedese, quindi 2 ditte che hanno
ulteriormente 2 condizioni diverse... anche nel diritto europeo e
internazionale il migliore in assoluto è l'avv. Alberto Caveri del
Foro di Aosta insieme all'avv. Maria Cristiana Breida del Foro di
Mondovì!
Siamo al 9 aprile 2004... abbiate fede, che arriviamo ai giorni
nostri... Una causa interessante questa, siamo al 7 maggio 2004: la
Giunta regionale ha annullato l'aggiudicazione provvisoria a favore
del raggruppamento temporaneo di imprese, costituito da "STA
S.n.c.", "Rossi S.r.l.", di una gara di appalto avente ad oggetto
la realizzazione delle carte topografiche regionali. Richiamata la
deliberazione con cui la Regione promuoveva avanti il Tribunale
competente opposizione al decreto ingiuntivo, provvisoriamente
esecutivo, emesso dal Tribunale di Firenze, con cui si ingiungeva
all'Amministrazione regionale di pagare in favore delle imprese del
raggruppamento 108.000 euro, pari al 10% delle opere non eseguite,
si designavano, quale rappresentanti in difesa della Regione Val
d'Aosta, Riccardo Rossotto e Alberto Caveri, facenti parte dello
Studio legale "Rossotto & Associati" di Torino, ora "Hammonds e
Rossotto". Qui si è esperti anche di difficoltà nell'espletamento
di un appalto, e poi si aggiunge l'avv. Giovanni Bosi del Foro di
Firenze, magari bastava solo darlo a quest'ultimo, visto che la
causa era a Firenze e che 3 avvocati per una sola questione... fra
l'altro, per una cifra - 108.000 euro - che non mi sembra
straordinaria! Alla fine abbiamo speso, per questo, poco più di
5.000 euro!
Andiamo avanti: 17 maggio 2004, l'Assessore Luciano Caveri
lascia la seduta alle ore 10,40 dopo l'approvazione della
deliberazione n. 1550, quindi non è presente alla n. 1578, là dove
si dice:
"Ritenuto pertanto necessario costituirsi nel giudizio
di appello proposto dal fallimento ICEA di Bassino Carlo & C.,
volto ad ottenere la riforma della sentenza del Tribunale di
Torino, sezione civile..., avvalendosi ai sensi dell'articolo...
del patrocinio di liberi professionisti, precisamente degli
avvocati Alberto Caveri del Foro di Aosta e dell'avv. Patrizia
Serasso del Foro di Torino, facenti parte dello Studio legale
Hammonds & Rossotto, legali peraltro già incaricati nella
precedente fase".
Questa è una causa che avevo seguito, perché
interessa i locali della Biblioteca regionale, c'è ad un certo
punto un provvedimento giudiziale contro l'impresa "Carniello
Ruggero & C." con sede in Sacile Pordenone, nei lavori di
adeguamento dei locali già sede della Biblioteca regionale siti in
Aosta, Via Ollietti n. 3, da destinare a sede di Archivio storico
regionale, eccetera... a chi viene dato l'arbitrato per decidere
una serie di questioni che erano in contenzioso con questa impresa?
Agli avvocati Alberto Caveri e Patrizia Serasso facenti parte dello
Studio legale "Hammonds & Rossotto"! Qui c'è anche la
liquidazione, voglio dire siamo solo al 2004 ed ho già parlato per
mezz'ora, sono 25.000 euro, 736.000,73 quale saldo delle parcelle
in materia.
Arriviamo alla deliberazione n. 1713/2004: di nuovo una
questione di associazione temporanea di imprese "FER Generale
Costruzione Impianti", che avevano vinto l'appalto per l'esecuzione
dei lavori di costruzione del 3° lotto dell'impianto di irrigazione
a pioggia computerizzato della collina di Saint-Vincent, poi era
avvenuto un fallimento... chi è che ci rappresenta e quindi anche
esperto di diritto fallimentare? Si dice:
"è opportuno
avvalersi, ai sensi dell'articolo 59 della legge 16 maggio 1978,
così come modificata dal d.lgs. 24 febbraio 2004 n. 71, del
patrocinio di liberi professionisti e più precisamente dell'avv.
Alberto Caveri del Foro di Aosta e dell'avv. Patrizia Serasso del
Foro di Torino, facenti parte dello Studio legale Hammonds &
Rossotto"
... Qui c'è però una novità: mentre nelle altre
deliberazioni che ho letto finora si diceva: lo diamo a loro perché
è così... qui, invece, si mettono le motivazioni, ovvero in
considerazione della specifica competenza in materia di diritto
civile e in materia di diritto dei lavori pubblici e dei positivi
risultati conseguiti dallo studio legale nel difendere
l'Amministrazione in precedenti controversie, conferendo nel
presente giudizio, nonché in ogni successiva fase tutte le deleghe
e ogni facoltà di legge... Qui si definisce tutta questa
motivazione sul fatto che sarebbero dei professionisti
particolarmente esperti in diritto civile e in materia di diritto
dei lavori pubblici! Molto bene, ma abbiamo visto da tutte le
deliberazioni precedenti che non ci sono solo esperti in materia di
lavori pubblici, abbiamo avuto danni personali, contenziosi di
vario tipo e non solo legati a quelli, quindi sarà il diritto
civile... se sono esperti di diritto civile, loro, e sono i
migliori, tutti gli altri avvocati di Aosta di diritto civile non
capiscono niente? Credo che l'80% degli avvocati faccia solo
civile, perché il penale è impegnativo, quindi sono pochi che si
dedicano al penale, ma non è civile darlo sempre alla stessa
persona, soprattutto quando questo è il fratello del Presidente o
dell'Assessore!
Visto che ci avete "stufato" per anni con questa cosa, oggi vi
"stufo" un po' leggendovi le varie deliberazioni. Arriviamo al 31
maggio 2004:
"Ricordata che la SEV Società edile
valdostana..."
- qui abbiamo visto che sono degli esperti -
"ha convenuto in giudizio la Regione e il Comune di
Saint-Vincent, chiedendo la condanna dei convenuti in solido fra
loro a corrispondere i danni subiti in relazione all'impossibilità
di effettuare l'intervento edilizio inizialmente concessionato in
località Col du Joux di Saint-Vincent"
... questa è una causa
ventennale o venticinquennale, perché deve essere cominciata alla
fine degli anni '80, quando fu impedito per mancanza di acqua di
fare un determinato intervento edilizio in quella località, e...
chi si designa? Gli avvocati Alberto Caveri, Riccardo Rossotto e
Pierluigi De Palma, facenti parte dello Studio legale "Hammonds
& Rossotto" quali legali rappresentanti dell'Amministrazione
regionale. Essendo una causa di un certo peso, e qui si dimostra la
falsità di questo libro che ha parlato di 61.000 euro... no, il 22
marzo 2004 la Giunta regionale, di cui faceva parte l'Assessore
Caveri, che in questa occasione è uscito, ad Alberto Caveri,
tramite lo Studio legale "Hammonds & Rossotto" di Torino ha
fatto avere 146.880,00 euro; evidentemente non tutti suoi, perché
erano 3 avvocati, ma certo con una sola deliberazione abbiamo delle
cifre che sono superiori a quelle citate nel libro.
Qui torniamo alle capacità in materia di lavori pubblici...
siamo a giugno 2004, integrazione di una deliberazione precedente:
"Premesso che la Regione ha notificato alla società Idrotecnica
S.r.l. con sede in Vibo Valentia, una domanda di arbitrato in
relazione all'appalto dei lavori di costruzione dell'impianto di
depurazione acque fognarie dei Comuni di
Gressoney-Saint-Jean/La-Trinité con raccordo alla viabilità
ordinaria della Strada regionale n. 44 come da contratto"
... si
designano l'avv. Alberto Caveri e Patrizia Serasso, facenti parte
dello Studio legale "Hammonds & Rossotto", quali legali in
rappresentanza e difesa della Regione nel predetto giudizio
arbitrale. Anche in questo caso non ci sono indicazioni
dell'ammontare della parcella o del costo preventivato di questi
interventi; dobbiamo solo presumere che ci sia stato un impegno di
spesa: questo lo dico perché i 330.000 euro, quando si mettono le
parole Alberto Caveri e Rossotto, e 1.460.000 in cui si mette solo
Studio "Hammonds e Rossotto"... per esempio, questa deliberazione
c'è, ma non avendo una cifra non sappiamo cosa impegna... quindi
quelle cifre che dicevo sopra forse sono per difetto.
Arrivano poi, anche a sintesi, questi incarichi che vengono
dati, per esempio: il 30 agosto 2004, assente Luciano Caveri come
Assessore giustificato alla seduta, viene finalmente chiuso il
problema nei confronti della Società Chenevier, viene deliberato di
approvare la liquidazione della parcella n. 1677 dello Studio
"Hammonds & Rossotto", si ricorda però che erano designati per
questo incarico Alberto Caveri e Riccardo Rossotto, quindi avranno
fatto a metà, con una maggiore spesa - non so quanto maggiore di
prima - dove hanno chiesto un suppletivo rispetto alla precedente
parcella di 11.239,73 euro, da recuperare dal cap. 20430 del
bilancio regionale. Ancora abbiamo questi esperti di lavori
civici... siamo al 30 agosto 2004: l'Assessore Caveri non c'è, la
Giunta delibera di resistere nel giudizio arbitrale instaurato
dall'impresa "Fratelli Arlotto S.p.a." con sede in Torino in
relazione all'aggiudicazione definitiva dei lavori di recupero di
un edificio storico denominato "Casa Vuillemet"... Vuillermet
probabilmente... in Comune di Brusson... comunque nella
deliberazione di Giunta è Vuillemet. Si provvedeva a nominare
l'ing. Mario Maione di Aosta quale arbitro designando e altresì gli
avv. Alberto Caveri e Patrizia Serasso, facenti parte dello Studio
legale "Hammonds & Rossotto" quali legali in rappresentanza e
difesa dell'Amministrazione regionale. In questo caso si prevede
una spesa contenuta, pari a 4.281 euro.
Arriviamo al 30 dicembre 2004: qui abbiamo quel famoso discorso
del fotogrammetrico, del ricorso della società Studio topografico
aerofotogrammetrico "CO.RI.P. e Rossi S.r.l."... chiedevano di
condannare la Val d'Aosta. C'è l'intervento dell'avv. Caveri e alla
fine, grazie a questi suggerimenti, la deliberazione cita:
"all'unanimità di voti favorevoli espressi mediante votazione
segreta per quanto concerne la designazione dei legali in
rappresentanza e difesa della Regione..."
, cioè la Giunta
quando deliberazione per la designazione dei legali vota a
scrutinio segreto, m'intrippa questa cosa qua..., essendosi
assentato l'Assessore Luciano Caveri, delibera di designare quali
legali rappresentanti in difesa della Regione Val d'Aosta l'avv.
Riccardo Rossotto del Foro di Torino e l'avv. Alberto Caveri del
Foro di Aosta, facenti parte dello Studio legale "Hammonds &
Rossotto" di Torino e l'altro avvocato di Firenze, perché là era il
Tribunale interessato.
Siamo al 10 gennaio 2005: con "Veralco S.r.l.", con sede in
Verrès, qui c'è un capitolo che non sono riuscito a studiare con
attenzione perché sono 2 faldoni solo per un avvocato! Qui c'è
tutta una fase legata alla messa a norma dei rapporti fra Regione e
chi occupava gli stabilimenti industriali di proprietà della
Regione, ovviamente a tutelare gli interessi della Regione... chi è
nominato? L'avv. Alberto Caveri dello Studio "Hammonds &
Rossotto"! Ma la cosa strana che bisognerebbe capire è che alla
fine molte di queste transazioni vengono fatte del tipo: visto che
alla fin fine bisogna trovare una soluzione, si accettano delle
proposte... non so quanto valide per l'interesse regionale a
riduzione rispetto alla normativa regionale. Allora, lì, bisogna
studiare bene se tutte queste proposte a riduzione sono nella via
giusta, che potrei anche condividere: cerchiamo di far pesare il
meno possibile sulle imprese valdostane il costo degli immobili, in
modo che possano lavorare bene, però è da studiare. Comunque una di
queste inizia:
"... la Regione si è impegnata a concedere in
comodato alla Alucon Bulk System Gmbh una porzione dello
stabilimento industriale sito in Comune di Verrès, Via Issogne 21,
per la durata di anni 6 dalla data della consegna e successivamente
in locazione per anni 15"
. Poi vengono fuori tutta una serie di
problemi, per cui:
"Ritenuto di promuovere azione legale nei
confronti della Veralco S.r.l. al fine di conseguire quanto dovuto
per l'occupazione senza titolo dal 16 dicembre 1992 dell'immobile a
destinazione industriale di proprietà regionale sito in Comune di
Verrès"
- ricordo che siamo nel 2005, quindi qui viene fuori
che dal 1992 c'era una ditta che occupava senza titolo questo
immobile -
"Ritenuto opportuno avvalersi... del patrocinio dei
liberi professionisti, e più precisamente in considerazione della
specifica competenza ed esperienza in materia di diritto
civile..."
- ribadiamo che è unico esperto di diritto civile -
"... degli avv. Alberto Caveri del Foro di Aosta e Patrizia
Serasso del Foro di Torino facenti parte dello Studio legale
Hammonds e Rossotto di Torino, incaricato di assistere il
Dipartimento legislativo e legale nella fase di negoziazione dei
contratti di locazione ai sensi della legge regionale n. 1/1998,
conferendo agli stessi nel presente giudizio e in ogni sua
successiva fase tutte le facoltà di legge..."
. Qui c'è un altro
passaggio interessante: è talmente forte questo tipo di incarico
all'avv. Caveri e agli altri avvocati dello Studio "Hammonds &
Rossotto" di Torino, che gli fanno fare "la badante", cioè si dice
loro: assistete il Dipartimento legislativo legale, perché non va
avanti!
A questo punto mi viene qualche dubbio... dicevano i Latini:
"promoveatur ut amoveatur"... sarà il caso anche il nostro? Che
forse le difficoltà del Dipartimento legislativo legale... va a
sapere di che genere fossero! Ma qualche dubbio, per stessa
ammissione della Giunta regionale, viene, e qua compare il 10
gennaio 2005 finalmente che si elegge il domicilio presso lo Studio
dell'avv. Alberto Caveri in Aosta, Via Festaz 66, il quale,
veramente oberato di lavoro dice: apriamo uno studio ad Aosta, così
non ne parliamo più! Ma non ne parliamo più fino al 10 gennaio
2005, sempre la stessa giornata, c'è la "Veralco" di Verrès e c'è
poi un problema molto simile legato alla "O.R.E. S.r.l.", che aveva
ottenuto l'utilizzo di una porzione dell'immobile a destinazione
industriale di proprietà regionale sito in Pont-Saint-Martin, Via
Carlo Viola 65, e si decide di proporre avanti l'autorità
giudiziaria azione nei confronti della "Tectel S.r.l." a socio
unico per l'occupazione senza titolo dal 2 luglio 1996... qui siamo
al 2005, ma... dal 1996 al 2005 questa occupazione senza titolo...
perché nessuno ci si è messo a fare qualche riferimento? Questo non
c'entra molto con la discussione di adesso, ma uno si fa le
domande! Ma chi si designa? Si designa di nuovo, ad unanimità di
voti favorevoli, palesi, essendosi assentato l'Assessore Caveri...
anche qui, espressi mediante votazione segreta per quanto concerne
la designazione del legale rappresentante in difesa della Regione
deliberazione... non so se ci sono delle urne in Giunta per fare la
votazione segreta... chi è che viene designato? L'avv. Alberto
Caveri del Foro di Aosta e Patrizia Serasso del Foro di Torino
dello Studio legale "Hammonds & Rossotto", conferendo agli
stessi le più ampie facoltà di legge in modo da riuscire ad avere
la tutela ammessa.
Di nuovo, qui, siamo nel 2005, 17 gennaio, nei confronti della
"Lino S.p.a.", che è stato notificato dalla "Lino S.p.a." difeso
dagli avv. Edoardo Rossetti di Torino e Salvatore Gagliardo di Roma
tutta una serie di procedimenti, all'unanimità di voti favorevoli
espressi mediante votazione segreta per quanto concerne la
designazione degli avvocati rappresentanti la difesa della Regione,
essendosi assentato l'Assessore Caveri, di proporre per eventuale
ricorso nei confronti della Regione Valle d'Aosta e di designare
quale legali rappresentanti gli avvocati Alberto Caveri del Foro di
Aosta e Riccardo Rossotto del Foro di Torino, facenti parte dello
Studio "Hammonds & Rossotto"... Al prossimo intervento... il
resto della lettura!
Presidente
- La parola al Consigliere Bortot.
Bortot (Arc-VA)
- La domanda al Consiglio da mille
dollari: tutto quello che abbiamo discusso ieri e stamani non
c'entra niente con tutto questo?
Presidente
- La parola alla Consigliera Squarzino
Secondina.
Squarzino (Arc-VA)
- Solo per consentire al collega
Sandri di riposarsi un momento, prima di continuare la lettura
delle altre deliberazioni. Credo che non ci sia alcun commento da
fare rispetto a quanto il collega Sandri ha elencato... sono così
chiari, questi dati, che parlano da soli!
Vorrei solo aggiungere un'esperienza personale come Consigliera.
La sottoscritta, proprio perché voleva avere informazioni circa
possibili legami di parentela fra i membri della Giunta e i
consulenti via via nominati, è ricorsa agli strumenti di controllo
che abbiamo. La sottoscritta aveva allora, 18 gennaio 2007,
presentato un'interrogazione con risposta scritta in cui chiedeva
di conoscere quali erano i parenti membri della Giunta che
risultavano fra i consulenti. Mi si risponde dicendo: "guardi, lei
ha sbagliato, questa non è un'interrogazione con risposta scritta,
nel senso che lei chiede solo dei dati, quindi faccia una domanda
in base all'articolo 116". La sottoscritta, visto che
l'interrogazione con risposta scritta era indirizzata al
Presidente, riformula la propria domanda al Presidente della
Regione come domanda in base all'articolo 116: questo viene fatto
il 23 gennaio... poiché a fine marzo non c'era alcuna risposta, la
sottoscritta sollecita il Presidente della Regione per dire: ho
fatto una domanda ai sensi dell'articolo 116, sono passati 40
giorni, non mi rispondono... come mai?
Il Presidente gentilmente sollecita il Presidente della Regione,
a cui era stata indirizzata la richiesta di informazione e il
Presidente della Regione mi risponde dicendo di essere disponibile
a dare tutte le informazioni richieste, ma osserva che la domanda è
troppo generica, nel senso che viene chiesto l'elenco a partire dal
2003 di tutti i consulenti e collaboratori esterni
all'Amministrazione regionale, a cui la Giunta ha deliberato un
incarico, che sono parenti della stessa Giunta. E il Presidente
Caveri mi dà una lezione, giustamente, obiettando che la parola
"parenti" è troppo vaga, che sarebbe da precisare meglio cosa vuol
dire "parenti". Aggiunge poi che l'Amministrazione regionale non
dispone delle informazioni relative ai familiari degli
amministratori e che l'infelice indicazione di "parenti",
virgolettata, sembrerebbe attribuire al termine un significato
diverso da quello letterale. Mi invita a riformulare in modo più
chiaro per evitare inutili carichi di lavoro aggiuntivi
direttamente al dirigente competente, onde richiedere le
deliberazioni che eventualmente non siano diversamente
reperibili.
La sottoscritta segue l'indicazione del Presidente della Regione
e comincia ad inviare richiesta, ad una serie di dirigenti
responsabili di uffici competenti per ottenere informazioni, per
sapere cioè se ci sono parenti e affini entro il 2° grado - questa
volta riformulando in modo più preciso - di membri della Giunta
regionale cui sono stati dati degli incarichi. Le risposte
cominciano ad arrivare, ma sono risposte molto strane e vorrei
proprio sottoporvele... ne leggo 2 o 3... Alcuni dicono che non
hanno niente da dire... La prima risposta è del tipo: "non siamo in
grado di fornire indicazioni precise in quanto i dati richiesti non
sono in nostro possesso", così dicono i dirigenti, precisando
inoltre che il criterio di grado di parentela e affinità non è uno
degli elementi richiesti come necessari dalla vigente normativa; al
momento dell'affidamento di un incarico di consulenza
professionale, pertanto tale dato non è noto in forma ufficiale.
Non credo che nel momento della deliberazione ci sia una crocetta
per dire se l'esperto è fratello, cugino o parente o affine di
qualche membro della Giunta, non c'è una scheda che dice così,
quindi apparentemente è vero che non è un elemento necessario
richiesto dalla normativa per dare l'affidamento, però... è vero o
non è vero che quando viene dato un incarico ad un parente o affine
di 2° grado, il membro di Giunta se ne esce e... non partecipa? Se
è vero questo, vuol dire che si sa esattamente che il consulente
che si sta nominando in quel momento non è solo il signor "Tal dei
Tali", ma il signor "Tal del Tali" fratello o figlio non di un
membro qualunque del Consiglio, ma proprio di quell'Assessore,
tanto che quell'Assessore esce e non partecipa alla decisione! Se
questo è un fatto legittimo e trasparente, perché non dire in modo
trasparente questi dati? Perché bisogna nasconderli?
Vi leggo anche altre 2 risposte e non uso per queste alcun
aggettivo, le lascio definire da voi. Un dirigente mi dice:
"In
assenza dell'indicazione di nominativi specifici, possiamo solo
dare l'elenco delle consulenze e degli incarichi attivati dallo
scrivente a soggetti omonimi dei componenti della Giunta regionale,
non essendo noti all'ufficio i vincoli di parentela e affinità dei
suddetti"
. Segue un elenco in cui l'omonimo è Caveri Alberto,
Alberto Caveri, e via dicendo. Altra risposta analoga, cioè in
assenza di elementi certi, perché noi non abbiamo bisogno di
ricevere questi elementi, è possibile indicare in assenza di
indicazioni nominative specifiche, mi si dà l'indicazione di
soggetti omonimi dei componenti della Giunta regionale. Il
Coordinatore del Dipartimento territorio, ambiente e risorse
idriche mi dà, dal 2003 al 2006, come unica indicazione di
nominativo di un soggetto omonimo di un componente della Giunta
regionale il sig. Bruno Cerise...
(interruzione dell'Assessore Cerise, fuori microfono)
... chiedo se effettivamente il modo con cui le strutture
regionali - non do colpa ai dirigenti - che hanno delle indicazioni
ben precise, perché sono fiduciari e rispondono all'Assessore... se
tutto è logico e trasparente, e sono atti di cui uno può anche
vantarsi, nel senso di dire: "io do lavoro a tutte queste persone,
per cui ho fatto delle scelte egregie di cui non mi vergogno e che
dico chiaramente", perché c'è questa difficoltà, reticenza da parte
delle strutture di indicare con chiarezza dei dati che conoscono?
Perché se non li conoscessero - ripeto - nelle deliberazioni non
scriverebbero che è uscito il "tal Assessore" mentre si discuteva
quel "tale oggetto"!
Chiedo perché non si ha il coraggio non solo di maggior
trasparenza, ma anche di maggiore correttezza. Uno degli elementi
che inquinano la vita politica, a parte i costi di cui abbiamo
parlato, sono anche questi atteggiamenti, non solo di clientelismo,
ma - peggio ancora! - di nepotismo. Credo che il tentativo fatto
con la legge presentata dai colleghi "DS" vada nella direzione di
fare chiarezza. Si dice chiaramente: perché i figli, i fratelli, i
familiari di coloro che siedono in Giunta devono essere i favoriti
rispetto agli altri cittadini... questa è una domanda che pongo,
non ho soluzione... la legge va in questa direzione.
Presidente
- La parola al Consigliere Frassy.
Frassy (CdL)
- La materia è sicuramente di quelle
interessanti, sulle quali merita essere fatta qualche riflessione
di prospettiva, ma dovrei dire - per essere onesto - anche qualche
riflessione di retrospettiva. Allora, in esordio di questa mia
riflessione, vorrei dare il benvenuto al gruppo dei "DS" in questa
materia.
È vero che il gruppo dei "DS" in questo scorcio finale di
legislatura ha patito una serie di sommovimenti interni che lo
hanno portato a differenziare le denominazioni di gruppo, anche se
poi mi sembra che si richiamino tutti alla loro casa madre, ma è
significativo che il collega Sandri sia la continuità di quel
gruppo "DS", qui presente nella scorsa legislatura, che ebbe modo
di esprimere dei punti di vista ben diversi rispetto agli attuali,
su un disegno di legge presentato dal nostro gruppo sul finire di
legislatura titolato: "Revisione sui criteri delle nomine". In
buona sostanza, incarichi, nomine, la materia era sostanzialmente
questa, e in quel caso il gruppo si astenne come si astenne il
gruppo dell'"Union" e i gruppi che rappresentavano allora la
maggioranza politica che sosteneva la "Giunta Louvin". E Louvin
ebbe a dire, in quell'occasione, e poi a dichiarare a mezzo stampa,
che sulle nomine bisognava far qualcosa, ma che non era quello il
momento per farlo. Forse aspettava di poter fare il paladino
dell'opposizione per poter rivendicare un "repulisti" generale
della politica.
L'argomento comunque è serio; penso vada affrontato seriamente,
al di là dei ruoli contingenti che ognuno di noi, in nome dei
partiti e dei movimenti che rappresenta, ricopre in un determinato
momento politico, e devo dire che purtroppo non sempre è così,
soprattutto su queste materie spesso c'è il condizionamento della
posizione che uno esprime, maggioranza-opposizione e poi ancora,
all'interno della maggioranza, Consigliere di prima e ultima fila
piuttosto che Assessore o quant'altro. Su questo argomento noi
siamo molto sensibili, non perché vogliamo avere una primogenitura,
perché prima di noi, dico prima del 2003, sicuramente ci saranno
state altre occasioni in altre legislature di argomentare su questa
materia. La cosa evidente è che o per motivi di maggioranza, di
schieramento o di tempi, non era mai il momento giusto per arrivare
ad una revisione complessiva della materia. Anche noi abbiamo
sostenuto, in passato, che spesso far politica vuol dire dimostrare
ai cittadini che ci votano di essere al di sopra di ogni
ragionevole sospetto, perciò al di là delle codificazioni che
possono essere fatte o non essere fatte con norma di legge, molte
volte sarebbe opportuna quella sensibilità, quello stile, quella
delicatezza nei confronti dei fraintendimenti dell'opinione
pubblica per evitare delle nomine che penso creino soddisfazione
sicuramente economica, ma forse anche imbarazzo, per primi, ai
nominati stessi.
Dobbiamo dire che la nostra Regione probabilmente non si
discosta da un certo "andazzo" della politica nazionale, fatta a
tutti i livelli da Roma alla periferia e che questa sensibilità non
l'abbia mai dimostrata. Devo dire che questa assenza di sensibilità
spesso va a detrimento di quei professionisti che spesso vengono
ingiustamente indicati come professionisti buoni solo a prendere
gli incarichi in certi "palazzi", che poi magari invece hanno
capacità, ma che vengono offuscate dai collegamenti parentali con
il potere politico che gestisce queste nomine. Mi atterrei però
all'esame della proposta di legge, perché la proposta di legge si
sofferma su un aspetto minimale rispetto a quella che è invece una
materia molto più ampia, perché la materia dovrebbe essere forse
affrontata tenendo presente quelli che sono meccanismi di rotazione
o di sovrapposizione di incarichi: mi riferisco alle nomine nelle
società partecipate e non solo agli incarichi di tipo prettamente
professionale per le progettazioni. Pensate a quello che avviene
nei Consigli di amministrazione o nei Collegi sindacali, dove è
norma che lo stesso professionista abbia incarichi in più Consigli
o Collegi sindacali di società partecipate. Perciò sarebbe forse il
caso che questa materia, una volta per tutte, potesse essere
oggetto di approfondimento a livello di gruppo di studio, per poter
capire quali sono le debolezze che poi molte volte vanno a
detrimento della stessa nomina, la quale non porta alle aspettative
a cui si tenderebbe. Anche in questo caso non si capisce se la
filosofia contenuta nella proposta di legge sia una filosofia che
voglia affrontare in maniera oggettiva l'argomento o sia una
filosofia che voglia salvare situazioni politicamente più vicine,
rispetto a situazioni politicamente più lontane.
Devo dire che la cartina di tornasole può essere questa vicenda
dei docenti universitari che hanno condizionato ultimamente il
dibattito politico regionale.
"Non possono essere conferiti
incarichi..."
- leggo nel testo riformulato -
"ai dipendenti
di enti pubblici impiegati a tempo pieno, esclusi i docenti
universitari"
. Qui vorrei smitizzare il concetto del docente
universitario, che è questo genio che sta al di sopra di tutto e di
tutti, anche perché la politica valdostana forse ultimamente è
stata condizionata dalle vicende universitarie o parauniversitarie.
Sono convinto che se l'assetto dell'Università della Valle d'Aosta
avesse avuto persone diverse in momenti diversi, una parte della
storia recentissima della politica valdostana sarebbe stata scritta
in maniera differente. Allora penso che i docenti universitari
siano forse quelli che più di tanti altri avrebbero bisogno di
andare a fare un'opera di pulizia morale all'interno della loro
categoria... pensiamo a cos'è la "baronia universitaria", con tutto
ciò che consegue a livello di concorsi, di nomine, di corsi...
Allora non santifichiamo delle categorie che hanno gli stessi vizi
e le stesse virtù di tante altre categorie! È sempre difficile
poter fare un ragionamento serio andando ad eleggere una categoria
ad esempio di virtù e un'altra ad esempio di vizio diffuso. E poi
ancora i Parlamentari eletti in Valle d'Aosta: ma il problema sono
quelli che sono eletti in Valle d'Aosta o sono quelli che fanno i
Parlamentari? Perché se il problema è di evitare situazioni
conflittuali, è evidente che il Parlamentare è anzitutto
Parlamentare della nazione, poi ha un Collegio in cui viene eletto,
ma l'attribuzione e la funzione elettiva è quella di Parlamentare
dello Stato; perciò sicuramente questa legge ha il merito di
affrontare un argomento difficile, ma ha la duplice debolezza di
averlo affrontato in maniera minimale, collega Sandri, una maniera
minimale che era più dettata da una volontà e da una mira politica
che non da un obiettivo di dire: "creiamo dei presupposti oggettivi
che possono portarci a quell'efficacia ed efficienza dell'azione
amministrativa".
Noi individuiamo in questa legge questi punti di debolezza e,
rispetto al tentativo che avevamo fatto sul finire della scorsa
legislatura, sono parecchie le parti che mancano, a partire dalle
competenze sulle nomine nei Consigli di amministrazione, nei
Collegi sindacali, la suddivisione fra la funzione di un organo di
gestione rispetto ad un organo di controllo e dunque la differenza
fra il ruolo del Consiglio che è organo di controllo e che potrebbe
tornare ad avere certe competenze negli organismi di controllo
quali sono i Collegi sindacali, rispetto alla legittimità di un
Esecutivo di avere un rapporto fiduciario negli organi di gestione,
cioè nei Consigli di amministrazione.
Pensiamo che soprattutto in una Regione come la nostra non si
possa affrontare un ragionamento in materia di incarichi
prescindendo dagli incarichi per eccellenza, cioè tutti gli
incarichi delle partecipate, tutto il mondo delle società
partecipate, che è strettamente legato a doppio filo al potere
politico, e se qui spezziamo una lancia, non la spezziamo a favore
di questa o delle Giunte che l'hanno preceduta, ma spezziamo una
lancia su una realtà oggettiva: le nomine politiche negli incarichi
professionali sono percentualmente e numericamente una parte
minimale rispetto alle nomine politiche nelle società partecipate.
Il vero "ventre molle" nelle nomine politiche sono gli incarichi
nelle società partecipate e non tanto gli incarichi di tipo
professionale; pensate a cosa ne è da "Finaosta" alla "Casinò
S.p.a." passando per "INVA", per tutte quelle società funiviarie, e
via dicendo: ecco perché questa la riteniamo una proposta debole,
interessante da approfondire, ma debole nella sua capacità di
incidere obiettivamente. Considerando che questo è un Consiglio di
35 persone con una Giunta di 8 componenti, non sono quel pugno di
nomine fatte in nome di quel nepotismo deprecabile che creano il
vero danno al sistema economico politico e amministrativo di questa
Regione. Pensiamo che il gruppo dei "DS", nell'andare a scrivere
questa proposta di legge, si sia fatto forse più abbagliare da una
vispolemica politica, piuttosto che centrare il macroproblema, e il
macroproblema penso vada affrontato con un più ampio respiro
politico e con un più ampio ed articolato ragionamento
legislativo.
Sono queste motivazioni che ci porteranno ad esprimere un voto
di astensione, ma un voto diverso rispetto forse a quell'astensione
che potrà esprimere la maggioranza politica di questo Consiglio,
così come ebbe ad esprimerlo insieme all'allora gruppo dei "DS",
che era maggioranza, sul nostro disegno di legge del 2003, nel
senso che la nostra astensione è l'astensione di chi dice che
questa norma è insufficiente per poter risolvere il problema. Non
solo è insufficiente, perché uno potrebbe obiettare che è un
piccolo passo avanti, ma pensiamo che sia viziata da una di quelle
questioni che abbiamo evidenziato - i docenti universitari, "in
primis" - da ragionamenti paraideologici. Di conseguenza, pur
apprezzando il tentativo di aprire il dibattito sull'argomento e
pur non volendo dare dei voti, ma dovendo alla fine esprimere un
voto, riteniamo che quello di astensione sia politicamente quello
più indicato rispetto al nostro pensiero, rispetto - anche e
soprattutto - a quello che in un passato relativamente recente il
nostro gruppo ha concretizzato con una proposta articolata.
Président
- La parole au Conseiller Sandri.
Sandri (GV-DS-PSE)
- Prima una piccola osservazione di
mozione d'ordine. Avete perso come maggioranza la "Fédération"...
mi dispiace, perché avevo una parte dedicata anche a loro e me la
devo tenere per un prosieguo se qualcuno di loro arriverà a tenerci
compagnia.
L'intervento del Consigliere Frassy, prima di riprendere la
lettura delle deliberazioni della Giunta in merito a "Hammonds e
Rossotto" e all'avv. Alberto Caveri, credo che meriti
un'osservazione puntuale, perché l'ho trovato un intervento
stimolante, pieno di dati positivi e di riflessioni che dobbiamo
assumere, poiché il richiamo ad una tiratina di orecchie ogni tanto
non fa male.
È vero, i "DS" - così come si sono presentati alle elezioni -
oggi si presentano in modo frantumato, ma vorrei evidenziare che
casualmente sono proprio i 2 Consiglieri che si astennero l'altra
volta che sono finiti ai margini della maggioranza, o comunque in
un atteggiamento di opposizione più moderata che non si capisce
bene che opposizione ci sia, perché non li si sente frequentemente
intervenire... quindi prenderemo atto prossimamente del loro stile!
In questo senso credo però che una riflessione comunque vada fatta
sul fatto che questa forza politica, in questi anni, su questi
punti, non ha fatto delle riflessioni sufficientemente ampie e
questo credo che vada a rafforzare un'idea forte che ci accomuna:
il discorso dell'alternanza.
Voglio fare un piccolo paragone con il livello nazionale: c'è un
effetto positivo del fatto che abbiamo avuto 5 anni di Governo di
Centro-Destra e cioè che c'è stata una discontinuità a livello di
una serie di nomine. Poi è chiaro che "dagli amici degli amici" del
Centro-Sinistra si è passati "agli amici degli amici" del
Centro-Destra, ma si è incrinato un meccanismo. Il problema è che
qui non è così. Certo, avrei preferito a livello nazionale di
trovare un Centro-Destra tipo quello francese di Sarkozy che, sì,
ha fatto delle discontinuità, fra l'altro sapendo anche coinvolgere
una parte dell'opposizione, ma comunque ci sono state delle
discontinuità forti nella conduzione politica. Credo che questo
dobbiamo recepirlo, perché la cosa fondamentale è l'alternanza
proprio per evitare l'incancrenirsi di queste cose. Non avrei oggi
2 faldoni solo per una persona, se ci fosse stato una cosa come a
livello nazionale, come diceva prima il Consigliere Frassy; quindi
il discorso dell'alternanza, di avere coalizioni che si confrontano
e si passano, è il primo deterrente per l'argomento che abbiamo
oggi in discussione, perché è solo se cambia il padrone del vapore
che abbiamo che queste situazioni non si radicano così nel tempo.
Se si va a rivedere la storia degli appalti a livello di lavori
pubblici e a livello di studi legali, purtroppo abbiamo una cosa
che va troppo in là e potremmo fare tutte le leggi possibili, ma la
prima legge che deve essere è la legge dell'alternanza; da questo
punto di vista mi auguro che ci siano delle alternanze e penso che
si potrà lavorare insieme. La parte più importante dell'intervento
del Consigliere Frassy credo che sia proprio in merito alla
debolezza di questo progetto di legge.
Questo progetto di legge non ha avuto la vispolemica come ci
attribuisce il Consigliere Frassy, perché essendo stato firmato dal
Consigliere Ferraris, non è una proposta di tipo estremistico,
quindi è un nome e una garanzia. Era una proposta al Consiglio per
poterne discutere, per avere un testo su cui lavorare, ma ci è
stato impossibilitato di lavorarci sopra perché arrivava
costantemente il Presidente della Regione piuttosto che l'Assessore
ai lavori pubblici che diceva: "stiamo pensando di fare una
proposta alternativa, aspettiamo e andiamo avanti". Così avremmo
potuto fare un testo più ampio, inglobando le società, i dipendenti
della Regione, le società dipendenti dalle società dipendenti dalla
Regione, ma non ci è stata data la possibilità di farlo e credo che
questo sia anche un elemento importante, per cui io dico che se c'è
da parte della maggioranza la disponibilità a tornare su questo
argomento e a confrontarci in Commissione per approvare un testo
condiviso da tutti, anche attraverso la presentazione di un testo
da parte della maggioranza, benissimo, ritiriamo questo
provvedimento di legge e lo rimandiamo in Commissione. Non c'è
alcun tipo di problema, perché noi vogliamo andare sul
confronto.
Non è sufficiente questo testo... dobbiamo ampliarlo...
integrarlo? Andiamo a recuperare la proposta della "CdL" del 2003?
Benissimo, siamo disponibilissimi, purché si affronti il problema!
C'è questo bisogno di affrontare nel concreto questo elemento, mi
fa piacere che la motivazione dell'astensione è in senso contrario,
perché è troppo poco, a quel che ho capito da parte degli amici di
opposizione di Centro-Destra, perché è necessario non solo fare un
confronto fra tutte le forze politiche, ma anche un confronto con
una serie di soggetti sociali che da questo punto di vista hanno
una rilevanza notevole: per esempio, l'Ordine degli avvocati,
l'Ordine degli architetti, degli agronomi, dei geometri, degli
ingegneri, dei periti agrari. Ci sono una serie di soggetti su cui
vogliamo lavorare, ci sono una serie di problemi legati a quelle
che un po' stizzito l'Assessore Cerise citava prima, cioè le gare;
ma le gare per l'attribuzione di questi incarichi sono di 3 tipi, a
seconda del soprasoglia, sottosoglia e dei 2 livelli sottosoglia
rispetto al quinto della soglia regionale. Sono una serie di
questioni su cui molto c'è da discutere, perché abbiamo una serie
di parametri che non sono assolutamente convincenti. Anche qui, ad
esempio, chi può negare la necessità di mettere che a queste gare
sottosoglia siano escluse le società che abbiano, fra i propri
soci, dei parenti fino al 2° grado della Giunta regionale? Credo
che rientri nella fattispecie di cui abbiamo detto prima, sono
delle gare, sì, ma se all'interno dell'associazione temporanea di
professionisti o dello studio professionale... è "il gioco delle 3
carte"... a me non va bene! Vogliamo trovare delle soluzioni? Noi
siamo disponibili, l'importante è che si coinvolga tutto il
Consiglio regionale e gli operatori del settore per uscirne
decentemente.
È una situazione difficile in questo senso, ed è il terzo
apprezzamento che voglio fare al collega Frassy, che ha fatto un
intervento positivo, perché è l'unico modo, quello con cui ha
affrontato il tema, per dimostrare di avere un senso preciso di ciò
di cui stiamo parlando. La nostra impressione è che si sia perso,
da parte di alcuni rappresentanti della maggioranza, il senso
stesso della decenza su questo tema. Vale altrettanto di questi 2
faldoni il fatto che la figlia di un Consigliere regionale è stata
nominata nel Consiglio d'amministrazione di "Vallée d'Aoste
Structure", perché se questa è la nuova politica che avanza...
voglio la vecchia! E allora è giusto dire che occorre prendere
questo testo e ampliarlo per una serie di valutazioni, perché è
giusto che questo valga per chi ricopre incarichi di Giunta, ma
anche per chi ricopre incarichi di Consigliere. Siamo quindi
disponibili a fare una serie di riflessioni in Commissione, se si
vuole tornare su questo tema; in passato ci sono stati altri dati,
ma è inutile tornare sul passato.
Vogliamo ritornare un po' alla lettura delle deliberazioni della
Giunta regionale, siamo al 7 febbraio 2005, si avvicina "la notte
dei lunghi coltelli", quando ci sono state le pugnalate al
Presidente Perrin, ma qui è ancora Carlo Perrin Presidente della
Giunta, abbiamo la deliberazione n. 313/2005 e qui si parla di
penale... avevamo detto che era il grande civilista ed esperto di
lavori pubblici...
"La Giunta regionale..."
- si dice -
"precisato che nell'ambito del procedimento penale n. 457/1990
relativo a fattispecie di furto aggravato e falso in bilancio
verificatesi all'interno della Casa da gioco di Saint-Vincent, la
posizione processuale del sig. Masi Bruno, è stata definita, per le
fattispecie di furto, con sentenza del Tribunale di Torino, IV
Sezione penale, che dichiarava i reati estinti per prescrizione,
depositata in data 15 febbraio 1996... e successivi gradi di
giudizio fino al passaggio in giudicato... Richiamata la
deliberazione di Giunta n. 404/2002 con la quale si affidava
l'incarico all'avv. Riccardo Rossotto del Foro di Torino e all'avv.
Alberto Caveri del Foro di Aosta, di instaurare nei confronti del
sig. Masi Bruno un'azione civile, volta ad ottenere il risarcimento
del danno subito dalla Regione in relazione alla fattispecie di
furto oggetto del procedimento penale sopramenzionato... Preso atto
che con sentenza del Tribunale di Torino, Sezione prima civile,
avente ad oggetto richiesta di risarcimento danni nei confronti del
sig. Masi Bruno, è stata dichiarata l'inammissibilità dell'azione
risarcitoria proposta dalla Regione... Ritenuto, sulla base del
parere dell'avv. Caveri, legale della Regione nella causa in
argomento nonché della documentazione ad esso legata, che vi siano
ragionevoli presupposti affinché la Regione proponga appello
avverso la sentenza del Tribunale di Torino..."
si avvale di
nuovo di Alberto Caveri. Non so come sia finita tutta questa
storia... poi mi piacerebbe sapere se il parere dell'avv. Caveri
che incitava la Regione a continuare l'azione pur avendo avuto la
dichiarazione d'inammissibilità dell'azione risarcitoria da parte
del Tribunale di Torino sia andata in porto o meno...
Arriviamo al 2 maggio 2005, deliberazione n. 1358: costituzione
in giudizio avverso l'atto di citazione degli articoli 106 e 269...
qui siamo sempre nel calcolo dell'Europa e del problema del Traforo
del Monte Bianco, ma nella parte di questioni giudiziarie legate
alla citazione in giudizio da parte delle società assicurative
"Assitalia Assicurazioni", "SIAT Società italiana assicurazione e
riassicurazione", "CHUBB", "Navale S.p.a. Assicurazioni" e "Meie
Aurora S.p.a." citavano in giudizio, e le altre società Volvo,
eccetera... In questo caso eravamo coinvolti anche noi in questo
procedimento e, naturalmente, decidiamo:
"Ritenuto opportuno
avvalersi ai sensi dell'articolo 59 della legge n. 196/1978 del
patrocinio di liberi professionisti e precisamente dell'avv.
Alberto Caveri del Foro di Aosta e dell'avv. Maria Cristina Breida
del Foro di Mondovì, facenti parti dello Studio legale "Hammonds
& Rossotto" di Torino, i quali già rappresentavano la Regione
nei giudizi promossi dalla "Volvo Truck Corporation" e "Volvo
Europa Truck" presso il Tribunale di Torino e il Tribunal de
Grande
Instance de Bonneville, incaricando i
medesimi..."
e quindi abbiamo di nuovo una sequenza collaterale
a quella iniziale.
Deliberazione del 2 maggio 2005, più o meno sempre lo stesso
giorno e argomento:
"Premesso che con atto in data 28 giugno
2003 la sig.ra Amatizia Casteletti in proprio e quale genitore dei
minori Alberto Malabarba e Riccardo Malabarba, conveniva in
giudizio dinanzi al Tribunale di Aosta, "SITMB", Società italiana
per l'azione per il Traforo del Monte Bianco, affinché quest'ultima
fosse dichiarata responsabile di tutti i danni subiti dal coniuge e
dai figli a seguito dell'incendio del 24 marzo 1999...",
di
nuovo un processo per danni, visto che si occupavano di altre parti
sempre di questo processo, giustamente veniva affidato all'avv.
Alberto Caveri del Foro di Aosta e all'avv. Maria Cristiana Breida
del Foro di Mondovì, facenti parte dello Studio legale "Hammonds
& Rossotto" di Torino di tutte le rappresentanze legali
possibili e immaginabili.
Arriviamo al 16 maggio 2005, azione legale nei confronti della
"Dora S.p.a.", con sede in Aosta, per il conseguimento in quanto
dovuto per l'occupazione senza titolo, terzo provvedimento sempre
di queste occupazioni senza titolo, della palazzina ex
"Montefibre":
"Richiamata la convenzione del 1991 approvata da
questo Consiglio regionale del 23 luglio 1991 con la quale si
approvava la concessione a Tecdis S.p.a. dell'immobile a
destinazione industriale noto come palazzina ex Montefibre di
proprietà regionale, sita in Châtillon, Rue de la Gare 41...
Richiamata la deliberazione del 2005 avente per oggetto l'azione
legale nei confronti della Tecdis per il conseguimento di quanto
dovuto per l'occupazione senza titolo del complesso industriale...
che agli atti risulta che la Dora S.p.a. dal 1° luglio 2000 fino al
13 maggio 2004 ha trasferito la sede ad Aosta in Via Lavoratori
Vittime Col du Mont n. 24...
l'avv. Alberto Cerise del Foro
di Aosta, incaricato precedentemente insieme all'avv. Patrizia
Serasso del Foro di Torino della difesa della Regione... con parere
reso il 19 aprile 2005...
Ritenuto che la Regione per il
periodo in cui la palazzina è stata occupata da Dora S.p.a., sia
legittimata ad agire in via extracontrattuale nei confronti di tale
società, al fine di ottenere il risarcimento dei danni subiti per
l'occupazione senza titolo, facendo altresì presente che, data
l'insussistenza di rapporti contrattuali fra la Regione e Dora
S.p.a. e conseguentemente l'assenza di clausole compromissorie, la
competenza a decidere del merito deve ritenersi spettare solo
all'autorità giudiziaria ordinaria..."
, quindi si avvia un
procedimento. Ovviamente all'unanimità di voti favorevoli,
essendosi assentato l'Assessore Luciano Caveri, espressi mediante
votazione segreta, sono stati designati quali legali in
rappresentanza e difesa della Regione Valle d'Aosta nel presente
giudizio e in ogni sua successiva fase o grado, inclusa la fase
esecutiva e quella eventuale di opposizione, gli avv. Alberto
Caveri del Foro di Aosta e Patrizia Serasso del Foro di Torino
dello Studio legale "Hammonds & Rossotto" di Torino.
Siamo arrivati al 30 maggio: pagamento di prestazioni
professionali svolte da, questo è un pagamento per quanto riguarda
la "Lino S.p.a.", con sede in Chambave, che aveva promosso un
ricorso, eccetera, era stata impegnata la cifra di 10.000 euro, ne
erano stati spesi circa 5.000, erano stati mandati in economia
5.000 euro perché erano decorsi 2 anni, alla fine c'era stata una
serie di deliberazioni: ad unanimità di voti favorevoli essendosi
assentato l'Assessore Luciano Caveri, si arriva a 18.670 - nel
senso che c'era un senso di imbarazzo... va a sapere... qui, notate
bene, ne erano stati stabiliti 10.000, ne erano stati pagati 5.000
e alla fine ce ne sono altri 18.000 da pagare! Questo ci consente,
prima di proseguire nel resto delle deliberazioni, di poter fare un
primo riassunto per quanto riguarda i costi perché poi tutte queste
cose non sono solo un problema di imbarazzo, o poca opportunità
politica, o una serie di questioni, ma sono problemi anche di
costi! Qui sono solo una trentina di deliberazioni, quindi facciamo
abbastanza in fretta.
Non siamo più nelle deliberazioni di Giunta, passiamo a guardare
i provvedimenti dirigenziali e arriviamo fino al 31 maggio 2007,
per evitare che si perda la parte in cui il Presidente attuale era
interessato alla questione. Allora: impegno di spesa, liquidazione
parcella allo Studio legale "Hammonds & Rossotto" relativa ad
una parcella in cui era anche stato designato l'avv. Alberto
Caveri, legato a una causa "Metalcarp & Gril S.a.s.", 649 euro.
Nella stessa giornata un'altra deliberazione - l'avevamo citata,
questa - la società "Non stop S.a.s.", per la causa promossa nei
confronti della società "Non stop S.a.s." 4.983 euro. Impegno di
spesa e liquidazione parcella allo Studio legale "Hammonds &
Rossotto" di Torino, 23 settembre, per saldo prestazioni nella
causa promossa dall'arch. "Tal dei Tali" per incarico affidatogli
di procedere alla redazione del progetto esecutivo di un edificio
da adibire a sede dell'Istituto d'arte, 5.978,9 euro. Poi c'è un
provvedimento dirigenziale del 21 gennaio 2004: impegno e spesa
liquidazione parcella per lo Studio legale "Hammonds &
Rossotto" relativa alla società "I.O.S. S.p.a."... qui non c'è
indicazione, saldo prestazioni provvedimento per accertamento
tecnico preventivo nella causa del Condominio Brenta di Courmayeur,
6.102 euro; accertamento tecnico preventivo dell'impresa "Carniello
Ruggero" - ne avevamo parlato prima -, biblioteca da destinare ad
Archivio storico, 31.299 euro; una liquidazione a parcella della
"Volvo Truck", 62.130 euro; "Cooperativa Costruzione Antonelliana",
300 euro; "Orion Società Cooperativa S.r.l." 1.051 euro; nei
confronti di un privato 2.510 euro, un altro soggetto privato
33.000 euro (qui siamo al 17 agosto 2005); 6 settembre 2005 svolte
da "Hammonds & Rossotto" per l'occupazione della "Tectel
S.r.l.", avevamo visto che erano stati dati, a Caveri e ad un altro
avvocato dello Studio "Hammonds", 4.896 euro; "Veralco S.r.l." - ne
avevamo parlato prima - 7.344 euro... queste sono le sintesi di
tutti gli impegni di spesa. Un'altra per la "Volvo Truck", del 6
settembre 2005, per 24.480 euro... non so se questa è quella di cui
parla "La Casta", siamo al 6 settembre 2005, un provvedimento
dirigenziale, nel provvedimento sempre "Volvo Truck" nei confronti
dell'assicurazione "Assitalia", "SIAT" "CHUBB", "Navale", "Meie
Aurora", 61.200 euro; occupazione senza titolo di immobile
industriale di proprietà regionale sito in Châtillon, 3.060 euro;
di nuovo 61.000 euro per la "Volvo Truck".
Qui c'è poi la sentenza interessante, una bolletta
interessante... riprendo la deliberazione, una delle deliberazioni
che riguarda quest'affare è quella del 31 maggio 2004, n. 1821, con
cui si delibera di approvare una liquidazione di 146.880 euro - li
avevo citati prima - all'avv. Alberto Caveri e Riccardo Rossotto e
Pierluigi De Palma, dello Studio "Rossotto & Associati". A
fronte di questa deliberazione poi troviamo un provvedimento
dirigenziale, si riferisce alla questione della "SEV" del Col du
Joux, arriva la parcella del 29 novembre 2005 pagata regolarmente,
per 562.599,15 euro, un miliardo per aver seguito quella questione
di quell'insediamento che poi non credo sia stato fatto; non so se
devono essere sommati a questa somma i 146.000 dell'anno prima o se
erano conglobati, comunque... parcelle mica da ridere! Nei
confronti di due altri privati per danni subiti a seguito di evento
franoso, 20.666 euro; ricorso di fronte alla Suprema Corte di
Cassazione, 6.731 euro; ricorso da parte di soggetti condannati al
risarcimento danni, 66.628 euro (siamo al 23 marzo 2006, qui è
Presidente della Regione, sono provvedimenti dirigenziali, ma in
epoca già di Presidente della Giunta, di attuale Presidente della
Regione). Nei confronti di altri due privati, 33.444 euro; di nuovo
61.000 euro un'altra causa per avvio di procedure esecutive
cautelari su beni mobili e immobili intestati a dei privati; qui è
un giudizio al Tribunale di Sanremo, la sig.ra Morielli Oriana per
ottenere il risarcimento danni per il crollo di un muro di
proprietà della Regione, 1.297 euro; un altro problema legato a
"Multibox", 7.618 euro; un altro processo - questo è interessante -
atto ad ottenere la restituzione di materiale fotografico prestato
per l'allestimento di una mostra... cioè l'Ufficio legale della
Regione non è capace di fare le cose attraverso i propri dipendenti
per porsi il problema di una causa per il recupero di materiale
fotografico... 8.816 euro... mi chiedo quanto valesse questo
materiale fotografico!
La sede di Archivio storico, 24.480 euro; qui un'altra questione
della "Garetto S.r.l.", un problema di fallimento per 12.240 euro;
altra questione per il fallimento "Balzano", 33.580 euro; arriviamo
al 17 luglio 2006, "Balzano", di nuovo per 6.120 euro; la società
"SPA", quella dell'aerofotogrammetria, arriva la parcella per
17.975,99 euro; società "Idrotecnica", 28.000 euro; occupazione
della "Tectel S.r.l." con sede in Pont-Saint-Martin per
l'occupazione senza titolo, di nuovo, di un immobile a destinazione
industriale, 5.274 euro; sempre per l'aerofotogrammetria
approvazione del pagamento il 2 novembre 2006 a favore dello Studio
legale "Hammonds & Rossotto" di Torino delle prestazioni
professionali svolte nella causa promossa dalla società "SPA
S.n.c.", a seguito della gara di appalto avente ad oggetto la
realizzazione delle carte topografiche regionali 20.553,25 euro;
approvazione, sempre il 2 novembre - tanto per dare un'idea, il 2
novembre abbiamo, con 4 deliberazioni, quasi 100.000 euro! - allora
giudizio di appello promosso dalla Regione avverso la sentenza del
Tribunale di Torino del 2004, 30.600 euro; ancora, provvedimento
dirigenziale 4707 del 2 novembre 2006 approvazione del pagamento a
favore dello Studio legale "Hammonds & Rossotto" di Torino per
le prestazioni professionali svolte nel ricorso avanti la Suprema
Corte di Cassazione dei signori... avverso la sentenza della Corte
di Appello di Torino, 12.240 euro; approvazione del pagamento,
4708, provvedimento dirigenziale sempre del 2 novembre a favore
dello Studio legale "Hammonds & Rossotto" di Torino per le
prestazioni professionali svolte nel giudizio promosso dinanzi alla
Suprema Corte di Cassazione dal sig. Chamonal Franco, altre 36.720
euro.
Arriviamo al 16 novembre 2006, approvazione del pagamento delle
prestazioni allo Studio legale "Hammonds & Rossotto" di Torino,
quale saldo per l'azione civile nei confronti della "Tecdis
S.p.a.", per il conseguimento di quanto dovuto per l'occupazione,
senza titolo, di un immobile a destinazione industriale di
proprietà regionale, impegno di spesa. Non so se siamo riusciti a
recuperare i soldi della "Tecdis", ma di certo altri 9.010,83 euro
li abbiamo dati in parcelle. Approvazione del pagamento a favore
dello Studio legale "Hammonds & Rossotto" di Torino delle
prestazioni professionali svolte nell'ambito della procedura
esecutiva promossa nei confronti dei soggetti condannati al
risarcimento danni con sentenza al Tribunale di Torino, 6.832,83
euro. Arriviamo al 13 marzo di quest'anno, approvazione del
pagamento a favore dello Studio legale "Hammonds & Rossotto" di
Torino delle prestazioni professioni svolte in giudizio arbitrale
promosso dal fallimento per "Generali Costruzioni Impianti S.r.l."
dinanzi alla camera arbitrale, per i lavori pubblici, in Roma:
40.429,43 euro. Approvazione del pagamento a favore dello Studio
legale "Hammonds & Rossotto" di Torino del saldo delle
prestazioni professionali svolte nel giudizio promosso dinanzi alla
Corte d'Appello per il fallimento di "Bassino Carlo & C.",
avevamo visto che era stato proprio Alberto Caveri, 12.914,79
euro.
Arriviamo al 24 aprile 2007, approvazione pagamento di acconto a
favore dello Studio legale "Hammonds & Rossotto" di Torino per
le prestazioni professionali svolte in giudizio per Cassazione,
promosso dalla Regione nei confronti della sentenza della Corte
d'Appello, che non sarà stata positiva evidentemente, altri 18.360
euro. Ancora: sempre 24 aprile, 6.116,32 approvazione pagamento di
acconto a favore dello Studio legale "Hammonds & Rossotto" di
Torino per le prestazioni professionali svolte nel giudizio
instauratosi davanti alla Corte d'Appello di Milano, società
"I.O.S.", a seguito della gara di appalto indetta dalla Regione per
l'esecuzione di interventi di protezione della Strada regionale 47
in località Pondel. Stesso giorno, approvazione del pagamento
acconto a favore dello Studio legale "Hammonds & Rossotto" di
Torino per prestazioni professionali svolte nel ricorso per
Cassazione nei confronti della sentenza della Corte d'Appello di
Firenze, depositata il 21 ottobre 2006, relativa ai costi della
società telegrammetrica, quella che faceva le foto dell'alto...
siamo arrivati fino alla Cassazione, altri 6.120 euro a seguito di
gara di appalto ad oggetto realizzazione delle carte topografiche
regionali, impegno di spesa.
Il 22 maggio 2007 abbiamo approvazione e pagamento di un acconto
- quindi avremo ulteriormente delle cose - allo Studio legale
"Hammonds & Rossotto" di Torino, per le prestazioni svolte nel
procedimento arbitrale promosso dalla società "Garboli S.p.a.",
appaltatrice delle opere provviste relative al recupero di
fabbricato e riconversione dell'ex cotonificio "Brambilla", impegno
di spesa 46.512 euro, che va ad aggiungersi agli svariati milioni
spesi per il recupero di quel fabbricato, peraltro tenuto molto
bene e che sarà sede di una parte dell'Università della Val
d'Aosta, questo è un dato positivo.
Ci siamo fermati al 31 maggio, perché qui erano i dati che avevo
raccolto per una delle iscrizioni precedenti di questa legge, che è
stata iscritta la prima volta in Consiglio il 7-8 marzo di
quest'anno, approvazione pagamento a favore dello Studio legale
"Hammonds & Rossotto" di Torino, del saldo delle prestazioni
professionali svolte nella causa promossa dinanzi alla Corte
d'Appello di Firenze, dalla società "SPA S.n.c." avente ad oggetto
la realizzazione di carte topografiche regionali, impegno di spesa
14.057,3 euro. Il tutto è pari a 1.467.494,94 euro, non tutti
ascrivibili all'avv. Alberto Caveri, ma una parte significativa
deve essergli fatta a riferimento. Abbiamo illustrato ampiamente
tutto questo - e ci spiace di aver abusato della vostra pazienza -,
perché questi due faldoni non sono solo strumento di un dibattito
in questo Consiglio, ma sono anche fisicamente la dimostrazione di
come su questo tema si sia accumulata, negli anni, un'esagerata
disattenzione.
Mi dispiace che il partito, che ancora io rappresento in questo
Consiglio, nel 2003 non abbia colto l'occasione di quella proposta
della "CdL" per fare un ragionamento, forse era stata presentata
nel 2003, proprio nei mesi pre-elettorali ed era difficile anche;
noi l'abbiamo presentata un anno e mezzo prima delle elezioni,
quindi siamo più nei tempi, ma certo è una situazione che, al di là
delle posizioni politiche che ognuno di noi rappresenta in
quest'aula, ha da essere risolta. La cosa migliore sarebbe che il
Presidente della Regione oggi ci dicesse: "bene, torniamo in
Commissione" o "ci impegniamo a presentare un provvedimento di
legge nel giro di un mese o due su cui poi discutere in Commissione
e fare dei ragionamenti"; questo darebbe una grande credibilità a
chi pronunciasse questa frase, ma soprattutto darebbe dignità a
tutte le istituzioni politiche, e in questo senso ha avuto ragione
prima il Consigliere Bortot a fare il collegamento fra quello che
stiamo discutendo questo pomeriggio e quello che abbiamo discusso
ieri e stamani in Consiglio regionale, perché una serie di
struggimenti che abbiamo sentito stamani e... negare le accuse di
"arrière-pensée" che ci sono state, oggi pomeriggio vengono al
vaglio della loro credibilità, perché evidentemente nei costi della
politica, nell'etica della politica, in tutta una serie di
comportamenti, questo non può che essere considerato un aspetto
fondamentale.
Devo dire che le lettere che ha letto la collega Squarzino sono
anche simpatiche, per certi aspetti, perché dimostrano l'estrema
difficoltà in cui vengono messi i dirigenti a rispondere a queste
cose, non sono i dirigenti che si sono inventati quelle frasi, c'è
effettivamente una grossa difficoltà. Prima ancora di arrivare alla
legge in Consiglio, o di portare dei provvedimenti di legge o di
rinviare questo testo in Commissione, c'è un modo semplice per
prendere questi faldoni, buttarli via, togliere questo peso dalla
politica della Regione rispetto alla nostra credibilità, ed è
quello che da oggi il Presidente della Regione si alzi e dica: "da
questo momento non do più incarichi ai miei parenti". Basta che lo
dica lui, che lo dica l'Assessore Cerise e noi siamo tranquilli!
Abbiamo risolto il problema, non c'è mica bisogno di una legge!
Siamo stati costretti a presentare la legge, perché ci siamo
resi conto di questa cosa... fra l'altro, devo dire che non pensavo
minimamente di arrivare a dimensioni di questo genere ed ho letto
una piccola parte perché un faldone è rimasto lì e poi c'è ancora
tutto il pezzo del primo faldone... potremmo anche andare avanti
fino al mese di settembre... Ad un unico studio professionale in
cui lavora il proprio fratello si sono dati 1.497.000 euro... ma
scherziamo mica! Però voglio dire c'è un modo in cui scompare
tutto, senza bisogno di una legge, di una votazione in Consiglio
regionale, basta solo dire questa frase: da questo momento, fino a
quando saremo in questo Esecutivo, nessuno dei parenti fino al 2°
grado degli Assessori regionali e del Presidente della Regione
avranno più incarichi. Quelli che ci sono ve li manterrete, non
siamo per la retroattività delle norme, anche in questa che è una
decisione autonoma, benissimo, da questo momento non si fa più
questo, si va avanti con quello che c'è, si chiude questa cosa e si
finisce! Questo renderebbe molto più facile la discussione di un
testo di legge coordinato da parte di tutti su tali temi, perché
porterebbe tutti noi ad affrontare... senza pregiudizi e senza
prevenzioni nei confronti dell'altro: maggioranza nei confronti
dell'opposizione, opposizione nei confronti della maggioranza, per
fare un testo che dia a tutti noi delle regole comuni che
dovrebbero valere per la Presidenza della Regione, per la Giunta
regionale, per tutti gli altri Consiglieri a partire dal Presidente
del Consiglio all'Ufficio di Presidenza, agli altri "peones" che
siamo noi e che siamo seduti da questa parte. Questo era
l'obiettivo di tale discussione: l'aver scelto di presentare in
modo sistematico almeno una parte del lavoro che è stato svolto a
supporto di questa proposta di legge è proprio per farvi percepire
il peso di questa cosa.
Guardate che non c'è niente di peggio che mischiare l'interesse
privato con l'interesse pubblico, stamani, pur nella vispolemica
che ci ha diviso, ho apprezzato molto una dichiarazione del collega
Vicquéry, che ha detto: "non mischio mai il privato con il
pubblico", poi posso avere posizioni anche completamente opposte
rispetto alle sue, ma quello è un principio fondamentale che
dovrebbe unirci... questo non va in quel senso! Credo sia opportuno
prendere insegnamento dal collega Vicquéry e dire: "fino adesso non
abbiamo mantenuto la via dritta su questo tema, da adesso in avanti
faremo diversamente". Mi aspetto un intervento preciso da parte
della Giunta regionale e, in particolare, del suo Presidente, così
come chiedo - se possibile - di avere una risposta sulla volontà
della maggioranza di rinviare in Commissione questa proposta di
legge, con l'impegno di portare da parte vostra un testo in
alternativa ed arrivare ad una votazione concordata o meno, che
però vada a regolamentare questa materia.
Non penso che si debba aspettare l'approvazione dell'atto della
Camera n. 1318 in materia di conflitti di interesse di titolari di
cariche di Governo dal Parlamento nazionale, perché sarebbe
l'ennesima dimostrazione che su questi temi forti, per la
credibilità della nostra autonomia, non siamo capaci di decidere
per i fatti nostri, ma dobbiamo sempre aspettare le indicazioni
nazionali. Ed è questo, così come lo è stato stamani rispetto alle
indicazioni del 12 luglio 2007 per quanto riguarda l'accordo
Stato-Regioni sui costi della politica, l'altro elemento che
dobbiamo sempre tenere alto: che dobbiamo dare il segno che ci
teniamo alla nostra autonomia e che su queste cose non abbiamo
bisogno di aspettare indicazioni della CE, piuttosto che da Roma...
che siamo in grado di poterci autogovernare.
Auspico che queste scelte possano essere condivise dalla
maggioranza e, se al voto invece si dovrà arrivare, voteremo
positivamente per questo disegno di legge, ma non ci fermeremo qua,
e riproporremo in Commissione un altro testo, anche facendo tesoro
dei testi predisposti nella scorsa legislatura dai colleghi della
"CdL", perché credo che questo sia un terreno di tipo trasversale.
Pertanto, se anche questo momento non verrà utilizzato per fare un
salto in avanti ed un ragionamento insieme, ci dovrete tornare per
forza... quindi forse conviene, oggi, riuscire a trovare una
sintesi sul problema.
Presidente
- Se non ho altri colleghi che si iscrivono a
parlare, dichiaro chiusa la discussione generale.
La parola all'Assessore al territorio, ambiente e opere
pubbliche, Cerise.
Cerise (UV)
- Mi chiedo se l'obiettivo del collega Sandri
era quello di portare in discussione una legge o se non voleva
cogliere questa occasione per fare un po' di manfrina, e
soprattutto per mettere in cattiva luce l'operato della Giunta e
dei suoi componenti, in particolare quelli che sono coinvolti in
questa vicenda.
Sono in Amministrazione regionale dal 1970, potrei raccontare
tante cose, ma la prima considerazione che mi viene da fare è che
l'Amministrazione regionale non ha mai avuto una sua avvocatura e
ha da sempre fatto ricorso all'Avvocatura generale per dirimere le
questioni giudiziarie. Ricordo, quando facevo il funzionario,
eravamo noi che sollecitavamo l'individuazione di uno o dell'altro
professionista perché o più pratico nelle vicende
dell'Amministrazione regionale o perché aveva già seguito, "in
primis", i vari fascicoli. Ricordo che il 90% delle volte le
deliberazioni arrivano in Giunta sulla scelta degli avvocati,
perché qui la materia è più delicata, tanto che la stessa legge n.
18 esclude certi limiti che la stessa legge ha per chi si occupa di
aspetti legali, in considerazione dell'estrema fiducia che deve
intercorrere fra chi dà l'incarico e chi lo riceve. Dicevo, il 90%
delle volte - per non dire di più - le deliberazioni arrivano già
con individuato il nominativo dello studio legale che si occupa
della materia in relazione a questo tipo di delicatezza.
Per quanto riguarda l'avv. Caveri, io stesso ho avuto modo di
beneficiare delle sue prestazioni quando ero funzionario per una
vicenda che mi aveva coinvolto, nel senso che lo individuammo noi,
come avvocato di fiducia; era un avvocato di fiducia dagli anni
'80, così come gli è stata riconosciuta questa fiducia da fior di
galantuomini che si chiamavano Mafrica, Ferrero, Ferraris,
ripetutamente, tanto che potremmo citare una serie infinita di
deliberazioni prima di quelle già citate. Mi dispiace che in questa
storia si sia chiamato in causa questo studio così prestigioso, ma
qui dimostra come la cosa sia più legata a un processo quasi
fisiologico di come avvengono certe vicende, che a una scelta dei
professionisti. Mi dispiace di averli sentiti citare per delle cose
da poco... vorrei dire che in qualche caso dei professionisti si
sarebbero rifiutati di accettare degli incarichi di così basso
corrispettivo, se non fosse che questo faceva parte di un rapporto
fiduciario fra i dirigenti regionali e poi della Giunta e lo studio
stesso!
Si è fatto riferimento, nell'intervento della collega Squarzino,
che con la "verve" che la distingue per seminare veleno...
all'omertà; ma quale omertà? Ogni sei mesi la presidenza del
Governo della Regione pubblica un elenco dettagliato di tutti gli
incarichi che sono ancora in corso a tutti i professionisti della
Val d'Aosta, siccome ci conosciamo tutti, i parenti sappiamo chi
sono, basta prendersi questa cosa e si guarda, e se si hanno dei
dubbi si fanno le interpellanze, giustamente, per sapere se quel
signore ha un rapporto di parentela con... benissimo, dopodiché gli
si dirà di "sì" o di "no" se ci fossero dei dubbi, ma parlare di
omertà quando per due volte all'anno si pubblicano e sono in
visione su internet, tutti i Consiglieri regionali lo ricevono con
tanto di importi, di durata... mi sembra pretestuoso... si chiama
elenco degli incarichi sia per la legge n. 18 che per quanto
riguarda... Lei ha citato un'esperienza personale, collega
Squarzino; gliela ricordo io, un'esperienza personale a proposito
di nepotismo... se lo ricorda quando negli anni '90 lei perorava la
causa di assumere il suo nipotino sui cantieri forestali? Io ero
vicino all'Assessore...
Squarzino (fuori microfono)
- ... ma sta impazzendo?
Cerise (UV)
- ... non sto impazzendo, ci sono anche dei
testimoni...
Squarzino (fuori microfono)
- ... non ho alcun nipote! I
miei nipoti hanno 9 anni e quello che avevo è morto a 16 anni!
Cerise (UV)
- Era tanto un bravo ragazzo che bisognava
prenderlo sui cantieri forestali...
Squarzino (fuori microfono)
- ... io la diffido di
dire certe cose...
Cerise (UV)
- ... io la diffido di dire certe cose...
Squarzino (fuori microfono) -
... perché quello che sta
dicendo è di una falsità estrema...
Cerise (UV)
- ... esattamente come quella che ha citato
lei prima! Dopo si alza e lo dice, così come è del tutto
strumentale e vergognosamente strumentale... per dire che lei è
matta, è completamente pazza... va bene, non io, moderi i
termini...
Presidente
- ... per cortesia, moderi i termini...
Cerise (UV)
- ... allora non le permetta che sottovoce
lei mi dia del pazzo! Si vada a bere una camomilla, se vuole c'è
anche del sangue umano...
Squarzino (fuori microfono) -
... mi alzo e me ne
vado...
Cerise (UV)
- ... buon viaggio! Così come ritengo
strumentale e vergognoso che lei abbia potuto citare un incarico
che è stato affidato sulla base di una regolare gara pubblica ad
evidenza pubblica e aggiudicata da una Commissione, peraltro
qualcuno ha messo in dubbio l'operato di questa Commissione... se
così è, è un reato penale che non deve essere denunciato qua, ma
alla Procura della Repubblica!
Volevo poi citare qualche dato. Visto che qui, ancora una volta,
la collega Squarzino faceva riferimento a degli incarichi che
vengono dati sempre alle stesse persone, vorrei citare qualche dato
di sintesi, perché credo che siano molto istruttivi.
L'Amministrazione regionale, compreso quanto riguarda le opere
pubbliche, ha affidato, da quando è in carica questa Giunta,
incarichi per qualcosa come 40.826.903 euro; i famosi "parenti" che
sono stati citati hanno avuto - ne cito 2 - uno, 281.713 euro e,
l'altro, 249.597 euro. Faccio presente che uno di questi parenti fa
il libero professionista dal 1978, quindi ha tutta una serie di
incarichi che non arrivano da adesso: questo rappresenta in termini
di percentuali di incarichi lo 0,031% l'uno e 0,061% l'altro. In
termini di percentuale, per quanto riguarda il volume complessivo
degli incarichi, rappresentano lo 0,070% e lo 0,061%, "alla faccia"
degli incarichi pilotati! Dirò di più: sono stati affidati
incarichi per un numero di 1.306 e 583 incaricati, questo significa
che in termini di affidamento per i cosiddetti "parenti, i dati
sono assolutamente insignificanti e strumentali.
Voglio poi concludere, per quanto riguarda l'ingegneria e
l'architettura... ricordo la deliberazione di Giunta che è stata
approvata in data 4 novembre 2006, la n. 3287; tale deliberazione
disciplina interamente la materia dell'affidamento degli incarichi
per l'ingegneria e l'architettura, sulla base di quanto disposto
dal "decreto Bersani" la materia è stata completamente trasferita
ai dirigenti, gli incarichi vengono tutti affidati sulla base di
gare ad evidenza pubblica sia per quanto riguarda la sottosoglia e
soprasoglia, come è stato già regolato, di conseguenza
l'interferenza della Giunta regionale è del tutto estranea! Davanti
all'Assessorato ai lavori pubblici vengono affissi gli avvisi,
vengono fatte le offerte, c'è una Commissione fatta di funzionari
nell'ambito di un seggio di gara, dopodiché vengono esaminate le
offerte e c'è un'attribuzione degli incarichi in maniera totalmente
e assolutamente trasparente, con l'assoluta esclusione
dell'interferenza dal punto di vista politico.
Quello che mi pare interessante è che quando abbiamo cominciato
ad applicare questa deliberazione, è venuto fuori che in una
tornata di gara erano stati esclusi dei professionisti. Qualcuno è
venuto a chiederci, proprio il collega Sandri che adesso è uscito,
perché a lui è permesso offendere tutti, dare del ladro a tutti, ma
appena ha il pretesto per fare... tanto sarebbe uscito lo stesso,
perché non ha mai il buon gusto di stare ad ascoltare gli altri, ma
proprio lui ha chiesto che si tornasse sui nostri passi per dare
gli incarichi in maniera discrezionale... sapete perché? Per poter
fare come ha sempre fatto, cioè è sempre stato lui uno dei grandi
peroratori della causa di dire: "date l'incarico a Tizio, date
l'incarico a Caio, questo lo conosco, quello è un amico, cerchiamo
di...". Non lo vogliamo più fare e lo abbiamo deliberato in maniera
chiara e definitiva, per cui io stesso, vi assicuro che, se notassi
qualcosa che non va bene nell'affidamento, se avessi il sospetto
che ci fosse qualcuno che nelle Commissioni di gara favorisce uno o
l'altro, compresi i miei parenti, sarei il primo a fare un esposto
alla Procura della Repubblica.
Mi pare che in questo senso lezioni di trasparenza e correttezza
non ho assolutamente da prenderne da parte di nessuno. È una
vicenda sgradevole che si vuole prendere a pretesto solo per fare
un'opera di denigrazione, ma se noi siamo stati citati in quel
libro lì, per vicende come queste, credo di poter dire che quello è
un "libro immondizia" e non ho alcun timore di incontrare le
persone che hanno scritto quelle cose per dir loro, non in questa
forma così prezzolata e redditizia di "sputtanamento" che di questi
tempi va di moda, ma di dir loro, sulla faccia, cosa penso di
personaggi che così gettano discredito sulla politica! Il risultato
di quei libri sapete qual è? È quello di non dire la verità, di
strumentalizzare i fatti con il solo risultato di portare l'acqua
al mulino di quei personaggi che non hanno mai voluto vedere la
democrazia funzionare, ma hanno sempre e solo lavorato per
destabilizzare, distruggere, impedire alle assemblee che devono
operare nell'interesse della collettività, di fare il proprio
lavoro!
Président
- Nous pouvons passer à l'examen du texte.
La parole au Conseiller Sandri, sur l'article
1
er
.
Sandri (GV-DS-PSE)
- Sono rientrato con qualche
difficoltà, pur avendo seguito con attenzione, grazie ai mezzi
telematici che la Presidenza del Consiglio ha gentilmente voluto
inserire nell'atrio del Consiglio e perfino nelle postazioni
giornalistiche, quindi non ci siamo persi una parola, signor
Assessore e Vicepresidente della Giunta, di quanto lei ha
detto...
Sono rientrato con difficoltà, perché sono imbarazzato nel dover
commentare gli apprezzamenti che lei ha fatto alla collega
Squarzino e alle considerazioni personali che ha voluto aggiungere
nei confronti dei cosiddetti personaggi che rappresentiamo, qui, il
sottoscritto e forse anche altri. Imbarazzato, perché a dover
entrare in questa logica, ci si dovrebbe fare forse sopra una
risata, forse lei è abituato ad andare in giro... che bisogna dare
incarichi a questo o a quello... di noi non mi sembra che mai si
sia preoccupato di questa cosa! Evidentemente è chi è abituato a
fare determinate cose, che lo vede negli occhi degli altri; noi non
ci preoccupiamo di questo!
Ho però molto apprezzato, per altri versi, il suo intervento,
perché avendo passato negli scorsi mesi tanto tempo a guardarmi le
deliberazioni che ho citato prima, mi sono perso un sacco di
tempo... grazie, se mi può far avere quelle deliberazioni mi fa
estremamente piacere, però le devo annunciare che questa sua
illustrazione che ha fatto, lo 0,076%... mi ha stuzzicato, perché
non ho parlato di lei, se non citando quelle 4 parole che erano
presenti qua dentro e ho detto all'inizio che purtroppo mi è
dispiaciuto di non potermi dedicare alla famiglia Cerise per
questioni di tempo... adesso mi ci dedicherò! Quelle, se me le può
dare, mi aiuta ad aumentare il lavoro, perché bisogna andare più a
fondo della questione, in quanto la sua reazione è stata
assolutamente immotivata e al di fuori di ogni logica, ma non per
andare a cercare - intenda bene, Assessore! -, le colpe, solo per
andare a vedere come su questo tema non ci sia la consapevolezza
della gravità della questione, che non è una gravità penale, è una
gravità politica! È uno stile politico che non c'è più e lei, con
il suo intervento, l'ha confermato, l'ha sottolineato, gli ha messo
l'evidenziatore!
Noi vogliamo andare a scavare proprio per fare quel lavoro che
ci ha suggerito. Ringrazio per la quarta volta, oggi - sto un po'
esagerando con il Centro-Destra - il collega Frassy: che su questi
temi occorre una revisione completa dal punto di vista normativo,
perché quando non viene spontaneo di volerci comportare in una
certa maniera, con un certo stile, con una certa prudenza, io non
le voglio rileggere... ma lei ha parlato male di questo libro
dicendo che porta al disastro e "porta acqua" a questi personaggi,
ma... vedremo se porta acqua o altro! Qua c'è però una parte molto
interessante, che ricorda lo stile molto diverso che avevano altre
personalità come De Gasperi, Fanfani... è anni luce rispetto alle
persone! Dall'altra parte devo dire che una larga fetta di questo
libro è dedicato ai figli di oggi, in altre Regioni d'Italia, ed è
molto più grave di quello che sta succedendo in Val d'Aosta, per
cui non è che sto gridando "al lupo, al lupo!", ma stiamo
evidenziando che abbiamo preso una china sbagliata e che quella
china porta alle pagine più incresciose che ci sono qua dentro, e
non sono quelle che ho letto, sono altre, molto diverse: le mogli
di governatori e gli appalti della sanità... Noi là non dobbiamo
arrivare, ma per non arrivare là, anche questi piccoli segnali,
anche queste sbavature devono essere ricondotte alla loro giusta
dimensione.
Abbiamo avuto posizioni sicuramente contrastate, cadute... non
importa, purché ci sia la volontà, da oggi in avanti, di prendere
questo problema seriamente, un confronto aperto, nessun problema.
Credo che da questo punto di vista la nostra disponibilità ci sia e
che nulla di meglio ci sia di una collaborazione. Se tutta la
Giunta sarà disponibile di farci avere i dati che chiediamo con la
tempistica e la modalità utili a poterli utilizzare seriamente,
credo che questo ci aiuterà e aiuterà anche il confronto, perché è
chiaro che c'è un minimo di pregiudizio da parte nostra nei vostri
confronti - lo ammetto sicuramente -, ma lei capisce che, a fronte
di osservazioni, per quanto non si possano condividere, della
collega Squarzino, lei ha avuto veramente una reazione che è al di
là di ogni immaginazione!
Riportiamo il ragionamento su delle cose positive; credo che
questo dibattito soprattutto vi sia servito perché questo rientri
nelle nostre idee, torni ad essere un problema che è all'interno
della vostra coscienza. Altro non si può dire, ma se abbiamo
raggiunto questo obiettivo di portarvi ad avere coscienza di
questo, credo che sia già un fatto molto positivo.
Presidente
- La parola al Presidente della Regione,
Caveri.
Caveri (UV)
- Chiedo anzitutto scusa alla collega
Squarzino. Credo che possa capitare ogni tanto, in aula, di avere
dei battibecchi di questo genere; nessuno, anche del Governo,
voleva avere atteggiamenti offensivi o maleducati nei suoi
confronti.
Devo dire però che nel parlare di stile, tutti possono farlo, ma
non il collega Sandri, che per circa un'ora e mezza ha
letteralmente "vomitato" contro mio fratello, Alberto, che ha
l'unica sfortuna di essere mio fratello! Lei, collega Sandri, che
so che mi ascolta da fuori, lei ha la capacità di rendere tutto
sporco, esattamente il contrario di Re Mida, compresa l'attività di
un professionista che ha cominciato a lavorare ben prima che mi
occupassi di amministrazione, ha lavorato con tutte le
amministrazioni che si sono succedute, anche quelle all'interno
delle quali l'"Union Valdôtaine" non c'era e quando abbiamo preso
sua figlia, per 2 volte, all'Ufficio di Bruxelles, l'abbiamo presa
perché era brava, e non perché era sua figlia! Mi viene un po' da
ridere a pensare che ho appena ricevuto un e-mail che mi invita al
Festival dell'Unità di Bologna per un dibattito politico, quindi ci
deve essere un doppio regime: sono ancora buonino per i "DS"
nazionali, sono pessimo per i "DS-Gauche Valdôtaine", ma
evidentemente vale questa cesura che si sta facendo sempre più
profonda... altro che dialogo! Il discrimine fra normalità e
devianza è un grande mistero, ma la vita non è un palcoscenico e
neppure la politica, e chi si atteggia a Picchiatello a cui tutto
si può perdonare, dovrebbe ogni tanto riflettere sui comportamenti,
perché è vero che non siamo persone normali. Abbiamo l'articolo 24
dello Statuto di autonomia, di recente il GIP di Aosta ha
confermato la bontà di questa guarentigia che abbiamo: i
Consiglieri regionali non possono essere perseguiti per le opinioni
espresse e i voti dati nell'esercizio delle loro funzioni. Questo
ci obbliga ad un equilibrio nei dibattiti, perché possiamo
attaccare le persone, possiamo far soffrire le persone, come è
avvenuto talvolta in quest'aula, e lo possiamo fare perché godiamo
di una speciale protezione, di cui dobbiamo essere consci e di cui
non dobbiamo, in alcun momento, abusare.
Perché astenersi su questa proposta di legge? Perché rifiutare
la logica un po' furbesca del rinvio? Io dovrei oggi stipulare una
specie di patto luciferino con il collega Sandri, addivenendo ad
una discussione in aula che non farebbe altro che procrastinare per
mesi e mesi, con un continuo "tam tam" che serve più a scopi
elettoralistici che al raggiungimento di qualcosa di concreto?
Credo che se uno avesse voglia di scavare un po', di vedere le cose
dal di dentro, scoprirebbe che anche il famoso libro "La Casta",
che mi cita 3 volte, mi cita certo per gli incarichi a mio
fratello, ma mi cita 2 volte perché dice che sono come Margaret di
Inghilterra, nel senso che ho l'aereo dell'Air Vallée a
disposizione, quando tutti sappiamo che questa convenzione è stata
fatta in tempi lontanissimi, quando qualcuno era in quest'aula
addirittura azionista dell'Air Vallée!
Perché non è convincente, oggi, approvare questa legge? Perché
qualcuno ha raccontato delle cose che non sono veritiere! Qual è
oggi l'elemento più avanzato della legislazione in materia di
conflitto di interessi? È l'attuale provvedimento in discussione al
Senato già approvato dalla Camera, che è nato con intenti molto
forti. Non voglio dire altro, a parte che se ci fosse stata la
reale volontà di fare una legge sul conflitto di interesse,
probabilmente la si sarebbe fatta all'inizio degli anni '90; non la
si è fatta, all'epoca ero in Parlamento e talvolta esprimevo il mio
stupore per l'esistenza di elementi tangenti, quelle che Moro
chiamava con un'impossibilità geometrica le "convergenze
parallele".
Ora cosa dice questa legge che è la più avanzata sul conflitto
di interessi? Dice di astenersi dalle decisioni che possano
specificamente incidere sulle situazioni patrimoniali proprie del
coniuge non legalmente separato, delle persone stabilmente
conviventi, dei propri parenti e affini entro il 2° grado o di
altri soggetti a loro legati da rapporti di interesse, recando ad
essi un vantaggio economico rilevante e differenziato rispetto a
quello della generalità dei destinatari del provvedimento. Ed è
quello che c'è nella nostra legislazione regionale: l'articolo 5
del Regolamento di funzionamento della Giunta stabilisce l'obbligo
per i componenti della Giunta di astenersi dal partecipare non solo
alle votazioni, ma anche alle discussioni mediante l'allontanamento
dalla sala di riunione. Non è un problema giuridico? È un problema
di opportunità? Si ritiene che questo argomento debba essere
ripreso? Si intende trovare delle soluzioni per contemperare?
In tempi non sospetti avevamo dato una disponibilità che non si
era concretizzata non per una volontà nostra, ma per una totale
assenza di una controparte che non ritiene di discutere questi
argomenti, ma si comporta come i membri di una tribù in un
villaggio africano, il cui unico interesse è quello di battere il
"tam tam" della pubblicità e non è quello di risolvere i problemi!
Questa è la ragione per la quale ritengo che questo provvedimento
vada respinto con l'astensione.
Presidente
- La parola al Consigliere Ottoz.
Ottoz (GM)
- C'è un termine che definisce l'ipnotica e
ossessiva ripetizione delle cose, si chiama "Mantra"... Uno, a
forza di ripetere una cosa, modifica il proprio cervello. Gli
indiani lo fanno con il monosillabo OHM..., ma si può fare con
qualunque sillaba, è uno degli esercizi che fanno gli
ipnotizzatori.
Il collega Sandri avrebbe potuto dire: sono stati dati all'avv.
Alberto Caveri "enne" incarichi per "emme" euro, e ad alcuni
parenti dell'Assessore Cerise "enne" incarichi per "emme" euro, e
sarebbe stato lo stesso dal punto di vista della sostanza. Così non
è, perché il collega Sandri voleva intanto deliziarci con l'ascolto
della sua voce, ma soprattutto scandire questa ripetizione
tirtaica. Gli antici greci avevano inventato un verso che si
chiamava "scazonte", era un trimetro giambico zoppo e serviva a
scandire le musiche per andare in battaglia: "tututún, tututún,
tututún, tututún"... i militari dicono "piede sinistro sul tamburo
maggiore" e a un certo punto i soldati, a forza di fare questa
cosa, trovano coraggio. Dico questo perché è illuminante il motivo
per cui è stata fatta questa lunghissima ossessiva ripetizione.
Alla fine della fiera, pur potendo condividere una serie delle
istanze che sottendono questa tematica - e il collega Frassy lo ha
ben esposto e ne ha esposto molto bene l'incompletezza -,
l'obiettivo del Consigliere Sandri, per come ha sviluppato il
discorso, sembra arrivare solo a denigrare, a battere tutti insieme
il piede sul ponte, perché il ponte crolli a causa dello scatenarsi
di risonanze perverse.
Sappiamo che in Val d'Aosta ci sono dei problemi sugli incarichi
per motivi... Alcuni sono stati detti, altri sono determinati dal
fatto che la Valle è piccola, la gente è poca, tutti si conoscono,
molte volte sono parenti, quindi diventa difficile trovare il modo
di affidare un incarico fiduciario a un "non parente". Non è questo
il caso, ma viviamo comunque in una realtà piccola, in cui è facile
che ciò avvenga. È difficile evitarlo in modo corretto. D'altra
parte, il Presidente della Repubblica emerito, Ciampi, prima di
terminare il suo mandato aveva fatto un discorso a proposito dei
Magistrati, come Presidente del Consiglio Superiore della
Magistratura, dichiarando: "i giudici, non importa che siano solo
imparziali, devono anche sembrare tali"... a dire che non conta
solo l'aspetto giuridico legittimo che pure è fondamentale per
evitare una serie di rischi, bisogna anche sembrare onesti. Potrei
anche dire che delle volte è quasi meglio sembrare onesti essendo
disonesti, ma qui cadremmo in un altro campo. Non c'è dubbio che
questi incarichi, come ha illustrato l'Assessore Cerise, sono fatti
sulla base di norme, deliberazioni, questo l'ha ammesso anche il
Consigliere Sandri.
È peraltro vero che questo tema andrebbe utilmente inserito
nella riflessione sui costi della politica, perché non solo sono
vere alcune cose che ha detto il Consigliere Frassy, ma vorrei
andare oltre sul tema degli incarichi correlati ai costi della
politica, dicendo che quando si parla di "costi della politica",
bisogna parlare di costi delle consulenze, e questo stamani è stato
evocato, ma soprattutto dell'introduzione di meccanismi virtuosi
che permettano di abbassarne il costo e controllarne l'efficacia;
quindi del modo di legare le parcelle ai tempi di realizzazione e
ai risultati, di dare un voto ai consulenti. Il meccanismo potrebbe
essere di "premio-punizione", e non solo di "va-sempre-bene-così",
anche perché ho sentito un discorso pericoloso, forse dalla collega
Squarzino o dal collega Sandri, cioè che non bisognerebbe dare
tutte queste consulenze alle stesse persone, bisognerebbe
distribuire un po', seguire il criterio di rotazione. Diamo anche
le "consulenze a pioggia", indipendentemente dal valore dei
consulenti, diamo a tutti, così sono tutti contenti, magari ci
votano anche! Questa cosa la trovo ancora più sbagliata che correre
il rischio di dare le consulenze a persone brave, che poi, essendo
parenti, ti espongono a grossi rischi di immagine. Questo
renderebbe e renderà difficile, qualora si arrivi a questo tipo di
discussione, il rapporto con gli ordini professionali, perché voi
sapete che in quasi tutti i Paesi del mondo - non conosco la
legislazione del Rwanda e del Burundi - quando si fanno le gare,
non si fanno le gare sul curriculum e a tariffe dell'ordine, ma si
fanno le gare sul curriculum e sulle tariffe. Abbiamo in Val
d'Aosta purtroppo una classe di consulenti che sono come le
farmacie... vendono solo farmaci sui quali non si fa lo sconto, non
hanno ancora le consulenze da banco, quelle che sono state
liberalizzate dal Ministro Bersani.
Abbiamo un altro problema poco simpatico; di temi che hanno una
loro validità e una loro logica, di questi temi il collega Sandri
si appropria, sapendo che, a seconda dell'argomento mette in
difficoltà questo o quel membro della maggioranza, segnatamente
della Giunta, diciamo che si prende il merito di una riflessione
che dovrebbe in realtà fare la maggioranza e che dovrà fare
nell'ambito di questa proposta sulla riduzione dei costi della
politica.
Ho sentito dal Consigliere Sandri una frase che sembrava dire:
"era meglio quando era peggio", perché se questo è il nuovo che
avanza... "aridateci er puzzone"... o... sbaglio? Non con queste
parole, ma insomma: facciamo come una volta, che era meglio, anche
perché ho la sensazione che abbia ragione chi ha detto - non
ricordo se il Presidente o l'Assessore Cerise - che poi il
Consigliere Sandri sulla discrezionalità sarebbe disposto a
transare... gli piacerebbe questa cosa, perché permetterebbe in
alcune occasioni di portare a casa qualcosa! Quello che non mi è
piaciuto è il tono di puro attacco personale. È innegabile che
siano state date tutte queste consulenze all'avv. Alberto Caveri e
le altre che riguardano da vicino l'Assessore Cerise, ma il modo,
la ripetizione di Sandri ha troppo il sapore dell'attacco
personale, quindi di una riflessione che non è serena, oggettiva,
tesa a porre e a risolvere i problemi, ma solo a rompere e fare dei
"coups de théâtre" e poi, giustamente come avviene in questo
periodo, a costruirsi una risonanza mediatica spaccando il sistema
per tutti!
Mi auguro, per questi motivi - e perché sono convinto che questo
progetto di legge sia assolutamente incompleto, ma pur
condividendone il desiderio di fondo di mettere una maggiore
trasparenza e ordine nel senso che diceva il Presidente Ciampi su
detta questione degli incarichi - che tutto ciò possa essere
utilmente approfondito e risolto con una proposta seria,
nell'ambito del discorso che faremo entro il 30 novembre, per cui
dovremo iniziare, appena tornati dalle ferie, a discutere sui costi
della politica, identificando nuovi meccanismi di controllo della
spesa, meccanismi virtuosi che spingano il sistema verso
l'eccellenza delle consulenze, poiché uno dei problemi di questa
Regione è che avrebbe più bisogno di tensione verso l'eccellenza in
tutti i campi, in tutte le consulenze e in tutte le azioni.
Autonomia deve voler dire anche essere più bravi degli altri,
utilizzare quello che abbiamo in più per essere più bravi e non
solo per avere di più: per questi motivi, sul disegno di legge,
sull'articolo 1, annuncio la mia astensione.
Presidente
- Pongo in votazione l'articolo 1:
Consiglieri presenti: 28
Votanti e favorevoli: 5
Astenuti: 23 (Borre, Caveri, Cerise, Cesal, Fey, Fosson, Frassy,
Isabellon, Lanièce, La Torre, Lavoyer, Maquignaz, Marguerettaz,
Ottoz, Pastoret, Perron, Praduroux, Salzone, Tibaldi, Vicquéry,
Viérin Adriana, Viérin Laurent e Viérin Marco)
Il Consiglio non approva.
Presidente
- Ai sensi dell'articolo 77, comma 2, del
Regolamento interno per il funzionamento del Consiglio, visto che
il primo articolo è stato respinto, l'intera proposta di legge si
intende respinta.
Il Consiglio respinge pertanto la proposta di legge n.
146.
