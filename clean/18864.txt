Classificazione
ZONA FRANCA


Resoconto integrale del dibattito dell'aula
Oggetto del Consiglio n. 1988 del 9 maggio 2001 - Resoconto
OGGETTO N. 1988/XI Adempimenti in previsione della cessazione
della commercializzazione della benzina super.
(Interrogazione)
Interrogazione Premesso:
- che, sebbene le disposizioni comunitarie ne prevedono il
ritiro dal mercato dal 1/01/2002, dal mese del prossimo ottobre la
benzina super non sarà più commercializzata;
- che le autovetture che attualmente usano tale carburante
saranno obbligate, previ accorgimenti tecnici vari, a fare il pieno
di benzina verde;
Considerato che l’assegnazione agli aventi
diritto delle quote di benzina in esenzione fiscale è distinta e
differenziata nei quantitativi a seconda del tipo di carburante
utilizzato;
i sottoscritti Consiglieri regionali
Interrogano
l’Assessore all’Industria,
Artigianato ed Energia per sapere:
1) se sono già state definite le procedure per gestire il
cambiamento di ottobre e, in caso affermativo, quali sono i criteri
adottati e le tempistiche previste;
2) quante sono le Carte Vallée attualmente attivate con la
benzina super.
F.to: Frassy - Tibaldi - Lattanzi
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
In merito
all’interrogazione posta dal Consigliere Frassy, la
risposta è la seguente.
Nel momento in cui ci sarà una modificazione nella benzina, nel
senso che non verrà più prodotta la benzina super sulla base delle
indicazioni comunitarie, sarà necessario modificare quanto previsto
in termini di criteri di assegnazione dei carburanti nella delibera
approvata dalla Giunta regionale nel dicembre 2000, delibera nella
quale, come dicevo, sono individuati i criteri relativi
all'assegnazione dei contingenti di carburante alle autovetture e
agli autoveicoli.
Ora per fare questa modificazione sarà necessario innanzitutto
verificare se il Governo e la Comunità europea manterranno
l’impegno preso: è probabile che sia così ma, nel
momento in cui non vi sia la proroga, si tratterà di verificare se,
come sta succedendo, non vi sia immissione in consumo di una
benzina verde ecologica con un maggior numero di ottani, come ad
esempio accade in quasi tutti i Paesi europei in cui la benzina
super a piombo è stata tolta dal commercio ed è stata sostituita
con delle benzine super verdi, e come sta facendo una compagnia
nazionale anche in Valle d’Aosta nelle cui pompe
viene commercializzata una benzina super a 99 ottani.
Questo per dire che noi, non appena avremo dati certi, siamo
nelle condizioni di operare questa modificazione.
Ad oggi abbiamo delle dichiarazioni delle compagnie petrolifere
che dicono che da ottobre non ci sarà più la benzina super, in ogni
caso è necessario avere una situazione definita; in quel momento
non ci saranno problemi per gli uffici per modificare le delibere
che sovrintendono all'assegnazione dei carburanti.
I criteri per una transizione alla benzina verde saranno
improntati a tre obiettivi:
- il rispetto dei limiti fissati dai contingenti assegnati alla
Valle d’Aosta e questo è un dato pleonastico perché
più di tanto non è possibile distribuire;
- la verifica della progressiva tendenza alla sostituzione dei
veicoli funzionanti a benzina rossa in veicoli funzionanti a
benzina verde o gasolio, nel senso che assistiamo a un aumento del
parco veicoli a gasolio, mentre c’è un fenomeno di
sostituzione all’interno del parco veicoli
funzionanti a benzina;
- l’assegnazione degli stessi quantitativi, e
questo è l’elemento di novità, se così vogliamo
dire, perché, nel momento in cui ci sarà un'unica benzina verde noi
daremo uno stesso quantitativo per quanto riguarda i veicoli sia
quelli funzionanti a benzina verde, sia quelli funzionanti a
benzina super, precedentemente all'esclusione del mercato della
benzina super.
Voi sapete che oggi la dotazione di benzina per un auto
superiore a 1.000 di cilindrata è di 65 litri per le auto che vanno
a benzina al piombo e 75 litri per le auto a benzina verde; nel
momento in cui il carburante diventa unico ci sarà una
distribuzione sulla base del numero complessivo dei veicoli
indipendentemente dal tipo di combustibile utilizzato
precedentemente dai veicoli stessi.
Per quanto concerne la gestione del sistema informativo connesso
alla carta a microprocessore, si è già provveduto a richiedere alla
competente struttura regionale di individuare la soluzione
tecnologica più opportuna per effettuare l’eventuale
transizione di tutte le carte a microprocessore associate a veicoli
a benzina rossa in carte associate a benzina verde. Gli interventi
da realizzare dovranno coincidere con la revisione del software dei
terminali periferici POS, richiesta dalla gestione Euro, di cui
avevamo già parlato nello scorso Consiglio, e prevista entro la
fine del corrente anno.
Dal momento che questi avranno solamente carattere formale,
trattandosi di modificare alcune diciture degli scontrini e di
andare a revisionare le modalità di rendicontazione per gli
esercenti, nel caso che ad ottobre - faccio qui un'ipotesi concreta
- non ci sia più la benzina super e la modificazione, per quanto
riguarda i POS in relazione all’Euro, avvenga
successivamente, in ogni caso all’utenza sarà
garantita fin da subito la possibilità di effettuare prelevamenti
di carburante in esenzione fiscale qualunque sia il mezzo da essi
posseduto; in ogni caso l’utenza non sarà
direttamente coinvolta nel processo di transizione dalla benzina
rossa alla benzina verde.
Cosa si intende dire con questo? Che non dovranno recarsi agli
uffici a modificare quanto contenuto sulla carta; voi sapete che
oggi le carte sono divise fra carte a benzina verde e carte a
benzina rossa, quindi da questo punto di vista problemi non
dovrebbero essercene.
Per quanto riguarda il quesito n. 2, relativo appunto a quante
sono le carte attualmente attivate con la benzina super, fornisco
un dato complessivo.
Le carte complessive (benzina verde + super) sono 84.000 di cui
45.644 per veicoli funzionanti a benzina verde, 23.634 per veicoli
funzionanti a benzina rossa e 14.787 per veicoli funzionanti a
gasolio.
Con questo ritengo di aver risposto alle questioni poste
dall'interrogazione.
Vorrei solo rimarcare un aspetto, visto che siamo in periodo di
campagna elettorale e abbiamo letto sul "Foglio azzurro" alcuni
commenti rispetto alla passata interpellanza, relativa ai costi
della Carte Vallée. Non mi sembra corretto fare una comparazione di
costi fra il sistema cartaceo antecedente alla Carte Vallée e la
Carte Vallée proprio perché c’è un sostanziale
cambiamento nei servizi che vengono offerti con questa carta.
Innanzitutto con la Carte Vallée non ci troviamo più in una
situazione in cui la Regione debba coprire oneri alle compagnie
petrolifere perché si sono sforati i contingenti previsti dalla
legge statale. Come sapete abbiamo dovuto restituire 9.897 milioni
alle compagnie petrolifere perché nel passato si era sforato il
contingente. Gli utenti non si devono più recare agli sportelli se
non per alcune modificazioni legate al cambiamento di veicolo o al
rinnovo della patente. Le assegnazioni del carburante sono
immediatamente disponibili dal 1° gennaio di ogni anno.
Ci sono servizi innovativi: ogni singolo conducente della Valle
viene avvisato che ha la patente in scadenza; stiamo predisponendo
dei servizi "on line" per evitare che i cittadini valdostani
debbano recarsi agli uffici per le pratiche che adesso devono
ancora essere lì svolte.
Infine vorrei ricordare, e termino, che la Carte Vallée è una
carta che oggi viene utilizzata esclusivamente per la distribuzione
dei generi contingentati, dei carburanti in particolare; da questo
punto di vista sapete che sono allo studio altre utilizzazioni
della Carte Vallée e quindi i costi di gestione della carta, che
attualmente gravano esclusivamente sulla distribuzione dei generi
contingentati, verranno ridistribuiti sulle altre utilizzazioni per
cui la Carte Vallée verrà attivata.
Président
La parole au Conseiller Frassy.
Frassy (FI) Nella breve replica vorrei partire dalle conclusioni
dell’Assessore che ha citato quanto resocontato sul
nostro periodico "Foglio azzurro" in riferimento all'iniziativa che
avevamo portato alla discussione dell’aula.
Devo dire che l’Assessore sostanzialmente ha
confermato quello che aveva detto e quanto avevamo scritto, nel
senso che nessuno di noi ha disconosciuto i vantaggi finali per i
cittadini e per gli utenti, ma abbiamo semplicemente evidenziato
l’assenza di quei vantaggi che si misurano in
termini economici per l’Amministrazione. Questo è un
dato oggettivo che è stato confermato anche oggi: che
l’informatizzazione paradossalmente in questa
Regione non riesce a tagliare i costi.
Non è l’elemento unico, ma sicuramente è uno
degli elementi che dovrebbe comportare
l’informatizzazione.
Su questo aspetto le preannuncio già la prossima interpellanza
perché nel 1999 la Giunta ha impegnato, stanziato e immagino già
liquidato una cifra vicino ai 100 milioni a INVA per acquisire una
percentuale delle memorie delle Carte Vallée, per quei servizi di
cui lei mi sta dicendo che ci sono degli studi in itinere.
Due anni fa sono usciti 100 milioni dalle casse regionali, mi
sembra che ad oggi però l’utilizzo di quella memoria
acquistata a quei prezzi sia ancora tutta da utilizzare e da
gestire perciò su questo le chiederemo quanto prima, Assessore, se
ci sono delle novità perché mi sembra che questi studi soffrano di
una certa lentezza.
Tornando invece più propriamente alle questioni oggetto di
questa interrogazione prendiamo atto delle considerazioni che ha
fatto l’Assessore, delle certezze che ha
l’Assessore nel dire che siamo nelle condizioni di
effettuare le modifiche non appena sarà necessario intervenire in
quel senso.
Siamo anche soddisfatti della considerazione che
l’Assessore fa: che l’utenza non
dovrà fare quello che fa oggi perché sappiamo che oggi, nel momento
in cui si cambia veicolo e di conseguenza tipo di benzina, bisogna
recarsi agli uffici regionali per una serie di procedure perciò
auspichiamo che quello che oggi viene annunciato sia poi anche
gestito ossia che queste 23.634 utenze di benzina super, che sono
poi un terzo sul totale delle carte, perciò un numero importante e
significativo, non debbano mettersi in coda per convertire le
carte. Questo era un aspetto che auspicavamo e siamo soddisfatti
che l’Assessore abbia confermato questo nostro
auspicio.
Una perplessità invece la esprimiamo ancora una volta sui costi,
nel senso che quei costi che saranno oggetto di spesa per quanto
riguarda l’adeguamento della carta
all’Euro, ci auguriamo che siano dei costi di una
procedura globale che serva anche a gestire il software a questi
fini: la transizione dalla benzina super alla benzina verde anche
perché c’è già una convenzione con INVA, e sono 200
milioni, che prevede l’adeguamento del software.
Sarà poi importante capire se questi 200 milioni siano già la
cifra stanziata per andare ad adeguare la procedura Carte Vallée
alla gestione Euro e alla transizione dalla benzina super alla
benzina verde o se invece questi 200 milioni siano una spesa di
tipo corrente e di ordinaria assistenza al software attualmente in
uso.
Perciò in conclusione ci raccomandiamo che, al momento in cui si
dovranno fare delle modifiche al sistema software, ci sia una
visione unitaria che serva ad accelerare le tempistiche, ma anche a
contenere quelli che sono i costi che in questo settore sono sempre
costi importanti.
