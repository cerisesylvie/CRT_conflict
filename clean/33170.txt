Classificazione
TRASPORTI E VIABILITÀ
Trasporti



Oggetto del Consiglio n. 1609 del 9 febbraio 2011 - Resoconto
OGGETTO N. 1609/XIII - Interrogazione: "Costituzione di un
gruppo di lavoro per l'elaborazione di proposte disciplinanti gli
interventi da attuare in materia di trasporto ferroviario".
Interrogazione
Il Decreto Legislativo 26 ottobre 2010, n. 194 (Norme di
attuazione dello Statuto speciale della regione Valle
d'Aosta/Vallee d'Aoste in materia di trasporto ferroviario) ha
disposto il trasferimento alla Regione Valle d'Aosta di tutte le
funzioni di programmazione ed amministrative in materia di servizi
pubblici di trasporto ferroviario, di interesse regionale e
locale.
Tale decreto prevede conferimenti mediante decreti attuativi,
accordi di programma, atti di individuazione di risorse
finanziarie, umane, strumentali ed organizzative.
È inoltre previsto che la Regione, l'Impresa ferroviaria e il
Gestore dell'infrastruttura stipulino specifici accordi di
programma disciplinanti gli interventi da attivare, ivi incluso il
rinnovo del parco rotabile, per garantire l'adeguatezza, sotto il
profilo qualitativo e quantitativo, dei servizi ferroviari
trasferiti, nonché gli oneri necessari alla loro
realizzazione.
Sono anche stabiliti appositi accordi di programma quadro per
individuare gli interventi infrastrutturali necessari alla
riqualificazione della rete ferroviaria della Regione, in
particolare per quanto riguarda l'adeguamento delle infrastrutture
attuali o la realizzazione di nuove opere, i costi di investimento
e le modalità di copertura dei relativi oneri e i tempi di
realizzazione.
I sottoscritti Consiglieri regionali
Interrogano
l'Assessore competente per conoscere:
1) se sia stato costituito un gruppo di lavoro per
l'elaborazione delle proposte regionali in ordine a quanto
sopra;
2) se si siano già svolti incontri preparatori al
riguardo;
3) se la Regione abbia già trasmesso ai competenti organi
ministeriali proposte in ordine ai contenuti dei provvedimenti
attuativi della norma sopra richiamata.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie Presidente.
Nell'interrogazione si chiede
"se se sia stato costituito un
gruppo di lavoro per l'elaborazione delle proposte regionali"
in ordine agli accordi necessari per il trasferimento delle
competenze: la Regione, già durante l'iter che ha portato
all'approvazione del decreto legislativo n. 194, che è stato
pubblicato il 24 novembre 2010, ha avviato su diversi fronti gli
approfondimenti tecnico-amministrativi necessari per formulare
proposte circostanziate, razionali ed ottimali per
l'Amministrazione, nella consapevolezza che l'acquisizione di nuove
competenze deve essere associata alla concreta possibilità di
gestirle. All'interno di tali attività - che verranno sintetizzate
nella seconda risposta, perché si chiede quali siano le attività
svolte -, oltre ad interagire con le strutture interne regionali
degli altri assessorati, abbiamo interagito con le altre Regioni e
ci siamo avvalsi dei gruppi di lavoro precedentemente costituiti
fra la Regione, RFI e Trenitalia, proprio come viene chiesto. È
inutile proliferare i gruppi di lavoro, ci sono i gruppi di lavoro
costituiti e questi sono quelli che lavorano.
Le strutture dell'Assessorato hanno quindi svolto già numerosi
incontri preparatori con i colleghi di altre Regioni e Province
autonome con le altre strutture regionali, Presidenza e Finanze in
particolare, e - come sopra accennato - hanno utilizzato gruppi di
lavoro precedentemente costituiti. Dico questo per le altre Regioni
solo perché le altre Regioni, avendo avuto le competenze, hanno già
lavorato su questi dossier...quindi solo per capire cosa hanno
fatto gli altri. I contatti avviati con Trenitalia hanno consentito
di definire il costo attuale del servizio secondo i parametri del
catalogo; tale costo è stato ufficialmente valutato ad inizio 2010
in circa 25.500.000 euro, cioè se noi applicassimo il catalogo che
ha Trenitalia per il servizio attuale ci chiederebbero già
25.500.000 e non 23. A fronte delle due fermate Istituto e viale
Europa, quindi sull'Aosta/Pré-Saint-Didier, per l'istituzione di
quelle due fermate - lo dico di chi si sta occupando di treni in
questo momento - ci chiederebbero 624.000 euro all'anno...voi
immaginatevi: per quei due treni che vanno su e giù, per istituire
quelle due fermate ci chiederebbero 624.000 euro all'anno, tanto
per avere il senso di quello che paga il comparto pubblico, e
quindi con un ragionevole aumento dell'inflazione rischieremmo di
pagare per questo servizio che definisco "scadente" 27.000.000
l'anno...io chiedo se è poco...
Nel corso dei gruppi di lavoro fra Regione, RFI e Trenitalia si
sono acquisite, sempre nel 2010, le valutazioni dei due gestori in
ordine agli interventi prioritari da inserire negli accordi
previsti dalla norma di attuazione. Non solo sono stati confermati
gli interventi già individuati negli APQ e in particolare la
Lunetta di Chivasso e l'elettrificazione - senza voler togliere
niente a nessuno, non è che una firma consenta di stravolgere,
l'elettrificazione è già prevista -, ma sono state segnalate le
necessità di ridurre il numero dei passaggi a livello nel tratto
piemontese - questo è RFI e Trenitalia che lo dicono -, di
prevedere un'officina leggera ad Aosta per la manutenzione dei
rotabili, di dotare le stazioni di sistemi di videosorveglianza e
di potenziare la dotazione di mezzi per lo sgombero neve, senza
fare come l'anno scorso che hanno mandato un mezzo spartineve
scalcinato che a Pré-Saint-Didier ha deragliato e ha dovuto essere
rimorchiato da altri...solo perché qualcuno approfondisca, prima di
parlare! Invece è emersa la difficoltà a sostituire il materiale
rotabile sull'Aosta/Torino per via delle incognite sul prosieguo
del progetto di elettrificazione e sui tempi relativi, e
sull'Aosta/Pré-Saint-Didier a causa di una limitazione molto
stringente in termini di carico assiale.
Alcuni incontri con le competenti strutture della Presidenza,
dell'Assessorato delle finanze hanno consentito di valutare
l'implicazione degli accordi sul federalismo, il decreto
legislativo n. 194/2010, arrivando alla conclusione che i fondi di
cui la Regione si è fatta carico per i primi sono limitati a
23.000.000 di euro, e che pertanto vale la pena di quantificare le
risorse previste dal comma 2, articolo 2, della norma di attuazione
per poter richiedere il trasferimento dell'eccedenza. I contatti
avuti con le altre Regioni - Piemonte nell'ottobre 2010, Provincia
di Trento nel dicembre 2010 - hanno consentito, oltre a rilevare
che solo la Valle d'Aosta ha previsto nella norma per il
trasferimento delle competenze specifici accordi di programma per
definire i futuri interventi da attuare, di acquisire una serie di
dati, esperienze e modelli utili. In estrema sintesi è emerso che
il Piemonte ha puntato molto sull'integrazione tariffaria, ha
definito alcuni parametri qualitativi aggiuntivi rispetto agli
standard di Ferrovie dello Stato, ha esternalizzato i controlli
sulla qualità del servizio, ha istituito un sistema online per la
gestione dei reclami. La Provincia di Bolzano ha puntato sul
cadenzamento rigido del servizio e ha finanziato progetti su
un'infrastruttura in cambio di area, facendo una sorta di permuta,
ha istituito un call center per la gestione congiunta dei reclami
sui servizi bus e ferroviari, ha stipulato un contratto di servizio
"gross cost" e ricavi alla provincia slegato dal catalogo. La
Provincia di Trento ha puntato sul cadenzamento rigido del
servizio, ha stipulato un contratto a catalogo da sei anni, non ha
previsto un sistema predefinito di controlli. Inoltre abbiamo
partecipato ad un workshop presso l'azienda Stadler che produce
treni, nel corso del quale si sono acquisite importanti
informazioni sui materiali rotabili, sui tempi e sui procedimenti
per ottenere la circolabilità e l'omologazione di nuovi materiali,
ad esempio i treni bimodali, che oggi non possono circolare in
Italia. Infine si sono acquisiti alcuni dati attraverso delle
consultazioni in cui è stato definito un benchmarking sulle
modalità organizzative impiegate da un campione di 12 Regioni
italiane. Ciò ha portato da una prima stima delle necessità
organizzative per gestire in modo adeguato le nuove competenze, nel
senso che dovrà essere costituito un servizio con un nucleo che
potrebbe anche essere di 5-6 persone per gestire le competenze che
ci verranno trasferite. Rispetto a questo, quindi, come vedete, a
fronte della pubblicazione, in questi mesi l'attività è stata
serrata e fra poco riusciremo a formulare delle proposte che
saranno oggetto di valutazione per definire questi APQ.
Ne approfitto per dire che siccome questo è un momento dove la
popolazione correttamente si pone una serie di problemi e siccome
c'è un'azione non dico turbolenta, ma un'azione in cui tutti
cercano di avere un po' di visibilità su questo tema, io manifesto
la disponibilità a fare un incontro pubblico, in modo tale che
tutti coloro che vogliono venire a parlare di ferrovia sono
invitati. Lo dico perché in questo momento stanno proliferando i
comitati dei pendolari. La triste realtà è che in Valle d'Aosta
neanche sui pendolari riusciamo ad essere d'accordo! Nel momento in
cui è nato un comitato dei pendolari ne deve nascere subito un
altro, perché tutti hanno voglia di andare in vetrina! Bene, il
Governo regionale è disponibile a fare un incontro pubblico, per
cui tutti coloro che hanno delle domande possono venire e possono
confrontarsi, perché salire in cattedra, parlare da soli e dire che
gli altri hanno delle responsabilità mi pare un'attività scorretta.
Quindi, qualora questa proposta venga accolta, facciamo un incontro
pubblico e tutti coloro che vogliono venire a parlare possono
venire a parlare. Grazie.
Si dà atto che, dalle ore 10,19, assume la presidenza il
Vicepresidente André Lanièce.
Presidente
- La parola al Consigliere Louvin.
Louvin (ALPE)
- Ho ascoltato in religioso silenzio sia le
risposte che le esternazioni stizzite dell'Assessore, a fronte di
una situazione che mi pare sia evidente a tutti. Non sono persone
che cercano di andare o di mettersi in vetrina, ma di andare e
mettersi su delle carrozze riscaldate che arrivino in tempi
ragionevoli nelle stazioni: questa mi pare essere la richiesta che
credo - da ultimo - oltre 1.070 persone abbiano sottoscritto in una
sola giornata; segno forse, Assessore, che la sua disponibilità
agli incontri pubblici doveva magari essere messa in campo già da
qualche tempo, invece di dichiarare semplicemente il suo
disappunto, la sua irritazione! Lei non è a capo di un corteo di
protesta, lei ha degli obblighi amministrativi e di governo a cui
deve fare fronte.
Detto questo, le abbiamo posto una questione che non era di poco
momento, perché riguarda il percorso di lungo periodo che abbiamo
di fronte per cercare di venire fuori da questo
cul de sac
in cui ci troviamo tutti quanti, chi con più responsabilità, chi
meno, ma di fatto tutti quanti come Valle d'Aosta ci troviamo in
questa grave difficoltà ed è un dovere come valdostani di cercare
delle soluzioni. Lei ha uno strumento in mano che si chiama "norma
di attuazione", è uno strumento che è in vigore già da alcuni mesi
e le abbiamo chiesto - senza l'ombra di una polemica - di dirci
cosa si stava facendo. Per due terzi la sua risposta è stata
approssimativamente in argomento, anche se non ha, a nostro avviso,
dato rassicurazioni. Lei dice: io mi agito, vado alla Presidenza
della Giunta, incontro le altre Regioni...
Noi abbiamo chiesto semplicemente: c'è un gruppo di lavoro per
elaborare le nostre proposte di attuazione? Le nostre, non cosa
fanno il Piemonte o Bolzano, ma noi, nel momento in cui acquisiamo
competenza, strutture e quindi anche oneri amministrativi, cosa
facciamo? Abbiamo già questo pool di persone in grado di pilotare
questa operazione che è enorme, abbiamo una ricognizione della
tratta ferroviaria, sappiamo cosa andiamo ad acquisire, che valore
ha...che necessità ci sono per gestirla? Questo noi le chiedevamo!
Abbiamo saputo che lei sta girando, sta facendo, ma non abbiamo
capito, al di là di andare al primo piano alle Finanze, al secondo
piano alla Presidenza della Giunta, cosa stia concretamente facendo
e con chi! Lo scopriremo man mano, e magari nel dibattito pubblico
che lei ha già annunciato.
Se ci sono stati degli
"incontri preparatori al
riguardo"
... la ringrazio, su questo è stato chiaro, lei è
andato ad un workshop; a noi sembra che ad un terzo del percorso -
come siamo adesso, perché 12 mesi sono previsti per il primo
decreto di attuazione - mi sa che siamo ancora indietro! Non voglio
metterle troppa fretta, ma tardi viene la biada se il cavallo è
morto! Se noi non ci mettiamo a lavorare adesso su questa
questione, naturalmente arriveremo tardi. Ci interessava conoscere
lo stato dell'arte, in termini non polemici; lei ha introdotto poi
un momento di piccolo show, pazienza, fa parte anche del nostro
mestiere, non ci scandalizziamo per questo.
"Se la Regione abbia trasmesso ai competenti organi
ministeriali proposte"
... mi rendo conto che arriveremo più
avanti, però ci sono in itinere delle richieste, delle
sollecitazioni o meno, questo lo vedremo più avanti. Volevamo
segnalarle che siamo interessati non solo a cavalcare l'onda
emozionale, questo lei lo sappia, riguarda il gruppo ALPE, ma penso
riguardi anche le altre componenti dell'opposizione, non vogliamo
caricare sull'argomento, ma vorremmo che ci fosse da parte sua un
atteggiamento responsabile e il coinvolgimento delle strutture
tecniche e della cittadinanza intorno alle proposte da fare per
questo, perché qui giochiamo una partita epocale. Nel momento in
cui ci sarà questo trasferimento di competenze amministrative, fine
della trasmissione delle lamentele e dello scaricamento su altri,
se le avremo sulla nostra schiena, e non ci pare che la vicenda
della rottura di carico sia stata esemplare, perché purtroppo ci ha
portati a subire le decisioni prese da altri.
Quello che le volevamo dire lo abbiamo detto;
"l'uomo di oggi
è in ritardo, è meglio aspettare quello di domani"
(dice
Antonio Albanese, noto comico che va per la maggiore in questo
momento). Noi speriamo che ci sia un assessore di oggi a lavorare e
non solo degli assessori di domani! Grazie.
