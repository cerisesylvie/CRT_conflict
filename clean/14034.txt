Classificazione
COMMERCIO


Resoconto integrale del dibattito dell'aula
Oggetto del Consiglio n. 557 del 23 marzo 1994 - Resoconto
OGGETTO N. 557/X - Intendimenti della Regione in ordine al
progetto di co­struire una nuova struttura commerciale in località
La Plana di Saint-Christophe. (Interpellanza).
Interpellanza - Vista la richiesta della società COVIM di
Torino, avente ad og­getto la costruzione di una struttura
commerciale in località La Plana nel comune di
Saint-Christophe;
Vista la deliberazione del Consiglio comunale di
Saint-Christo­phe, che si è espresso favorevolmente, nella seduta
del 27 gen­naio 1994, circa l'insediamento di un nuovo centro
commerciale sul territorio del comune, nonostante l'assenza di un
piano commerciale locale;
Constatato che la società richiedente non ha mai fatto mistero
del fatto che il progetto ha come scopo principale di condurre
un'operazione di investimento immobiliare e che non ha dimo­strato
di possedere un know-how specifico nella distribuzione
commerciale;
Esaminate le relazioni tecnico-commerciale e
tecnico-urbanisti­ca che illustrano i contenuti del progetto
dell'insediamento di grande distribuzione, il quale si sviluppa su
quasi diecimila metri quadrati di superficie utile, esclusi i
parcheggi;
Rilevato che la zona destinata alla costruzione della struttura
è geologicamente classificata "altamente paludosa" e quindi poco
adatta ad ospitare insediamenti con i piani interrati;
Preso atto del parere negativo espresso all'unanimità dalla
Commissione regionale della Grande Distribuzione, secondo la quale
alla rete esistente non è opportuno che si sovrappongano strutture
di vendita di grandi dimensioni;
Considerate le "Indicazioni programmatiche e di urbanistica
commerciale" approvate dal Consiglio regionale con delibera 4113/IX
del 14 gennaio 1993, in base alle quali:
a) la rete distributiva, riferita al territorio di Aosta e ai
comuni limitrofi, è sovradimensionata rispetto alla domanda e ai
con­sumi della popolazione residente, raggiungendo livelli di
satu­razione pari alle più importanti città italiane;
b) sarebbe preferibile creare una rete distributiva di tipo
fun­zionale policentrico con direzione a fondo Valle;
c) nuove localizzazioni di centri commerciali nella Comunità
montana Monte Emilius sono comunque vincolate a dimensioni non
superiori a 600 metri quadrati per il settore alimentare e 800 per
quello non alimentare;
Appreso che il progetto prevede un investimento di circa 32
mi­liardi e la società non sembra possedere sufficienti capitali e
ga­ranzie per affrontare un simile impegno di spesa;
Appreso che la società COVIM sta invitando commercianti loca­li
a insediarsi nell'edificio progettato, mediante un volantinag­gio
alquanto improprio e inopportuno per una società che pre­tende di
effettuare un simile investimento;
Avendo la società sede legale fuori Valle, ed essendo tale
aspetto poco proficuo sotto il profilo fiscale per gli interessi
della nostra regione, in quanto i 9/10 dei tributi versati non
resterebbero in loco;
Ritenuto che la stima occupazionale, prospettata dal progetto,
sia alquanto illusoria e calcolata approssimativamente, in quanto i
trecento posti di lavoro previsti sono sopravvalutati; inoltre non
si tiene conto della sicura crisi e conseguente morìa di piccole
imprese che avrebbe luogo nel tessuto commerciale aostano, con
relativo licenziamento del personale dipendente;
Considerato che il rapporto grande distribuzione/abitanti è in
Valle d'Aosta, tre volte superiore alla media delle altre regioni
italiane; solo in Aosta e comuni limitrofi vi sono quasi ventimi­la
metri quadrati di superficie destinati alla grande
distribu­zione;
Tenuto conto della particolare frammentazione del mercato in
Valle d'Aosta, ove la piccola distribuzione fa fronte alle esigenze
capillari della popolazione locale;
Essendo tali costruzioni consegnate "chiavi in mano" da impre­se
edili che occupano proprio personale specializzato, nessun
vantaggio ne trarrebbero le nostre imprese edili artigianali
lo­cali;
Verificato che una realtà commerciale di questo tipo non
pro­durrebbe alcun effetto sulla calmierazione dei prezzi, dal
mo­mento che tradizionalmente le grosse catene di distribuzione
hanno l'abitudine di ricorrere inizialmente a un ribasso dei prezzi
per periodi brevi al fine di far confluire il maggior nume­ro di
consumatori possibile, salvo ripristinare successivamente i livelli
normali;
Visto che l'Amministrazione regionale deve esprimersi, entro
sessanta giorni dalla presentazione ufficiale della richiesta,
av­venuta il 7 febbraio 1994, sul merito della stessa;
I sottoscritti Consiglieri regionali
Interpellano
la Giunta regionale per conoscere:
1) quali sono gli intendimenti di codesta Amministrazione circa
la richiesta della società COVIM di cui in premessa;
2) quale gruppo di grande distribuzione sarebbe interessato,
visto che non risulta da alcun atto o documento;
3) se, e in quale entità, l'Amministrazione regionale
intendereb­be finanziare la società Covim o altri soggetti
partecipanti al progetto edilizio e distributivo.
F.to: Tibaldi - Linty - Bavastro
Presidente -
La parola al Consigliere
Tibaldi.
Tibaldi (LN) -
Io penso che l'interpellanza sia
chiara. Abbiamo delle preoccu­pazioni riguardo quello che dovrebbe
essere un nuovo centro di grande distribuzione a La Plana e le
polemiche che già vi sono state ci sembrano supportate da validi
elementi. Vorrei quindi conoscere quali sono gli intendimenti della
Giunta; in partico­lare, qual è questo grande gruppo interessato
visto che la Co­vim - pare - non abbia come oggetto sociale quello
dell'effet­tuare operazioni puramente commerciali, e se sono
previsti dei finanziamenti. A noi, tutto ciò, pare un'operazione di
specula­zione edilizia e politica che cade in un momento
particolare di questa legislatura e i presupposti per la creazione
di un centro di grande distribuzione ci paiono molto, molto
lontani.
Presidente -
La parola all'Assessore
dell'industria, artigianato e commercio, Mafrica.
Mafrica (GV-PDS-SV) -
Rispetto al testo
dell'interpellanza, occorre fare una precisazio­ne: la commissione
specifica ha dato un parere negativo, nel senso che ci sono state 8
astensioni e 5 contrari. I voti contrari erano motivati da
preoccupazioni per il commercio esistente; gli astenuti, tra i
quali vi era anche l'Assessore, intendevano ap­profondire i
riflessi di una proposta di questo tipo. In tale sen­so, la Giunta
ha incaricato il Centro Sviluppo di fare questo approfondimento,
per avere elementi tecnici a supporto della posizione che dovrà
essere presa. Dalle prime indicazioni fatte, pare che esistano dei
problemi di sovrapposizione rispetto ai progetti di grande
distribuzione, in fase avanzata, da insediare nell'area
autoportuale e di sviluppo di strutture commerciali esistenti nella
zona F8. Tuttavia, attendiamo le conclusioni dello studio e
prenderemo una decisione.
Per quello che riguarda la seconda domanda, confermo che non
risulta altro sulla società proponente
oltre al fatto che
sia iscritta nella categoria delle costruzioni immobiliari, che
abbia un capitale sociale di 190 milioni, e che i suoi soci e
organi non hanno altre qualificazioni; illazioni ce ne sono tante,
ma queste sono le notizie a nostra conoscenza.
Per ciò che riguarda la terza domanda, finora è stata
presenta­ta
una richiesta di concessione
edilizia al
Comune di Saint-Christophe e alla
Regione una richiesta di
nulla osta; non risul­tano richieste di finanziamenti e,
d'altronde, non sono previsti interventi della Regione per
iniziative di questo tipo.
Presidente -
La parola al Consigliere
Tibaldi.
Tibaldi (LN) -
Ringrazio l'Assessore per le
precisazioni che confermano quelle che noi abbiamo espresso e
condurranno la Giunta a valuta­zioni anche politiche.
