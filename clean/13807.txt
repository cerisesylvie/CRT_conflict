Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 297 del 24 novembre 1993 - Resoconto
OGGETTO N. 297/X - Difficoltà sorte per la realizzazione del
"Palaghiaccio" di Courmayeur. (Interpellanza)
Interpellanza - Venuti a conoscenza delle difficoltà passate,
presenti e future inerenti la realizzazione della struttura
regionale del "Palaghiaccio" di Courmayeur ? sito in Località Plan
des Lizes. Vista l'importanza dell'opera in questione per l'Alta
Valle.
Considerato la grande confusione sull'iter per la realizzazione
e il completamento dell'opera intercorso dal 1984 ad oggi.
Saputo che ad oggi, pur essendo stati appaltatati i lavori, non
è stato ancora nominato il direttore dei lavori.
I sottoscritti Consiglieri regionali
Interpellano
la Giunta regionale per conoscere
1) quali sono state le varie fasi dal 1984 ad oggi inerenti la
rea­lizzazione dell'opera in questione sia sotto l'aspetto
amministra­tivo che finanziario;
2) quali sono gli intendimenti, della stessa, al riguardo;
3) quale impegno, la Giunta intende assumersi, sia nei tempi che
nelle modalità onde completare l'opera.
F.to: Viérin Marco? Marguerettaz.
Presidente
-
Ha chiesto la parola il
Vicepresidente del Consiglio, Viérin Marco.
Viérin M. (DC)
- Ho presentato tale interpellanza
per co­noscere la vicenda di questo famoso Palaghiaccio, che pare
sia la cattedrale nel deserto. Anche perché sia i cittadini di
Cour­mayeur che gli altri cittadini valdostani hanno grande
confu­sione in merito a questa vicenda.
Le nostre domande sono abbastanza precise, le ripeto: quali
so­no state le varie fasi dal 1984 ad oggi inerenti la
realizzazione dell'opera in questione sia sotto l'aspetto
amministrativo che finanziario; quali sono gli intendimenti della
Giunta al riguar­do; quale impegno la Giunta intende assumersi, sia
nei tempi che nelle modalità onde completare l'opera.
Presidente -
Ha chiesto la parola l'Assessore ai
lavori pubblici, Ferrero.
Ferrero (Ass.tec.) -
Lunga, vecchia ed attuale
storia. Per quanto riguarda le varie fasi della realizzazione
dell'opera, l'iter si distingue in tre lotti: il primo lotto è lo
stadio del ghiac­cio vero e proprio, il lotto ulteriore è il
padiglione tennis, l'ul­timo lotto riguarda il Palasport, le opere
di completamento, l'ultimazione.
Fornisco dei dati rapidamente, dando poi agli interroganti, per
iscritto, degli elementi più precisi.
Per quanto riguarda i primi due lotti, l'approvazione del
pro­getto e dell'appalto risale nei due casi all'agosto 1987,
l'importo a base d'asta per il primo lotto è di lire 6.200.000.000,
per il se­condo lotto è di lire 2.600.000.000.
L'aggiudicazione dei lavori per il primo lotto è del novembre
1987, per il secondo lotto è dell'aprile 1988. L'ultimazione dei
lavori è avvenuta per il primo lotto nell'aprile 1991, per il
secondo lotto nel maggio del 1990.
Il collaudo, nel caso del primo lotto, è stato deliberato nel
feb­braio 1992, ed è in corso di approvazione per lo stadio del
ghiaccio, mentre il collaudo del secondo lotto è stato deliberato
nel novembre 1990 ed è attualmente in corso. Questo per quanto
riguarda l'iter che si riferisce agli anni pas­sati.
Per quanto riguarda le opere di completamento e di ultimazio­ne
dei lavori, il progetto e l'appalto sono stati approvati il 3
aprile 1992, l'importo a base d'asta era di 18,5 miliardi più 3
miliardi circa di impianti speciali. I lavori di completamento sono
stati aggiudicati il 28 giugno 1993. I tempi di esecuzione previsti
sono 360 giorni, di cui 170 per il completamento dello stadio del
ghiaccio, di cui ho parlato prima.
La situazione attuale è che l'aggiudicazione è avvenuta per un
importo di 14 miliardi, con il ribasso d'asta. I lavori sono stati
aggiudicati all'impresa Incisa di Parma, che successivamente, al 28
giugno, si è fusa per incorporazione con l'impresa Gras­setto di
Padova.
Il contratto non è stato ancora stipulato in quanto, per effetto
di queste modifiche societarie cui ho fatto cenno, che sono
intervenute dopo l'aggiudicazione, sono ancora in corso le
verifiche previste a norma di legge nei confronti dell'impresa
Grassetto, in particolare circa la regolarità degli adempimenti,
rispetto agli enti assicurativi e assistenziali, e il possesso dei
requisiti previsti dalle disposizioni antimafia.
Per quanto riguarda la consegna dei lavori, alla data odierna,
proprio a causa del fatto che il contratto non è ancora stato
sti­pulato, i lavori non sono stati consegnati, né ad oggi si
prevede che possano essere consegnati a causa della situazione
meteo­rologica, che non consentirebbe un'esecuzione regolare.
Infatti, in primo luogo, da un punto di vista tecnico, devono
essere rea­lizzati tramezze e tamponamenti esterni. Si può
prevedere che la consegna dei lavori possa essere effet­tuata verso
la fine inverno, prima dell'inizio della primavera.
Arrivo all'ultima questione che viene evocata
nell'interpellanza. É chiaro che nel frattempo, cioè prima della
fine dell'inverno, deve essere risolto il problema della direzione
lavori. Era in­tenzione della Giunta di ricorrere all'affidamento
di un incarico professionale; tuttavia, poiché si tratta di un
incarico profes­sionale del valore di circa 620 milioni, la
direttiva CEE 50/92 sui servizi imporrebbe per l'affidamento
dell'incarico l'avvio di una procedura di gara con la pubblicazione
dell'apposito bando.
Senza dilungarmi su questo, sottolineo solo che
l'aggiudica­zione dei lavori risale al 28 giugno. Il primo luglio è
entrata in vigore la direttiva CEE 50/92 - che, pur non essendo
ancora re­cepita attraverso apposita legge, sarà poi la legge
comunitaria della fine di quest'anno -, la quale prevede vere e
proprie gare per i servizi d'ingegneria, il cui valore sia pari o
superiore a 200mila ECU. Vale a dire, sulla base del decreto in
vigore, pari a 304 milioni.
Dalle verifiche che gli uffici stanno facendo sul piano
tecnico-giuridico-amministrativo, diciamo, sull'esperibilità della
proce­dura europea - la più rapida delle procedure europee previste
dalla direttiva comunitaria, tenendo conto che sarebbe la prima
applicazione in Valle della direttiva comunitaria sui servizi - si
può prevedere l'affidamento della direzione dei lavori e la
con­segna dei lavori per la fine inverno, inizi primavera.
Si dà atto che alle ore 18,04 riassume la Presidenza il
Presiden­te Stévenin.
Presidente -
Ha chiesto la parola il
Vicepresidente del Consiglio, Viérin Marco.
Viérin M. (DC) -
Oggi il sottoscritto forse ha
toccato alcuni aspetti che sono ab­bastanza ingarbugliati, fra i
quali c'è sicuramente questo. Per­ché l'Assessore ha riferito che
alcune cose sono completamente inerenti la procedura, procedura
sotto l'aspetto burocratico, ma non penso che, anche ai giorni
nostri, le procedure possano du­rare così, a livello di tempo.
Per quanto riguarda due aspetti che ha toccato l'Assessore, cioè
che l'ultimazione lavori del primo e secondo lotto è avvenuta
nell'aprile 1991 e nel maggio del 1990, quindi la Rava nel maggio
del 1990 aveva già il secondo lotto consegnato, di cui era stata
fatta la certificazione di ultimazione dei lavori.
Dopo tre anni e mezzo mi stupisco che il collaudo sia ancora in
corso. Se occorrono tre anni e mezzo per fare un collaudo, è chiaro
che tale struttura non va avanti perché ci sono altri motivi. Se si
è aspettato il primo luglio, è perché si è voluto forse aspettare
per evitare alcuni problemi che a giugno c'erano già.
E questi pro­blemi riterrei di poterli riassumere così:
attualmente manca il collaudo amministrativo, e uno si può chiedere
come mai man­ca un collaudo dopo tre anni e mezzo: forse qualcuno
ha paura di collaudare? A questa domanda ritengo che la risposta
sia af­fermativa, perché da notizie che ho raccolto pare che, sia
il di­scorso del collaudo, sia la nomina del direttore dei lavori,
deb­bano essere imputate al problema che esiste sul manto di
co­pertura - e quindi sul tetto di questa struttura, per essere più
chiari -, in quanto questa copertura ha più di 80
infiltrazioni.
Sul tipo di copertura erano già sorte varie contestazioni,
di­scusse allora, con relative lettere fra ente locale, impresa e
R.a.v.a., e non si è mai posto un rimedio adeguato, perché le
infiltrazioni e le rotture del manto di copertura continuano ad
aumentare.
Chi è stato l'esecutore: per essere preciso l'azienda Giacomone
Ciro S.p.A., che ha vinto sia il primo lotto che il se­condo lotto,
vuole che ci sia questo famoso collaudo, anche per­ché
probabilmente aspetterà il saldo dei lavori, che non si può fare,
mancando il collaudo. L'azienda inoltre vuole il collaudo, per non
avere certe responsabilità che in futuro possono esserle imputate
sul manto di copertura.
D'altra parte chi ha vinto l'appalto del terzo lotto,
precisamente la ditta Grassetto, non vuole prendere in mano la
consegna la­vori fino a quando non sa cosa prende in mano e a cosa
va in­contro alla fine dei lavori in merito a tale struttura.
Quindi l'
impasse
è sicuramente sul come è stato eseguito
il manto di copertura, anche se tutti si nascondono dietro ad altre
cose, a partire dalla ditta che ha vinto i primi due appalti, fino
alla ditta che ha vinto il terzo appalto, l'ente pubblico e così
via; però il nocciolo della questione è il discorso del manto di
coper­tura.
Oltre a questo, pare che l'amministrazione pubblica non sia
ancora, ad oggi, proprietaria di tutti i terreni su cui è stata
eseguita l'opera; il che sarebbe abbastanza grave, se si è
proceduto ad appaltare e a consegnare questi lavori a ditte - in
merito ad una costruzione - quando l'amministrazione pubblica non
era ancora proprietaria dei terreni sui quali questa costruzione
veniva effettuata.
Quindi chiederei all'Assessore di controllare questo elemento e
poi di riferirmi. Lo pregherei soprattutto di verificare se i
mo­tivi non sono quelli che ho annunciato, rispetto a quelli che ha
annunciato lo stesso Assessore poc'anzi.
