Classificazione
ASSISTENZA SANITARIA E OSPEDALIERA



Oggetto del Consiglio n. 1415 del 27 luglio 2005 - Resoconto
OGGETTO N. 1415/XII - Tempi dei pagamenti da parte dell'USL
della Valle d'Aosta. (Interrogazione)
Interrogazione
Premesso che:
- secondo le rilevazioni di Assobiomedica, pubblicate da un
autorevole quotidiano economico nazionale, i tempi dei pagamenti da
parte dell'USL Valle d'Aosta sono nel 2005 quasi raddoppiati
rispetto all'anno precedente, passando da una media di 86 giorni a
146 giornate;
- i termini massimi previsti dalla legge italiana in materia
sanitaria per provvedere ai pagamenti sono di 90 giorni, mentre
l'indicazione europea è addirittura di trenta giorni;
i sottoscritti Consiglieri regionali
Interrogano
Il Presidente della Regione e l'Assessore delegato per
sapere:
1) quali sono le cause della dilatazione dei tempi di
pagamento;
2) se tali ritardi hanno dato luogo al riconoscimento di
interessi e in tal caso per quali importi.
F.to: Frassy - Lattanzi
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Una risposta breve, molto tecnica, su una
contestazione che non avevamo mai avuto, cioè su un ritardo di
pagamento dell'azienda all'"Assobiomedica" apparso recentemente su
un quotidiano economico. L'azienda interrogata da noi su questo
precisa che il dato riportato dalla stampa è errato, in quanto i
tempi di pagamento anche nel 2005 non hanno mai superato i 90
giorni, attestandosi nella media fra i 78 e gli 80 giorni. L'Unità
budgetaria di ragioneria, rilevando l'incoerenza fra i dati
dell'articolo citato, ha contattato "Farmafactoring", che è
l'Agenzia che fornisce i dati ad "Assobiomedica", la quale ha
precisato che i conteggi dei tempi di pagamento utilizzati nella
ricerca, cioè dati che l'azienda definisce errati, derivano dalla
data di emissione della fattura da un lato delle ditte e non dalla
data di ricezione da parte dell'azienda, non tengono conto di
eventuali contestazioni da parte dell'azienda per irregolarità e
considerano concluso l'iter non al momento di emissione del mandato
da parte dell'azienda, bensì al momento dell'accredito effettivo
sul conto della ditta che ha emesso la fattura; quindi per motivi
tecnici questi calcoli sono stati errati e l'articolo li riporta in
modo non corretto. Siccome questa è una annotazione che mi viene
fatta per la prima volta, rivedendo il discorso cito che nel 2003
la stessa "Assobiomedica" scriveva una lettera alla nostra azienda,
in cui diceva:
"Come si può notare, sfogliando la scheda relativa alle altre
regioni, la Valle d'Aosta, pur mantenendo un inizio di anno un
pochino più in ritardo, è fra le migliori ed è riuscita a
migliorare la sua "performance" rientrando negli ultimi mesi, come
lei stesso afferma; di questo non posso che congratularmi con la
vostra amministrazione ed auspicare che anche le altre regioni si
comportino analogamente"
.
Questo per citare che i rapporti economici con queste aziende
sono sempre stati corretti ed addirittura citati ad esempio e mi
sembra che questo ultimo dato, come afferma l'Unità budgetaria di
ragioneria, sia solo dovuto a degli errori tecnici di rilievo dei
dati.
Si dà atto che dalle ore 10,23 presiede il Vicepresidente
Lanièce.
Presidente - La parola al Consigliere Frassy.
Frassy (CdL) - Alcune considerazioni sulla sua risposta, una
risposta tecnica. La prima considerazione è di tipo giornalistico,
nel senso che sarebbe opportuno che, a fronte di notizie infondate
o errate, vi fossero delle smentite che riportassero la notizia
stessa nella giustezza delle situazioni reali. Devo però dire che
forse la difficoltà di fare una smentita in questo caso non nasce
tanto da dati errati, ma dall'interpretazione del calendario,
perché, se ho capito bene il distinguo fra l'emissione della
fattura, effettuato dalla ditta fornitrice, e la ricezione da parte
dell'amministrazione dell'USL, e la distinzione fra mandato e
successivo accredito, sono delle distinzioni che probabilmente ci
portano a dire che qualcosa forse è peggiorato rispetto al passato,
salvo che questa rilevazione abbia cambiato le modalità di
rilevazione. L'Assessore però citava la stessa fonte per quanto
riguardava i complimenti ottenuti nel 2003, perciò probabilmente
non vi è lo spazio per una smentita, perché sono state interpretate
in maniera differente le tempistiche.
La considerazione che facciamo è questa: è in discussione in
commissione la legge sugli appalti e, nell'ambito dei problemi
degli appalti, uno è anche quello legato ai pagamenti, nel senso
che se questi dati tra emissione e accredito creano un intertempo
di 5 mesi, 5 mesi per imprenditori che non abbiano "le spalle
particolarmente larghe" possono essere un tempo significativo per
creare loro difficoltà di tipo finanziario. Lei mi ha detto: "noi
ci limitiamo a guardare la ricezione del mandato, dove alla fin
fine non sono 5 mesi, ma solo 3 mesi"; questo, da un punto di vista
statistico, lo possiamo scrivere così, ma, da un punto di vista
sostanziale, per l'azienda il periodo rimane di 5 mesi.
La riflessione che faccio a margine della sua risposta tecnica
perciò è di non perdersi troppo nei tecnicismi e di guardare la
sostanza, perché, se la sostanza è, al di là dei momenti di
riferimento, che passano comunque 5 mesi, sono un tempo non solo
significativamente lungo, ma significativamente peggiorativo
rispetto a quel dato di 84 giorni che era recensito dalla stessa
fonte per quanto riguardava l'USL Valle d'Aosta. Bisognerebbe
allora che lei approfondisse presso l'USL se la precisazione
tecnica che le è stata fornita è la stessa che era applicata alla
rilevazione del 2004, perché, se così è, è evidente che il
peggioramento nei pagamenti vi è stato ed è stato un aggravio di
oltre 2 mesi rispetto allo scorso anno; a quel punto bisognerebbe
capire perché ciò è accaduto.
