Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 2235 del 22 febbraio 2012 - Resoconto
OGGETTO N. 2235/XIII - Interrogazione: "Individuazione di
strutture destinate ad ospitare pazienti attualmente ricoverati
presso ospedali psichiatrici giudiziari".
Interrogazione
In sede di conversione in legge del decreto-legge n. 211 del
2011 sono stati approvati interventi volti ad incidere sul problema
del sovraffollamento carcerario.
Tra essi, è prevista la chiusura entro il 31 marzo 2013 degli
Ospedali psichiatrici giudiziari (OPG) esistenti nel territorio
nazionale: Barcellona Pozzo di Gotto (Me), Aversa (Ce), Napoli,
Montelupo Fiorentino (Fi), Reggio Emilia e Castiglione delle
Stiviere (Mn).
In queste strutture, di cui da anni si richiede la chiusura
come "ultimi residui dell'orrore manicomiale", sarebbero
attualmente internate quasi millecinquecento persone.
La recente legge prevede che gli internati debbano essere
ospitati in apposite strutture regionali che, nella grande
maggioranza delle regioni, non esistono neppure sulla carta e che
quindi difficilmente saranno pronte per la data prevista;
i sottoscritti Consiglieri regionali
Interrogano
la Giunta regionale per sapere:
1) quante sono le persone attualmente internate che, in virtù
di precedente residenza in Valle d'Aosta o per altri motivi, si
ritiene possano essere prossimamente ospitati nella nostra regione
all'atto della chiusura degli Ospedali Psichiatrici
Giudiziari;
2) in quale struttura e sotto la responsabilità di quali
organi amministrativi si prevede che saranno ospitate le persone
attualmente detenute;
3) se tale struttura sarà concretamente funzionante entro la
data di chiusura degli OPG;
4) a quanto si ritiene ammonterà la spesa complessivamente
prevista in relazione all'assunzione di questa competenza da parte
della Regione.
F.to: Louvin - Bertin - Giuseppe Cerise - Chatrian - Patrizia
Morelli
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
In merito alla prima domanda dell'interrogazione:
"quante
sono le persone attualmente internate..."
negli OPG, la Regione
è collocata nel bacino dell'OPG di Castiglione delle Stiviere, le
persone internate in questo momento sono due e per entrambe sono in
corso progetti di dimissione: per una è previsto l'inserimento
presso una struttura comunitaria regionale all'inizio dell'estate e
per la seconda si prevedono tempi più lunghi, ma che si
concretizzeranno nell'anno 2012.
"In quale struttura e sotto la responsabilità di quali organi
amministrativi si prevede che saranno ospitate le persone
attualmente detenute"
: i progetti di dimissione dall'OPG di
Castiglione delle Stiviere per le due persone attualmente internate
prevedono l'inserimento nelle comunità terapeutiche operanti in
Valle nell'ambito del Dipartimento di salute mentale dell'USL,
quindi dal Capo del Dipartimento, che è responsabile
dell'inserimento di queste persone; la struttura è quella ubicata a
Brusson, dove sono attivi tali moduli.
"Se tale struttura sarà concretamente funzionante..."
: in
questa fase alla data della chiusura la programmazione regionale
non prevede l'apertura di una struttura specifica in alternativa
dell'OPG in considerazione del fatto che i numeri per la Valle
d'Aosta sono molto piccoli; negli ultimi quattro anni il numero dei
detenuti di provenienza dalla Valle d'Aosta è stato di cinque
persone. Nel caso in cui ci sia la necessità di inserimenti in un
OPG ci si rivolge a strutture fuori Valle; finita la fase acuta di
detenzione in queste strutture inizia la fase riabilitativa, per la
quale si individua una nostra struttura. Due sono le direttrici
percorribili per quanto riguarda l'inserimento di pazienti prima
della riabilitazione: una è rivolta a porre in essere accordi con
le regioni limitrofe per l'inserimento, nelle loro strutture a ciò
preposte, di pazienti valdostani in stato di detenzione, previo
pagamento di rette o tariffe; l'altra alternativa è porre in essere
accordi con le strutture operanti in loco, disposte a riconvertirsi
in parte o ad istituire strutture
ex novo
con le
caratteristiche che la normativa richiede e ad accogliere un numero
ridotto di utenti.
Per quanto riguarda la spesa, in questo momento essa ammonta
alla cifra della retta pro capite giornaliera prevista per le
comunità terapeutiche - le faccio avere poi il dato - in cui è
stato previsto l'inserimento. Per il futuro non si è in grado di
fare previsioni, ma i nostri numeri sono talmente piccoli... si
parla infatti di uno, due casi all'anno, se vogliamo fare un
ragionamento di questo tipo... Grazie.
Presidente
- La parola al Consigliere Louvin.
Louvin (ALPE)
- Grazie Presidente. Grazie Assessore, lei
capirà che ogni tanto bisogna anche cercare di prendersi per tempo
e mi pare che il problema lei lo abbia ben inquadrato. Siamo di
fronte ad una situazione molto particolare, perché, per fortuna,
finisce l'inferno degli ospedali psichiatrici giudiziari per circa
1.500 persone in Italia e l'internamento di queste persone in
strutture altamente inadatte, che avevano caratteri detentivi
barbari da quanto si è potuto rilevare da recenti indagini a
livello parlamentare, sono stati definiti un vero inferno, ultimi
residui di orrore manicomiale. Abbiamo visto credo in tanti delle
immagini assolutamente scioccanti in televisione, quindi, per
fortuna, viene a cessare questo oltraggio alla coscienza civile e
la legge speriamo non imporrà più che siano violati i limiti
imposti nel rispetto della persona umana.
Mi pare giusto che anche noi ci poniamo per tempo questo
problema. Lei ci ha dato l'entità di una o due persone mediamente
che possiamo avere rispetto al dato complessivo della popolazione e
anche al di sotto del rapporto che adesso abbiamo fra popolazione
generale e attuali internati in ospedali psichiatrici giudiziari,
quindi è bene che ci si attrezzi per tempo perché,
indipendentemente da chi saranno le persone che sfortunatamente
dovranno fruire di queste strutture, anche le loro famiglie non
abbiano da vedere collocati troppo lontano dal loro ambito di vita
familiare tali loro parenti. Lei ha fatto riferimento a Castiglione
delle Stiviere, in provincia di Mantova, significativamente lontano
dalla nostra regione e credo che questo sia un aggravio di
sofferenza psicologica per le famiglie soprattutto e per le persone
che cercano di recuperare alla società costoro di doversene fare
carico.
Il dato che abbiamo rilevato nel "decreto svuota carceri"
riguarda, oltre che gli aspetti quantitativi e finanziari, di cui
bisogna farsi carico, un sostanziale tendenziale diritto delle
persone a vedersi collocate nelle regioni di provenienza, quindi
anche l'eventuale accordo con regioni vicine dovrà tenere conto di
questo fattore. Non abbiamo capito se la struttura a cui lei si è
riferito nel comune di Brusson sia una struttura che in ipotesi
possa avere tali connotati; bisogna comunque tenere presente anche
questa possibilità, perché il numero potrebbe lievitare e la
soluzione del convenzionamento, che può avere una valenza
economicamente comprensibile, è una soluzione di ripiego. Siamo
comunque soddisfatti che l'Assessorato abbia correttamente iniziato
a porsi questo problema e lo stia valutando in modo adeguato, le
chiediamo - tenendo presente l'interessamento che la nostra forza
politica in particolare, ma anche altri in quest'aula hanno per le
problematiche sanitarie della detenzione - di volerci tenere
informati sulle decisioni che prenderà il Governo regionale in
ordine all'applicazione di tale legge.
Un ultimo aspetto è il finanziamento, questa è una competenza
che lo Stato sta passando alle Regioni per il quale sono previsti
nel decreto (ormai "legge svuota carceri") anche dei finanziamenti.
Sarebbe interessante sapere se possiamo accedere a questi
finanziamenti, trattandosi di competenze che non hanno un connotato
analogo a quello di altri trasferimenti che hanno avuto luogo in
tempi recenti. Grazie Assessore.
