Classificazione
AGRICOLTURA



Oggetto del Consiglio n. 422 del 24 marzo 2021 - Resoconto
OGGETTO N. 422/XVI - Interrogazione: "Notizie in merito al
finanziamento delle domande relative alla misura del PSR 2014-2020
concernente gli investimenti nelle aziende agricole".
Bertin (Presidente) -
Punto 10 all'ordine del giorno. Per
la risposta l'assessore Sapinet, ne ha facoltà.
Sapinet (UV) -
Parliamo di programma di sviluppo rurale,
quindi quante domande di sostegno relative alla misura 411 verranno
finanziate, quante saranno escluse, le risorse necessarie per
finanziare tutti i progetti e poi mi si chiede, per quanto riguarda
il nuovo PSR 2021-2022, se verrà tenuto conto della graduatoria in
essere. Inizierei dicendo che quello 2021/2022 non sarà un nuovo
programma di sviluppo rurale, ma semplicemente la proroga di quello
in corso, come diceva lo slogan "Nuove risorse con vecchie regole";
il nuovo PSR partirà dal 2023.
Questi dati sono stati pubblicati il 9 marzo sul sito regionale
nella pagina Agricoltura, proprio al fine di fornire una prima
indicazione sulle effettive possibilità di finanziamento relative
alle misure presentate. Un breve resoconto: sul bando della misura
411 sono state presentate 157 domande di contributo, per una
richiesta complessiva di circa 7 milioni 800 mila euro, a fronte di
una attuale dotazione finanziaria di 2 milioni di euro, come
precisato al punto 4. È importante sottolineare che è una attuale
dotazione finanziaria, in quanto la dotazione di soli 2 milioni è
determinata, come avevamo già detto forse nell'altro Consiglio, da
una disponibilità residua di spesa sulla programmazione del PSR
2014-2020, una programmazione che è conclusa.
A oggi sono ancora in corso le trattative legate ai criteri da
considerare in relazione al riparto economico per il prossimo
biennio, trattative ahimè che proseguono da due mesi circa tra le
varie regioni italiane, all'interno delle quali si sono creati due
blocchi contrapposti: uno delle sei regioni del sud, Campania,
Calabria, Puglia, Sicilia, Umbria e Basilicata, che intendono
mantenere invariati questi criteri, dall'altra parte le regioni
rimanenti tra cui la nostra che chiedono una revisione dei criteri
e nel nostro caso soprattutto anche in base alla capacità di spesa
che ogni regione ha; questi sono ovviamente criteri che possono
portare dei vantaggi alla nostra regione, in quanto terza come
capacità di spesa.
Tornando ai numeri, attualmente di queste 157 domande
presentate, 15 non sono risultate ammissibili per la mancanza di
requisiti, una ha rinunciato, mentre 80 domande hanno eseguito
l'istruttoria e sono completamente ammissibili o in fase comunque
di ultimazione. Altre 61 domande hanno avuto una prima parte di
istruttoria sulla verifica dei punteggi e l'altra parte verrà fatta
a breve. Pertanto, la graduatoria provvisoria pubblicata fornisce
un'indicazione esclusivamente sulla base dei punteggi conseguiti
dalle offerte pervenute. Delle istruttorie ultimate, con queste
risorse attuali, potrebbero essere ammesse a finanziamento
indicativamente una ventina di domande.
Questo ovviamente, lo ripeto perché è importante essere precisi,
senza considerare le risorse aggiuntive 2021-2022 che nel corso
dell'anno dovrebbero arrivare. Poi molto probabilmente, grazie a
dei volumi di spesa conseguiti sulle restanti misure, potrebbero
generarsi delle economie per andare a finanziare in questa fase
ancora ulteriori domande.
Tornando al riparto, i possibili scenari per la nostra Regione
potrebbero essere o un mantenimento dell'attuale quota che è dello
0,63%, quindi con il medesimo riparto rispetto alla precedenza,
oppure un aumento dello stesso, come è stato chiesto e come
condiviso dalle altre quattordici regioni del centro-nord che hanno
accolto la nostra richiesta, in quanto era importante mantenere una
safety net
per le piccole realtà, per i territori
particolari come il nostro. Comunque, in entrambi i casi, con
ovviamente diverse ricadute, sarà possibile riprendere la
graduatoria 411 da dove è stata interrotta e congiuntamente
riproporre altre misure alternative, misure che potranno avere un
impatto positivo sul territorio.
Per andare nello specifico delle tempistiche e per capire quanto
ci vorrà per avere queste risorse 2021-2022, sappiamo che tra venti
giorni il Ministro dovrà appunto deliberare in merito. Dopo la
deliberazione le Regioni avranno cinque giorni per chiedere delle
modifiche e poi ripartirà un iter che dovrebbe al massimo arrivare
fino a giugno, quindi al massimo entro giugno dovrebbe poi
concludersi questa procedura che è stata sicuramente più lunga del
previsto.
Presidente -
Per la replica il consigliere Planaz, ne ha
facoltà.
Planaz (LEGA VDA) -
Insisto più volte su queste
tematiche, PSR e quant'altro e come lei ha giusto enunciato le
problematiche sono evidenti. Praticamente abbiamo molte aziende che
hanno interesse a investire, a modernizzare o adeguare le attività
e già c'è il fatto che abbiano dovuto aspettare molto. Adesso
capiamo tutti le difficoltà del Covid, ma le aziende devono
continuare a lavorare, a produrre e a volte certe necessità sono
urgenti, però vediamo dai dati che mi ha dato lei adesso che
mancano molte risorse per andare a soddisfare tutte le domande
presentate. Adesso io non è che scarico tutta la responsabilità su
di lei, Assessore, perché è da poco che si è insediato
nell'assessorato, però capisce anche lei la grossa problematica che
c'è a dare risposte alle persone e alle aziende, più che altro per
chi ha fatto domanda o ha intenzione di investire che necessita di
risposte puntuali.
Speriamo, dalle date che mi ha appena dato, che riusciremo a
mantenere e dare le risposte, perché io penso che le cose che
vengono sollecitate a me, vengono sollecitate anche a lei: chi
vuole investire vuole sapere se si terrà conto della graduatoria in
futuro. Poi mi scuso del piccolo particolare del periodo di
transizione, non nuova programmazione, però sarebbe giusto dare
delle risposte concrete e immediate al più presto possibile a
queste aziende.
Presidente -
Vista l'ora propongo di chiudere qui e di
riaggiornarci alle ore 15:00. Il Consiglio è sospeso.
---
La seduta termina alle ore 12:50.
