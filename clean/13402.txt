Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4399 del 6 aprile 1993 - Resoconto
OGGETTO N. 4399/IX Ipotesi di inserimento della Valle d'Aosta
in un progetto di controllo del territorio attraverso un satellite
artificiale.
(Interrogazione)
Interrogazione Visto l'articolo apparso sul quotidiano "La
Stampa" del 24 marzo scorso in cui si parlava di un progetto
europeo denominato "Corine-Land Cover" e secondo il quale il
territorio della Valle d'Aosta sarà spiato da un satellite;
Considerata l'importanza di cui l'Assessorato all'Ambiente
sembra caricare questo progetto per le molteplici attività a cui
può essere di supporto, soprattutto per controllare l'avanzata
dell'uomo sul territorio;
Constatato che per il controllo dell'uomo esistono strumenti
urbanistici sufficientemente validi, come i piani regolatori a cui
si aggiungerà fra non molto il piano territoriale paesistico;
i sottoscritti consiglieri regionali
interrogano
la Giunta regionale per conoscere
1) a che punto sono le trattative per un inserimento della Valle
d'Aosta in detto progetto e se non sarebbe il caso, vista la
portata dello stesso, di illustrarne il contenuto in Consiglio
regionale e alle Commissioni competenti;
2) se ritiene veramente utile "farsi spiare da un satellite"
quando l'entità e la particolarità del territorio valdostano ne
permettono un controllo con i mezzi finora usati.
Firmato: Limonet, Lanièce, Ricco, Chiofalo.
Presidente
Risponde all'interrogazione l'Assessore
tecnico all'Ambiente, Territorio e Trasporti Roberto Nicco.
Nicco (Ass. tec.)
Come sicuramente è noto agli
interroganti, il programma "Coordination de l'information sur
l'environnement", in sigla Corine, è un programma della Cee che è
in corso di realizzazione da ormai molti anni. Venne infatti
lanciato il 17 giugno del 1985 dal Consiglio Cee su proposta della
Commissione con tre precisi obiettivi che sono: "1) rassembler les
informations relatives à l'état de l'environnement sur certains
thèmes prioritaires pour l'ensemble des Pays de la Communauté; 2)
coordonner les efforts de collecte de données et l'organisation de
l'information au niveau des Etats membres ou au niveau
international; 3) garantir la cohérence des informations et assurer
la compatibilité des données".
Strumento di attuazione di questo programma è il progetto "Land
cover" e cioè "copertura del suolo" tramite dati che sono per
l'appunto ricavati via satellite e costantemente aggiornati. La
comunità europea e il Ministero dell'Ambiente del Portogallo nel
1986 hanno realizzato una prima operazione pilota per la messa a
punto di questo sistema e, siccome si è ritenuto a livello
internazionale che fosse un programma importante, anche parecchi
Paesi esterni alla comunità hanno dato la loro adesione, tant'è che
oggi sono ventidue i Paesi interessati a questo progetto.
Questo non significa necessariamente che anche la Valle d'Aosta
debba aderirvi ed è sicuramente rispettabile l'opinione degli
interroganti che sostengono che l'entità e la particolarità del
territorio valdostano permettono un controllo sullo stesso con i
mezzi finora usati; evidentemente quei ventidue Stati a cui facevo
prima riferimento hanno opinioni diverse in materia.
Che cosa è successo in seguito? Gli interroganti chiedono a che
punto sono le trattative per un inserimento della Valle in detto
progetto.
Il 7 dicembre del 1990 la Regione Valle d'Aosta, nell'ambito del
programma triennale 89/91 per la tutela ambientale conosciuto come
"Progetto Sina", ha presentato una propria richiesta in cui si
legge, e cito testualmente: "Il progetto proposto consente la
realizzazione di uno strumento pienamente operativo ed efficace. La
cartografia numerica in scala 1/100.000 relativa all'uso del suolo
sarà prodotta secondo le specifiche del Corine, basandosi su
telerilevamento via satellite".
Questo chiedeva l'Amministrazione regionale in data 7 dicembre
1990. A fianco di questa richiesta c'è la firma dell'allora
Assessore all'Agricoltura Angelo Lanièce. Quindi la richiesta di
farci spiare, come è stato scritto, è stata fatta proprio in quella
occasione. Non è che poi sia così strano farsi spiare, visto che
siamo comunque spiati tutti i giorni da decine di satelliti. La
storia a cui accennavo prima passa poi attraverso una intesa
programmatica tra Stato e Regione firmata dall'allora Presidente
della Giunta Bondaz in data 26 marzo 1991, in cui di nuovo la
Regione si impegnava a produrre la carta dell'uso del suolo,
aggregata secondo le specifiche fornite dal Ministero dell'Ambiente
in relazione al progetto Corine.
Quindi prima si è chiesto e poi si è confermato. In seguito c'è
stata tutta una serie di adempimenti connessi a questa decisione
iniziale ai quali hanno fatto fronte in un primo periodo
l'Assessorato dall'Agricoltura e poi, dopo la costituzione
dell'Assessorato dall'Ambiente, quest'ultimo e dei quali si sono
occupati i diversi Assessori che hanno gestito e diretto questo
Assessorato in collaborazione sempre con la Presidenza della Giunta
e con il Servizio Elaborazione Dati. Potrei anche dare in elenco
tutti i successivi passaggi, ma, per brevità, ne ricordo solamente
alcuni particolarmente importanti: il 14 luglio 1992 si è
provveduto a richiedere al Ministero gli standards tecnici ritenuti
necessari per la realizzazione del progetto; il 14 agosto 1992 si è
provveduto a trasmettere al Ministero il progetto esecutivo redatto
secondo gli standars forniti; alcune regioni si sono riunite e
hanno costituito un centro interregionale di coordinamento e
documentazione per le informazioni territoriali il quale ha seguito
l'evoluzione di questo progetto attraverso una serie di incontri a
livello nazionale: il 2 e 3 giugno 1992 a Bari, l'1 e 2 luglio 1992
a Bologna, il 2 e 4 marzo 1993 a Torino.
Tutto questo ha portato ad una bozza di contratto da stipulare
tra la Cee e questo centro interregionale ed è proprio in fase di
predisposizione di questa bozza che è stato recentemente ad Aosta
il Direttore del progetto Cee Yves Eimman, da qui l'articolo sui
giornali e l'interrogazione. Questo per quanto riguarda la storia
di questa iniziativa, se poi c'è qualche commissione che è
interessata ad una informazione puntuale e precisa in materia, sia
i tecnici sia l'Assessore sono a completa disposizione.
Presidente
Chi intende replicare? La parola al
Consigliere Limonet.
Limonet (DC)
Grazie, Presidente, e grazie anche
all'Assessore per la risposta che dal punto di vista storico mi è
parsa molto completa, anche se poi nella sua globalità non mi
soddisfa. È vero che questo progetto nella sua interezza era già
stato avviato dalla passata maggioranza, direi addirittura prima.
Questo è un progetto che per alcuni versi condivido e credo che
possa anche rappresentare un ottimo strumento di lavoro per le
molteplici attività a cui può essere destinato.
Quello che però preoccupa sia me sia gli altri interpellanti è
che, da quanto emerso dall'intervista da lei rilasciata a "La
Stampa", si è creata un'ombra di dubbio che il suo intervento non è
riuscito a dissipare: sembra che lei riconosca a tale strumento un
unico compito, quello di controllare l'avanzata dell'uomo sul
territorio. A conferma di questo io ricordo alcune sue affermazioni
riportate nell'articolo, nonostante lei sostenga che non siano sue,
le quali dicono che il progetto servirà per rilevare le variazioni
fra un campo di grano e un prato, l'avanzamento di un bosco o
dell'uomo sullo stesso bosco; si dice ancora che tale progetto
servirà per dare il benestare o frenare determinati progetti di
occupazione del suolo. Ecco, noi torniamo a dire che questo ci
sembra un po' eccessivo ed esasperante. Credo che per la
salvaguardia del territorio sia sufficiente applicare e far
rispettare gli strumenti urbanistici che ci sono, senza ricorrere
all'aiuto di un satellite che io definisco spia in questo
senso.
