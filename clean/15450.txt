Classificazione
INDUSTRIA


Resoconto integrale del dibattito dell'aula
Oggetto del Consiglio n. 2309 del 28 novembre 2001 - Resoconto
OGGETTO N. 2309/XI Adempimenti di natura finanziaria
richiesti dalla Regione alla Akerlund & Rausing S.p.A.
(Interrogazione)
Interrogazione Premesso:
- che la chiusura da parte della Akerlund & Rausing S.p.A.
dello stabilimento di Pont-Saint-Martin ha comportato
l’inadempimento da parte della società della
convenzione stipulata con la Regione Autonoma Valle
d’Aosta;
- che Finaosta ha accordato alla Akerlund & Rausing S.p.A.
una dilazione a sei anni per il rientro, a tassi particolarmente
agevolati, dei mutui ottenuti e ancora da restituire;
- che oltre ai mutui oggetto dell’anzidetto
accordo, all’Akerlund & Rausing S.p.A.
l’Assessore all’Industria avrebbe
richiesto anche la restituzione dei contributi erogati per
interventi di formazione professionale e per
l’assunzione di lavoratori appartenenti alle fasce
deboli, pari a Lire 578 milioni;
- che l’Assessorato all’Industria
avrebbe richiesto, inoltre, il canone di locazione
dell’opificio per un importo di 500 milioni annui
con decorrenza dalla cessazione del periodo di comodato;
i sottoscritti Consiglieri regionali
Interrogano
l’Assessore all’Industria per
sapere quali risposte abbia fornito la Akerlund & Rausing
S.p.A. alle richieste avanzate dalla Regione Autonoma Valle
d’Aosta relativamente al rimborso di contributi per
formazione professionale e al pagamento dei canoni di
locazione.
F.to: Frassy - Tibaldi - Lattanzi
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
La società Akerlund & Rausing non
ha ancora riscontrato formalmente la richiesta
dell’Assessorato del 3 luglio scorso concernente la
restituzione di contributi e il pagamento dei canoni di locazione e
risarcimento dei danni.
Si evidenzia che già nelle precedenti risposte si è rammentato
che l’incendio dello stabilimento è avvenuto il 16
maggio 2000 e che il contratto di comodato è scaduto il 19 luglio
2000, e che lo sgombero del rotocalco e di ogni materiale di
proprietà Akerlund avverrà entro il prossimo mese di gennaio. Negli
incontri intervenuti dopo la prima lettera citata, la società si è
riservata di verificare, anche mediante l’analisi
dei costi di ripristino, la copertura dei danni di competenza
dell’assicurazione.
Per quanto concerne la restituzione dei contributi erogati per
interventi di formazione professionale, la società ha dichiarato,
in linea di principio, la propria disponibilità, previa verifica
della funzionalità e specificità dei corsi
all’attività aziendale, ritenendo che i contributi
per corsi finalizzati ad acquisire conoscenze generali, non
correlate direttamente all’attività produttiva di
imballaggi flessibili, non debbano essere rimborsati. Akerlund si è
ugualmente dichiarata disponibile a pagare l’affitto
dello stabilimento per un periodo di tempo da convenire.
Si ritiene di poter giungere ad un accordo globale anche per il
risarcimento dei danni nei prossimi mesi; nel caso in cui ciò non
sia possibile, sarà attivato l’arbitrato previsto
dalla convenzione integrativa stipulata nel 1997.
Si dà atto che, dalle ore 10,50, presiede il Vicepresidente
Lattanzi.
Presidente
La parola al Consigliere Frassy.
Frassy (FI)
Assessore, la sua risposta più che
telegrafica la possiamo definire "laconica", nel senso che su
queste vicende molte volte l’Amministrazione rischia
di perdere il senso del tempo, e visto che il tempo è denaro, alla
fine finisce per perdere anche i denari! Mi sembra allora quanto
meno sorprendente che alla lettera del 3 luglio, perciò non
propriamente una lettera scritta la settimana scorsa, l'Akerlund
non abbia ancora, come lei ha detto, formalmente risposto. Penso
che qualsiasi privato che avanzi cifre importanti come quelle qui
indicate, avendo formalmente richiesto il rientro di quelle cifre e
non avendo avuto formale risposta, attivi ulteriori adempimenti
formali per conseguire dei risultati sostanziali. Non è un gioco di
parole, ma è la preoccupazione di fatti analoghi che nel passato
hanno portato a conclusioni discutibili dal punto di vista
finanziario per l’amministrazione pubblica.
Voglio ricordare la vicenda dell’Alga, che era la
società che gestiva il Cavallo bianco, il più noto Cavallo bianco;
anche qui c’è una vicenda di mutui e di interessi, è
passato parecchio tempo e, alla fine, quelle che erano le pretese
dell’Amministrazione regionale ammontanti a 1.500
milioni di restituzioni, si sono consumate nel "nulla di fatto",
nel senso che l’Amministrazione regionale che era
partita per chiedere 1.500 milioni, si è accontentata di non
doverne dare altrettanti, o forse di più, come risposta a quella
che era stata la replica dell’istituto bancario a
cui l’Amministrazione aveva rivolto la domanda.
Voglio ricordare il caso della Conner, dove siamo partiti da una
richiesta di 26 miliardi, avete messo in piedi
l’arbitrato, avete mollato a mezza strada
l’arbitrato e avete chiuso a 5 miliardi.
È sorprendente che su cifre importanti
l’Amministrazione, alla fine, riesca sempre ad
abbandonare la partita con un pugno di spiccioli.
Vorremmo allora capire se le convinzioni che
l’Assessore ha espresso in quella lettera dei primi
di luglio sono convinzioni sostenibili, perché se lo sono,
Assessore, noi riteniamo che sia suo dovere sostenerle e riteniamo
grave che, a distanza di sei mesi, lei possa riportare in
quest’aula che l'Akerlund non ha dato risposta,
perché questo è il senso della sua laconica risposta alla nostra
interrogazione!
C’è una disponibilità di massima, ma io le
domando quale padrone di casa, quale proprietario immobiliare metta
a disposizione un immobile senza percepire il canone!
Lei stesso ci dice che sino a gennaio prossimo l'Akerlund
occuperà ancora quello stabilimento, ma comunque ha sospeso il
pagamento del canone; io penso che questo fatto nulla
c’entri con il meccanismo delle assicurazioni,
perché se le assicurazioni possono forse far fronte ai danni
conseguenti all’incendio, sicuramente non possono
far fronte all'occupazione protratta dello stabilimento!
Mi stupisce allora che anche su questo argomento
l’Amministrazione tergiversi, considerando che i
danni a cui lei faceva riferimento non sono solo i danni
dell’incendio - perché la delibera che avete
adottato come Giunta, qualche settimana fa, prevede "qualcosa come
5 miliardi" per la riconversione di quello stabilimento - sono
comunque dei danni che l’amministrazione pubblica ha
avuto dall’inadempimento che l'Akerlund ha portato a
termine nei confronti delle convenzioni stipulate, perché se
l'Akerlund fosse oggi ancora lì a rispettare quelle convenzioni,
non avremmo dovuto addossarci l’onere di "qualcosa
come 5 miliardi" di riconversione dello stabilimento per la
convenzione che avete siglato con la Pluritec, che ha poi altri
costi ancora!
Siamo pertanto insoddisfatti non solo della risposta, ma siamo
insoddisfatti del modo con il quale vengono seguiti gli aspetti
finanziari delle società con le quali la Regione ha convenzioni in
essere. In conclusione, la invitiamo a non aspettare una risposta,
che probabilmente non arriverà mai, ma a fare ulteriori passi
formali affinché giunga una risposta, e se questa risposta non
dovesse giungere, ad adottare anche quelle azioni necessarie per
poter rientrare dei finanziamenti erogati e dei crediti
pendenti.
