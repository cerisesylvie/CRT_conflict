Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2208 del 24 settembre 1986 - Resoconto
OGGETTO N. 2208/VIII - DISTRIBUZIONE DEL GAS METANO IN VALLE
D'AOSTA. (Interpellanza).
PRESIDENTE:
Do lettura dell'interpellanza presentata dai
Consiglieri Millet e Cout:
INTERPELLANZA
Si avvicina sempre più il momento in cui la SNAM completerà i
lavori di costruzione della condotta principale del metanodotto
IVREA-AOSTA e non si hanno ancora notizie di un accordo tra Regione
e Comuni interessati per la realizzazione delle reti secondarie e
per la gestione della distribuzione del gas.
Poiché quanto paventato in numerose interpellanze del gruppo
comunista sta ormai per verificarsi (vale a dire la disponibilità
del metano senza che siano predisposte le reti secondarie e gli
allacciamenti con gli utenti);
i sottoscritti Consiglieri regionali
INTERPELLANO
l'Assessore competente:
1)
per conoscere i motivi e le responsabilità di così
gravi ritardi;
2)
per sapere quali iniziative intende prendere la
Giunta perchè non si perda ulteriore tempo nella messa a
disposizione dei cittadini valdostani di una fonte energetica
pulita e a costi contenuti.
PRESIDENTE:
Ha chiesto di parlare il Consigliere Millet
per illustrare l'interpellanza, ne ha facoltà.
MILLET - (P.C.I.):
Spero che questa volta l'Assessore
abbia da dirci qualcosa sulla questione del metano, perchè già nel
giugno di questo anno avevo fatto una interpellanza insieme al
Consigliere Bajocco, in cui ricordavo che quella era già la quarta
interpellanza, che era venuta in seguito ad una mozione del 1984.
Dall'ottobre 1984 al settembre 1986 sono passati ormai due anni da
quando il nostro gruppo, attraverso interpellanze e mozioni, ha
cominciato a porre la questione del metano. La condotta principale
è stata installata e dalle prove fatte risulta essere funzionante,
quindi il termine di consegna ufficiale sarà rispettato.
Però il problema vero era quello di come utilizzare questo
metano. All'origine, la necessità di portare il metano in Valle
d'Aosta era legata al consumo industriale; adesso che l'ILSSA-VIOLA
è chiusa, la COGNE è ridimensionata, di fatto il maggior utente del
metano sarà il consumatore privato. A questo punto, per portare il
metano all'utenza, si deve fare una rete di distribuzione, cioè non
basta più mandare una condotta all'ILLSA, una alla COGNE e ad altre
quattro o cinque aziende dove veniva consumata la maggiore quantità
di metano, mentre per collegare il resto dell'utenza si può
aspettare. Si era detto allora che era urgente affrontare questo
problema.
Si era detto anche che le competenze erano comunali, quindi la
questione da risolvere era la gestione. Si era discusso, e noi
eravamo d'accordo, che si doveva fare una gestione unitaria fra
tutti i ventotto Comuni, in modo da abbattere i costi, e la Regione
avrebbe integrato quei costi superiori per i Comuni della Valle,
perchè Aosta in base ai calcoli doveva entrare nella media dei
costi. Solo che nelle precedenti risposte era sempre venuta fuori
la questione che la gestione unitaria non poteva essere messa in
atto perchè c'era la posizione del Comune di Aosta. Non vorremmo
che anche questa volta si desse la stessa risposta. Probabilmente
sarà così anche oggi, perchè da informazioni che abbiamo, al Comune
di Aosta non hanno ancora deciso niente. Non parlo del Consiglio
comunale, perchè sarebbe troppo pretendere che si vada a discutere
in Consiglio di questa faccenda, ma almeno sembra che i partiti che
governano la città di Aosta non si siano ancora messi d'accordo su
come gestire questa società mista.
Avevamo anche detto che Aosta poteva pure continuare a discutere
ancora per duemila anni, ma i Comuni della Valle non dovevano
essere penalizzati dalla posizione che aveva assunto un Comune, pur
importante, come quello di Aosta. L'Assessore diceva che ci si
doveva impegnare per fare la gestione unitaria, però non aveva
scartato del tutto anche altre ipotesi, tenendo aperta la porta per
Aosta nel momento in cui decideva di entrare.
Di fatto è che su questo siamo in ritardo; ci sta arrivando il
metano, per tutti i lavori inerenti alla distribuzione del metano
in Valle la Regione ha speso più di trenta miliardi tra capitale e
interessi dati, e rischiano che il metano non possa essere
distribuito.
Come ho già detto l'altra volta, tutto sommato va anche bene
questa situazione, perchè si arriva poi a dire che, poichè siamo in
ritardo, si dà tutto in concessione all'Italgas. Ma questa è una
scelta non di poco conto, e magari qualcuno l'ha già fatta sulla
testa di tutti. Siamo preoccupati da questo punto di vista, perchè
questo pacchetto era stato allora valutato cinquanta miliardi,
compresi tutti i lavori collaterali che si sarebbero dovuti fare,
dalla progettazione alla costruzione della rete, per cui sono
sempre più convinto che sotto c'è anche questa scelta, che non si
dice, ma di fatto si fa fare. Ormai il metano è arrivato, il fatto
di costituire questa società, solo il fatto di fare gli atti
ufficiali richiederà del tempo, perchè i Consigli comunali si
dovranno riunire, dovranno decidere. Anche qui era in gioco
l'interesse della popolazione, dal punto di vista economico ma
anche dal punto di vista dell'ambiente, per cui ancora per degli
anni, ci troveremo ad avere il metano e non poterlo utilizzare.
Riteniamo che sia un fatto grave che la Giunta regionale non
riesca a risolvere questo problema, perchè si può dire tutto quello
che si vuole dei Comuni, però è anche vero che quando la stragrande
maggioranza di essi si è dichiarata disponibile, cioè 27 su 28, era
dovere della Giunta regionale mettere in atto tutte quelle azioni
perchè non si perdesse tempo. Oggi dovevamo già avere una società
mista, funzionante, che avesse già affidato l'incarico delle
progettazioni, perchè prima di fare bisogna progettare, e sono
convinto che progettare la rete del metano non è così semplice,
perchè si interverrà su strade sotto le quali ci sono le condutture
dell'acqua, delle fogne, della luce, del telefono, e in molti casi
bisognerà rifare tutto, perché ci saranno delle distanze minime che
dovremo rispettare. Sono convinto che molti Comuni non sanno
nemmeno dove passa la fogna perchè non l'hanno messa sulla carta,
pertanto ci sarà anche il problema di recuperare questo ritardo
dovuto al fatto che alcuni Comuni non sanno esattamente cosa passa
sotto la strada.
Si dovranno fare i rilievi dell'attuale situazione delle reti
elettriche, idrauliche, ecc., perchè non credo che ogni Comune li
abbia fatti fare, e anche quello non si farà in due giorni.
Questo vuol dire che, nonostante i due anni che si sono persi,
ripeto che avevamo posto il problema già con una mozione del 1984,
si continua ad aspettare Aosta.
Mi dispiace vedere che un Movimento come l'Union Valdôtaine che
dice di difendere gli interessi contro la prepotenza della città di
Aosta - anche se poi la governa insieme ad altre forze politiche -
fa finta di niente, e tutti gli altri cittadini dei Comuni della
Valle vedranno passare un bel tubo sulla loro proprietà, e magari
faremo vicino delle panchine in modo che si siedano per sentire che
passa il metano, che essi non potranno utilizzare per molti
anni.
PRESIDENTE
: Ha chiesto di parlare in risposta
all'interpellanza l'Assessore all'Industria, Commercio, Artigianato
e Trasporti Lanivi, ne ha facoltà.
LANIVI - (A.D.P.):
Ribadiamo, anche perchè il Consigliere
Millet si è impegnato a presentare una interpellanza ogni due mesi,
che con ogni probabilità si finisce con il ripetersi nelle
richieste e nelle risposte.
Che la Regione sia al centro delle attenzioni e, al di là di
quello che si dice, continui a svolgere (almeno così pare che tutti
vogliano) questo grande ruolo di madre per cui tutto sia da
addebitare alla Regione, questo è un dato che diamo per scontato
anche qui. La Regione ha da tempo indicato gli obiettivi che vuole
perseguire, ma forse non le si può dare la colpa di tutto ciò che
avviene, e non lo dico per scaricare le sue responsabilità.
Quindi le grandi opzioni che aveva fatto la Regione erano: una,
quella di tendere alla costituzione di una società mista e credo
che su questo punto fossimo tutti d'accordo, società mista composta
da Regione, Comuni, fra cui il Comune di Aosta, e privati - anche
qui vorrei sgombrare il campo in quanto non vi è nessuna
predeterminazione del o dei privati che dovrebbero partecipare a
questa società - la seconda di tendere alla costruzione o gestione
unitaria delle reti di distribuzione del metano.
Lo ha ripetuto il Consigliere Millet e lo ribadisco anch'io che
i titolari delle concessioni sono i Comuni. È vero che la
stragrande maggioranza, cioè 27 su 28, citando i dati del
Consigliere Millet, sono d'accordo su questa operazione, però
dobbiamo anche sottolineare per un minimo di obiettività che il 28°
Comune è superiore a tutti gli altri 27 messi insieme, e che quindi
l'aggancio con il Comune di Aosta è un fatto importante per la
gestione e costruzione di queste reti di distribuzione.
Oggi forse c'è da aggiungere qualcosa in più. Contrariamente
alle previsioni pessimistiche del Consigliere Millet, possiamo dire
che abbiamo serie assicurazioni perchè il Comune di Aosta entri in
questa società, per cui l'Amministrazione regionale sta già
predisponendo un disegno di legge che prevede la costituzione di
una società mista Regione-Comuni-Comune di Aosta-privati, per la
costruzione e gestione unitaria delle reti di distribuzione del
metano, che sarà portato fra breve alle Commissioni e in
Consiglio.
Volevo poi dire come ultima preoccupazione ed anche per dare un
panorama definito dell'operazione metano in Valle d'Aosta, che non
sarà tanto complessa la fase di progettazione delle reti di
distribuzione del metano, ma piuttosto la sua costruzione, perchè è
vero che i Comuni non sanno dove passano le reti degli acquedotti,
delle fognature, ecc., però è altrettanto vero che forse non sanno
ad oggi che cosa vuol dire l'attuazione di questa rete di
distribuzione. Comunque il disegno di legge verrà presentato in
poco tempo al Consiglio ed è una proposta che segue le direttrici
indicate da questo Consiglio regionale.
PRESIDENTE:
Ha chiesto di parlare il Consigliere Millet
per la replica, ne ha facoltà.
MILLET - (P.C.I.):
L'Assessore ha detto che la Regione è
stata presa per una grande madre, però è anche vero che se la
Regione avesse detto che questo era un problema dei Comuni e che
pertanto si dovevano arrangiare, e che come Regione metteva a
disposizione attraverso un disegno di legge tot miliardi in base a
dei calcoli fatti, e a certe condizioni, quella sarebbe stata una
strada, una strada però difficilmente percorribile tenendo conto di
tutta una realtà.
La Regione deve comunque restare un momento di coordinazione di
questa realizzazione, e su questo eravamo d'accordo. Però questo
disegno di legge non poteva essere predisposto 3-4 mesi fa, anche
se il Comune di Aosta non entrava? Oggi sarebbe stato già una legge
approvata. Facendo un disegno di legge ora, e considerando il tempo
che passa per approvarlo, si arriva a gennaio, se tutto va
bene.
Poi, Assessore, "serie assicurazioni" cosa vuol dire? Prima
bisogna fare l'organigramma di chi sarà il Presidente della società
mista, chi comporrà il Consiglio di Amministrazione, e a quel punto
si faranno le adesioni. Siamo preoccupati di come si cerchi di
dilatare i problemi; è vero, sono complessi, però è anche vero che
la Regione disponendo dei soldi, può avere un ruolo determinante
nel superarli.
Ci dichiariamo insoddisfatti e prima di Natale presenteremo una
nuova interpellanza per sapere a che punto siamo.
