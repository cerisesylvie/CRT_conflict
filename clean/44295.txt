Classificazione
ATTIVITÀ CULTURALI



Oggetto del Consiglio n. 1348 del 9 marzo 2022 - Resoconto
OGGETTO N. 1348/XVI - Interrogazione: "Risorse investite
dall'Amministrazione regionale nell'organizzazione dei corsi ad
indirizzo musicale di propria competenza".
Bertin (Presidente) -
Punto n. 16 all'ordine del giorno.
Risponde l'assessore Caveri, ne ha facoltà.
Caveri (AV-VdA Unie) -
Come ho già avuto modo di dire al
collega Baccega, ci sono una marea di dati che io le darò, per cui
cercherò di darle una risposta di carne e tutta la parte dai dati
gliela fornirò, nel senso che io qui ho una tabella che riguarda
quanti allievi frequentano la scuola di formazione e di
orientamento musicale, sia nel percorso dell'infanzia, sia nel
percorso della SFOM, sia nel Suzuki, sia quelli che si occupano di
disabilità. Posso darle
en gros
i dati: il dato complessivo
è di 738 persone divise tra queste diverse tipologie.
Per quanto riguarda invece gli studenti della scuola secondaria
di primo grado, anche in questo caso c'è un elenco molto
dettagliato degli iscritti. In linea di principio ce ne sono, poi
divisi per scuola: 174 al primo anno, 182 nel secondo anno, 214 nel
terzo anno e poi c'è l'insieme delle cattedre che sono 33, con la
divisione per orari di insegnamento. Attualmente il conservatorio
vede, nella fascia preaccademica, 111 studenti, nel triennio 57,
nel biennio 37, nei corsi liberi singoli 9 e nei CFA 13. Totale
degli iscritti attualmente al conservatorio, sono 227.
Le fornisco, in maniera rapida, gli investimenti per il
funzionamento del conservatorio: sono 2 milioni 410 mila euro per
il 2020, 2 milioni 410 mila per il 2021, che sono scesi per i tagli
di bilancio per il 2022 - speriamo di reintegrare, ma c'è anche
stato un cospicuo finanziamento dello Stato in arrivo di circa 400
mila euro - a 2 milioni 289 mila 500 euro. Per quanto riguarda
invece la SFOM siamo a 1 milione 540 mila euro, più 83 mila per il
2020 e una cifra analoga per quel che riguarda gli anni successivi,
cioè il 2021 e il 2022. Per la SMIM non è possibile fornire delle
cifre, in quanto la dotazione finanziaria è data alla scuola di
base senza che ci sia una distinzione fra infanzia, primaria e
media, quindi è difficile fare delle precisazioni contabili.
Come lei sa, abbiamo lavorato su questo tema, per cui è nato
questo progetto che si chiama Suite, frutto di una commissione che
avevamo messo in piedi nell'anno passato. Il sistema Suite serve
per valorizzare l'offerta formativa musicale regionale, fornisce
dei contenuti e degli indirizzi per potenziare l'orientamento dello
studente nella scelta del percorso scolastico, crea una
collaborazione fra istituzioni - lei sa quanto ce n'è bisogno,
perché Conservatoire e SFOM talvolta si sono fatte un po' la guerra
- che si è dimostrata attiva ed efficace negli ultimi mesi. Io ho
incontrato più volte tutti i responsabili e questo si è poi
concretizzato in una sorta di indirizzo per gli studenti, per
coloro che partendo proprio addirittura da una prima infarinatura
alle materne, faccia crescere gli eventuali musicisti, però
differenziando coloro che vogliono fare questo per professione,
quindi possono passare dalle medie musicali e salire al liceo
musicale per poi approdare al conservatorio, da coloro che scelgono
la SFOM, che invece ha più caratteristiche di tipo amatoriale e non
professionale.
All'interno del più ampio progetto Suite, in collaborazione con
SFOM, ARCOVA, Federation des Harmonies Valdôtaines e Nos Racines -
quindi non abbiamo messo esclusivamente insegnanti, ma abbiamo
messo anche le bande, i cori e i gruppi folcloristici, che tra
l'altro hanno avuto poi nelle richieste delle scuole un grandissimo
successo - nel mese di marzo sarà attivato un progetto che abbiamo
chiamato
Le chariot de sons
, che è un percorso ludico
creativo rivolto alle scuole primarie per fornire occasioni di
apprendimento precoce della musica agli alunni dell'intero
territorio regionale, sfruttando le potenzialità delle risorse
esistenti e messe in rete, quindi anche per il potenziamento
dell'orientamento musicale strumentale. Per adesso al progetto Le
chariot de sons hanno aderito dodici istituzioni scolastiche;
questo progetto quindi andrà avanti.
Il liceo musicale, in collaborazione con l'ufficio supporto
autonomia scolastica, tra l'altro sta organizzando tre eventi ad
Aosta, Saint-Vincent e Pont-Saint-Martin, per presentare proprio
l'offerta formativa del liceo musicale alle classi seconde della
scuola secondaria di primo grado, perché abbiamo notato un periodo
un po' di crisi del liceo musicale. Verrà presentato a quelli delle
terze medie, attraverso la forma del concerto-lezione, proprio per
spiegare questo percorso. Con il Conservatoire e la SFOM si stanno
organizzando eventi concertistici rivolti a diversi ordini di
scuola, che servono sempre a carattere orientativo assieme a porte
aperte e ai laboratori.
Un aspetto interessante è che i diciotto referenti della musica
delle diverse scuole si sono riuniti per creare un confronto sulle
buone prassi, finalizzato al potenziamento delle attività
orientative e sulla creazione di contesti sempre più adeguati per
diffondere la musica.
Devo dirle che si è partiti da una situazione molto spezzettata
all'interno della scuola, fatta anche talvolta di incomprensioni o
anche di una concorrenzialità che non era certamente positiva. C'è
il fatto di aver messo attorno a un tavolo tutti i soggetti,
compresi anche quelli che in maniera meritoria si occupano di
educazione musicale; le dicevo prima: i cori che hanno un forte
radicamento locale, le bande musicali molte delle quali, compresa
quella di Aosta hanno delle vere e proprie scuole, e naturalmente
anche i gruppi folkloristici, che hanno avuto un successo superiore
a ogni tipo di aspettativa.
Le consegnerei, alla conclusione del mio intervento, i dati e le
fornirò, se lo riterrà, anche la documentazione su questa Suite,
cioè su questo studio che abbiamo compiuto; gliela faccio avere in
tempo reale, nel senso che nella mattinata glielo do, e avrà
contezza del fatto che c'è in corso un certo cambiamento. Devo
ringraziare naturalmente la sovraintendente agli studi Marina Fey e
anche la professoressa Agnese Di Trani, che è colei che si sta
occupando della musica come docente distaccato.
Presidente -
Per la replica il consigliere Baccega.
Baccega (GM) -
Grazie Assessore. Era proprio la necessità
di un approfondimento sull'offerta dedicata agli studenti che hanno
deciso di intraprendere l'indirizzo di formazione musicale che
aveva generato quest'interrogazione. Ci aveva un po' stupiti, dopo
aver ricevuto il tabulato degli iscritti al primo anno delle scuole
secondarie di secondo grado, riscontrare l'iscrizione di solo
ventuno alunni al liceo musicale, ma mi sembra che lei abbia
indicato che forse è l'unica criticità che possiamo avere in tutto
un percorso, che vede le scuole medie di indirizzo musicale, due ad
Aosta, una nella Valdigne e una a Pont-Saint-Martin nell'Unité des
Communes Mont-Rose, che dà una prima risposta importante. Sui i
dati non sono riuscito a seguirla, ma mi pare che, da quel punto di
vista, siano soddisfacenti.
È un'offerta di studio ad indirizzo musicale organizzata
attraverso la SMIM, la scuola di formazione e di orientamento
musicale, con tutte le problematiche che ha vissuto negli anni,
quindi direi il liceo musicale e conseguentemente il conservatorio.
Un percorso istituzionale che credo sia stato ben definito,
un'offerta ampia per arrivare a intraprendere quella che vuole
essere e può essere la carriera di professionista.
La domanda è capire quanti studenti diventano professionisti,
quali sbocchi professionali possono avere e quanti saranno poi i
laureati o diplomati al conservatorio alla fine del percorso,
perché è poi questa è la sostanza. Comunque la ringrazio, sono
soddisfatto della risposta.
