Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 1362 del 7 giugno 2000 - Resoconto
OGGETTO N. 1362/XI Tempi di attesa per unità specialistiche e
per ricoveri ospedalieri. (Interpellanza)
Interpellanza A conoscenza del forte malcontento esistente
nella comunità valdostana per i tempi di attesa concernenti le
visite specialistiche e i ricoveri ospedalieri per gli interventi
chirurgici;
Visto il mancato rispetto dell’impegno preso per
un confronto aperto con i rappresentanti dell’U.S.L.
sul problema sopra richiamato a livello della Commissione
consiliare competente;
Constatata la necessità di ricercare una soluzione ad un
problema che da anni crea un disagio non indifferente ai cittadini
e in particolare agli ammalati;
Appreso che altri anestesisti hanno lasciato il presidio
ospedaliero regionale;
il sottoscritto Consigliere regionale
Interpella
l’Assessore competente e la Giunta regionale per
conoscere:
1) quali sono stati i motivi per i quali non è stata rispettato
l’impegno preso di fronte al Consiglio
regionale;
2) quali sono gli intendimenti rispetto ai tempi entro i quali
l’Assessore competente e il Presidente della 5^
Commissione rispetteranno tale impegno;
3) quali sono attualmente i tempi di attesa per visite
specialistiche, ricoveri ospedalieri e interventi di chirurgia e
con chi e come, sono stati sostituiti gli anestesisti che hanno
lasciato l’ospedale in questi ultimi tempi e
giorni.
F.to: Beneforti
Presidente
La parola al Consigliere Beneforti.
Beneforti (PVA-cU) Sono trascorsi molti mesi da quando fu preso
in questa sede l'impegno di affrontare il problema dei tempi di
attesa per le visite specialistiche e i ricoveri ospedalieri, a
livello della V Commissione, ma nonostante sia trascorso un
semestre a tutt'oggi l'impegno non è stato rispettato. Questo
comportamento, che non può certo considerarsi corretto, dimostra il
disinteresse che c'è verso i cittadini, in particolare nei
confronti di coloro che sono ammalati e bisognosi di cure e di
assistenza.
Ritenevamo che, anziché riportare il problema frequentemente in
questo Consiglio fosse, per l'importanza che il problema riveste,
più concreto affrontarlo con tutte le parti interessate in sede di
commissione. La sede della commissione è quella in cui è possibile
esaminare, alla presenza dell'USL, le cause che determinano i tempi
di attesa ed i motivi per i quali non vengono rispettati, da parte
dell'USL, neppure i criteri per la definizione dei tempi massimi
previsti dalla delibera di Giunta n. 28/91 del 24 agosto 1998.
In sede di commissione si potevano chiarire i motivi, oltre
magari a quello venale, per i quali a pagamento si superano tutte
le difficoltà e c'è la disponibilità anche del posto letto. In sede
di commissione si può verificare perché i tempi di attesa possono
essere determinati solo e soltanto dai medici, come è accaduto fino
ad oggi. E si poteva chiedere anche quale ruolo svolge la Direzione
sanitaria nei confronti di questo problema all'interno
dell'Ospedale.
Mancando il confronto a livello di commissione, si è dovuto
riportare il problema in questo Consiglio, perché i cittadini
protestano, ci chiedono perché per curarsi devono ricorrere al
privato a pagamento, perché per certe prestazioni devono aspettare
un anno e forse più; la gente ci domanda perché, nonostante le
denunce quotidiane che avvengono, e i capitali che vengono spesi
per la sanità, i servizi nella nostra regione non migliorano!
I cittadini si rivolgono a noi e ci domandano perché quella dei
tempi di attesa è una scommessa che non deve vincere l'Assessore,
la Giunta e quindi tutti noi, compresi gli ammalati, perché è una
scommessa che devono vincere solo altri, e non chi è alla guida
delle strutture sanitarie nella nostra regione.
A questo punto ci domandiamo anche - mi dispiace che non ci sia
il collega Rini - perché non si vuole il confronto nella sede più
opportuna, perché non si vogliono stabilire in commissione delle
regole che tengano conto degli interessi di tutti, dei medici come
degli ammalati.
Spesso mi chiedo se queste lamentele che riportiamo qui giungono
solo a noi dell'opposizione. Ma con voi, colleghi di maggioranza,
nessuno si lamenta delle disfunzioni che ci sono all'interno della
politica sanitaria nella nostra regione? Non vi riportano i
dissensi che esistono nelle varie unità operative? Ma non avete mai
avuto un parente, un anziano cacciato magari dal reparto dove era
in cura e che al geriatrico è stato respinto, nonostante fosse
ancora bisognoso di cure? Non vi domandate se gli obiettivi che il
Consiglio regionale approva in questa sede vengono raggiunti nella
sanità come negli altri settori?
Mi domando a volte se non sentite il bisogno di verificare, a
livello di commissione, ciò che denunciamo in questa sede!
Credo che dovete concordare con noi che i Presidenti di
commissione devono rispettare il ruolo e il mandato che hanno
ricevuto, e se c'è un mandato del Consiglio regionale devono
convocare le parti interessate perché in commissione si affrontino
quei problemi che sono demandati alla commissione stessa.
Con questa interpellanza, oltre a domandare il motivo per cui è
mancata la convocazione in sede di commissione, chiediamo di
conoscere qual è la situazione odierna dei tempi di attesa.
Domandiamo da chi sono stati sostituiti gli anestesisti che hanno
lasciato l'Ospedale in questi ultimi tempi, perché i medici
migliori continuano a lasciare l'Ospedale e vanno verso altri
presidi ospedalieri; perché, se mancano gli anestesisti, si
chiudono le sale operatorie e diminuiscono anche i posti letto.
Abbiamo presentato questa interpellanza per conoscere, e far
conoscere, la situazione che esiste all'Ospedale regionale,
situazione di cui non si parla mai nelle conferenze stampa del
lunedì da parte dell'USL, dove si mette in evidenza solo ciò che va
bene. Guarda caso, in quelle conferenze non si mette mai il dito
sulla piaga, sui tempi di attesa dell'anno, dei due anni, dei sei
mesi, sul fatto che non si rispettano le indicazioni della Giunta
regionale nello stabilire certe situazioni all'interno della
politica sanitaria!
Per questo riportiamo questo argomento in questa sede e dopo che
l'Assessore avrà detto quello che ritiene di dire, in base a quello
che gli abbiamo chiesto, ci riserviamo di replicare e di vedere se
si trova una soluzione a questi problemi.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV) Il tema delle liste di attesa è un tema ricorrente
in questo Consiglio, ma vorrei subito stemperare il confronto,
perché rispetto alla prima e alla seconda domanda rispondo per
quanto di mia competenza. Ero stato contattato dal Presidente della
V Commissione per partecipare ad una commissione un giovedì e avevo
risposto che non potevo perché ero impegnato in un incontro con
l'Università di Novara proprio per il problema dei fisioterapisti,
ma avevo dato la mia disponibilità per qualunque altro giorno,
anche fuori dal giovedì, previo contatto telefonico. Non ho più
avuto riscontro, non ne conosco i motivi, ma riconfermo la mia
totale disponibilità per i giovedì e per tutti i giorni della
settimana, sabato compreso, a partecipare ad un'audizione se
ritenete opportuno anche con i vertici dell'USL, per entrare nel
dettaglio dei tempi di attesa.
Non c'è nessun tipo di problema, anzi, concordo con il
Consigliere Beneforti sull'opportunità che queste tematiche vengano
esaminate nella sede più opportuna, che è quella della commissione
consiliare perché con le tabelle in mano si possono sviscerare le
singole problematiche. Per cui sotto questo punto di vista aspetto
una chiamata, come tutti i colleghi della Giunta, da parte dei
Presidenti delle commissioni consiliari.
Nel merito, sui tempi di attesa per le visite specialistiche non
riprendo quanto era stato detto le volte scorse sulla divisione
chiara fra prestazioni urgenti, prestazioni urgenti differibili e
prestazioni programmabili. Il problema si pone per le prestazioni
programmabili, mentre per le altre due tipologie siamo
assolutamente in grado di dare le risposte opportune e in tempi
reali.
Ogni regione ha disciplinato in modo diverso la tempistica, in
applicazione del decreto n. 124/98, per esempio la Provincia
autonoma di Trento ha previsto per alcuni esami come l'Ecodoppler,
l'elettroneurografia, la risonanza magnetica, tempi superiori a 100
giorni, mentre la Regione Toscana come noi ha stabilito in 60
giorni il limite massimo.
Trimestralmente l'USL trasmette la situazione e la
rideterminazione dei tempi di attesa. Ci sono stati dei
significativi miglioramenti in alcuni settori, noi riteniamo
critici i tempi di attesa che superano i 60 giorni.
Nell'analisi che è stata effettuata dei tempi di attesa nel mese
di marzo, sono state evidenziate tutte le prestazioni che sono
superiori a quelle previste dalla deliberazione dell'USL e
specificatamente oltre i 60 giorni.
Per quanto concerne le politiche attuate dalla Regione, ricordo
l'accordo regionale siglato con le organizzazioni sindacali nel
dicembre 1999 per l'attribuzione delle risorse aggiuntive,
all'interno del quale accordo abbiamo definito 4 interventi
obiettivi, fra cui la riduzione dei tempi di attesa.
Con una lettera circolare a firma mia, nel marzo 2000, a scanso
di equivoci è stato sottolineato a tutti i primari che
l'Assessorato attribuisce il massimo rilievo alla riduzione dei
tempi di attesa, precisando che se tali tempi di attesa non
verranno rispettati, la liquidazione delle spettanze a fine
dicembre non avverrà.
Questo perché l'indicazione che ne esce e l'impressione generale
che se ne ha è che questo tema da parte di alcuni medici venga
assolutamente sottovalutato, quasi come fosse una sorta di vanto
personale avere delle liste di attesa. Questa - il Consigliere
Beneforti lo sa bene - è un'attitudine mentale assolutamente
impropria, ma che alberga ancora in troppi medici, i quali si
considerano capaci, bravi e importanti se hanno delle liste di
attesa, e viceversa si considerano meno capaci, meno bravi e meno
importanti se le liste di attesa non ci sono.
L'ho ribadito in tutte le riunioni e in tutti gli incontri che
le liste di attesa sono determinate esclusivamente dalla volontà
del medico, che le allunga e le accorcia a seconda di una serie di
atteggiamenti che possono comportare una conseguenza piuttosto che
l'altra.
Evidentemente c'è da discutere molto anche sulle visite indotte
da parte dei medici di medicina generale e sotto questo punto di
vista si stanno facendo degli incontri particolari con i medici di
medicina generale per singolo distretto, perché molte delle
prestazioni richieste sono delle prestazioni improprie che non
dovrebbero essere richieste al medico specialista.
Pertanto mi riservo in sede di commissione consiliare di
analizzare nel dettaglio tutti questi tempi e, se lo ritenete
opportuno, anche di chiamare i singoli primari per chiedere loro
delle spiegazioni su certi atteggiamenti. Alcuni sono assolutamente
giustificati, perché è chiaro che se viene meno un medico è anche
logico che le liste di attesa si allunghino, ma a fronte di
situazioni di normalità molti di questi obiettivi possono essere
raggiunti.
Rispetto alla problematica degli anestesisti, sono state
stipulate due convenzioni con le aziende di Monza e di Chivasso, e
a breve è prevista una convenzione con l'USL di Alessandria; si è
in attesa che il Primario di anestesia e rianimazione segnali la
necessità per bandire un ulteriore concorso. Ma su questo tema
degli anestesisti faccio presente che in uno dei suoi primi
interventi il neoministro alla sanità, Veronesi, ha posto
l'attenzione proprio sulla mancanza di anestesisti.
Dice testualmente il Ministro:
"Gli ospedali italiani sono
paralizzati per la mancanza di anestesisti e radiologi"
. A
parlare di una situazione insostenibile è il Ministro della sanita,
Umberto Veronesi, che nel corso di un'audizione in commissione
sanità al Senato ha spiegato che sarà necessario intervenire per
riprogrammare in modo corretto il numero dei medici ammessi ai
corsi di specializzazione.
È una grande notizia questa, che ci aspettavamo da tempo, e che
tutti gli Assessori regionali alla sanità chiedevano da tempo al
Ministro Bindi, perché l'unica soluzione per uscire dalla crisi
della carenza di anestesisti, dei traumatologi, dei radiologi e dei
medici specializzati in generale, è ritornare alla situazione ex
ante, che è quella da una parte di riprogrammare i corsi di
specializzazione, come dice il ministro, che sostiene che la
programmazione del numero degli specializzati è sbagliata, ed è
vero, quindi da una parte riprogrammare l'inserimento nelle
specialità e far sì che anziché 4 posti disponibili nell'Università
di Torino per il prossimo anno ce ne siano 20-30 o 40. E dall'altra
parte tornare alla situazione ex ante, cioè permettere ai
neolaureati di entrare nel sistema sanitario come tirocinanti e di
far seguire le specialità, che durano mediamente da 3 a 5 anni,
durante il tirocinio, in modo da avere personale in servizio, anche
se non ancora formato.
È una linea comune quella che si sta delineando in tutta Italia.
L'ex Ministro Costa di Forza Italia ultimamente in qualità di
consigliere regionale ha rivolto un'interrogazione al mio collega
Antonio d'Ambrosio di AN, denunciando una preoccupante carenza
negli ospedali piemontesi di medici anestesisti. Il problema
riguarda soprattutto le piccole strutture ospedaliere, dice Costa,
ed è vero, in quanto esse hanno a disposizione non più di 5-6
anestesisti - e noi ne abbiamo 17-18, lo ricordo - impegnati tutti
ad assicurare le copertura dei turni 24 ore su 24 in Rianimazione,
non potendo di conseguenza prestare la loro opera nelle sale
operatorie, che in qualche caso rischiano la chiusura. Chiede l'On.
Costa all'Assessore d'Ambrosio di convocare i direttori generali e
i direttori sanitari, per giungere alla redazione di un protocollo
che consenta di convenire alcune regole basilari e soprattutto di
calmierare il prezzo dei gettoni corrisposti agli anestesisti.
Questo è assolutamente vero, perché ci sono anestesisti che se
ne sono andati via da Aosta, come ha confermato Beneforti, se ne
sono andati a Biella come dipendenti dell'USL di Biella, e prestano
a gettone la loro opera all'Ospedale di Ivrea.
È un circolo che non porta a nulla, ma serve solo ad aumentare
la confusione e il costo della sanità, senza risolvere nessun
problema.
Confido che in questo contesto, dove finalmente un po' tutte le
forze politiche di Destra e di Sinistra si sono rese conto della
necessità di intervenire in tempi brevi, perché le piccole realtà
come la Valle d'Aosta sono rimaste inascoltate per anni, perché i
Policlinici universitari hanno la possibilità di utilizzare i
neospecialisti immediatamente rispetto alle piccole strutture
territoriali, dicevo che nel momento in cui il problema si è posto
in modo generalizzato confido che possa essere risolto con un
decreto legge e che non in tempi brevissimi, ma nel medio termine
ponga fine a questa situazione.
Ritorno infine ai tempi di attesa, per sottolineare che anche
questo purtroppo è un problema del tutto italiano, tant'è che
nell'applicazione della Finanziaria di quest'anno le regioni a
statuto ordinario hanno presentato tutta una serie di progetti per
il perseguimento di obiettivi definiti prioritari nel piano
sanitario 1998-2000, e se prendiamo l'elenco dei progetti
presentati, possiamo constatare che ben 14 regioni a statuto
ordinario, la quasi totalità, hanno presentato dei progetti per
l'abbattimento della lista di attesa.
Il Piemonte ha presentato un progetto, la Lombardia un progetto
per 103 milioni, il Veneto per 11, la Toscana per 14, il Lazio per
31, per un totale di 281 milioni. È un problema ricorrente
purtroppo in tutte le strutture sanitarie pubbliche ed è
difficilmente risolvibile perché, a fronte di un eccesso di
domanda, le strutture non riescono a dare risposte in termini
reali.
Smitizzerei anche il problema dell'attività
libero-professionale, Consigliere Beneforti; è prevista dalla
normativa ed è regolamentata dalla normativa. Non c'è da stupirsi
se le liste di attesa nel servizio pubblico sono lunghe e a
pagamento non esistono di fatto, perché sono pochissimi quelli che
vanno a pagamento.
È prevista una modifica, da quanto abbiamo potuto constatare,
della n. 229; modifica che permetterà per i prossimi tre anni di
espletare l'attività libero-professionale di nuovo negli studi
privati.
Su mia sollecitazione, perché mi sono fatto carico di questo
problema a nome degli altri neoassessori regionali alla sanità, il
Ministro Veronesi ha convocato tutti gli assessori per il prossimo
15 giugno alle ore 16 - la lettera è arrivata stamattina - e in
quella riunione tratteremo di questi temi. Non tratteremo di grandi
politiche sanitarie o di filosofia, ma tratteremo di problemi come
carenza di specialisti, liste di attesa, perché al neoministro
vogliamo far capire che sul territorio i veri problemi sono
questi.
Io confido che essendoci questa disponibilità da parte di tutte
le forze politiche a discutere di questi temi, finalmente si riesca
a concordare un testo legislativo che risolva in parte i problemi
che dobbiamo gestire sul territorio.
Presidente
La parola al Consigliere Beneforti.
Beneforti (PVA-cU) Ringrazio l'Assessore per la risposta che ha
dato, ma devo confessare che non sono soddisfatto, perché sono
quasi le stesse risposte che ho avuto sei mesi fa, quando si
concluse la discussione su un'interpellanza e si concordò di
ritrovarsi in sede di commissione, per affrontare il problema.
Non replico in ogni parte a quanto ha detto l'Assessore, perché
se andiamo a rileggere i miei interventi ritroviamo le risposte che
darei oggi.
Prendo atto della volontà, dimostrata dall'Assessore, di
riprendere il discorso in commissione con i rappresentanti
dell'Assessorato, e i rappresentanti dell'USL.
In quella sede ritengo che ci si debba confrontare su tutti gli
aspetti che sono stati sollevati da noi in questo Consiglio e sui
quali l'Assessore ha dato determinate risposte, perché si possono
trovare tutte le giustificazioni, ma non è pensabile che sia dal
1993, quando l'Assessore Vicquéry era Presidente del Comitato di
gestione dell'USL ?
(interruzione dell'Assessore Vicquéry, fuori
microfono)
? no, nel 1993 eri tornato. A quel tempo facevi dichiarazioni,
io ce le ho e le ho rilette ieri sera su "Il Corriere della Valle":
c'è una fotografia dell'Assessore, che era allora molto più giovane
(eravamo tutti più giovani) e le risposte che mi ha dato oggi le
scriveva in una dichiarazione che ha rilasciato nel 1993 a "Il
Corriere della Valle", di fronte alle proteste dei cittadini sui
tempi di attesa.
Ora la gente, perché la gente bisogna anche ascoltarla, si
domanda come mai con gli stanziamenti che facciamo per la sanità i
Valdostani per curarsi o devono emigrare o devono andare a
pagamento. Dicono che si trova il posto letto in Ospedale se si va
da certi primari a visita privata, questo è quello che si dice fra
la gente! Queste sono proteste che vengono fuori da oltre dieci
anni, Assessore!
Da qui la nostra insistenza a trovare un confronto a livello di
commissione, per andare ad individuare e andare a rimuovere le
cause che portano a questa situazione, perché non è giusto spendere
i soldi che si spendono se poi non abbiamo i servizi di cui la
gente ha necessità!
Ho letto sul giornale che ci sono ancora 50 miliardi di
disavanzo da parte dell'USL dello scorso anno, quando ci sembrava
un'enorme cifra i 300 miliardi stanziati a bilancio. Ma si può e si
deve fare la scelta di spendere nella sanità, se necessario, però
alla spesa devono corrispondere i servizi di cui la gente ha
bisogno.
Per un anno e mezzo abbiamo detto che quel commissariamento non
andava bene; c'è voluto un anno e mezzo per arrivare a cambiare la
situazione. Non so se il prossimo direttore generale prenderà bene
in mano la situazione e avrà le doti di manager che sono richieste,
ma è certo che l'esperienza che abbiamo fatto con il
commissariamento è stata la più deleteria! Si vede dalle condizioni
dei servizi che abbiamo e anche dalle spese della sanità che sono
aumentate.
Mi auguro che il futuro ci faccia riflettere su queste cose; si
deve sempre tenere presente che al centro della politica sanitaria
si deve vedere sempre l'uomo, l'ammalato, il cittadino, il
valdostano, che deve trovare nella sua regione tutta l'assistenza
che è necessaria, senza dover ricorrere all'esterno.
