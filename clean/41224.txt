Classificazione
ASSISTENZA SANITARIA E OSPEDALIERA



Oggetto del Consiglio n. 394 del 6 febbraio 2019 - Resoconto
OGGETTO N. 394/XV - Interpellanza: "Individuazione degli
indirizzi strategici della sanità valdostana".
Rini (Présidente) -
Point 44 à l'ordre du jour. Per
l'illustrazione la parola alla collega Spelgatti.
Spelgatti (LEGA VDA)
- Nel vostro programma di governo,
gli intendimenti relativi a una realtà complessa come quella della
sanità sono stati laconicamente riassunti in un'unica frase, in cui
viene riportato che si prevede di attuare politiche di attrattività
per i professionisti del settore sanitario e di potenziare la
territorializzazione dei servizi "medicina di montagna". Questa è
l'unica frase che riguarda la sanità, e per fortuna venivate a
criticare noi per come era stato costruito il programma di
Governo!
A questo punto chiaramente, da quello che è scritto nel vostro
programma, non appare chiaro quali possano essere i vostri
indirizzi politici e quindi quello che voi come attuale maggioranza
vogliate dare, vogliate fare in sanità. L'ambito sanitario è di
fondamentale importanza per l'intera regione, visto e considerato
che dalla sanità passa l'intera popolazione, dalla nascita alla
morte. Con questa interpellanza, quindi vi chiedo di sapere: quali
siano gli indirizzi strategici che il Governo intende dare alla
sanità valdostana e come il Governo intende dare attuazione agli
unici due punti inseriti nel programma di governo, e cioè come
s'intende concretamente attivare politiche di attrattività per i
professionisti nel settore sanitario e come s'intende concretamente
potenziare la territorializzazione dei servizi e della medicina di
montagna.
Presidente
- Per la risposta, la parola all'assessore
Baccega.
Baccega (UV)
- La sanità è certamente un sistema
complesso che va governato. Vedete, colleghi, parlate di due punti
inseriti nel programma ma di due punti che hanno sviluppato in
questo mese una serie di prospettive, d'idee, di programmi, di
concretezze che forse erano rimaste dormienti e che certamente
avrebbero bisogno di più tempo per essere sviluppate rispetto al
tempo che una risposta a una interpellanza ci mette a disposizione.
Comunque vi ringrazio perché questa interpellanza ci consente di
fare alcune affermazioni che tengo proprio a fare, perché entrare
in questo mondo complesso in punta di piedi con tutta l'umiltà di
chi entra in un ambito a lui sconosciuto, soprattutto dal punto di
vista manageriale e dal punto di vista tecnico, non è semplice.
Devo dire che la fotografia che mi pare di vedere nella sanità
valdostana - l'ho già detto in occasione dei 40 anni del servizio
sanitario nazionale - ci permette di dire che si sono raggiunti
elevati livelli di qualità: le indagini di
customer
satisfaction
aziendali lo evidenziano con grande chiarezza, e
va detto che, oltre al Parini e al Beauregard, negli anni è stato
realizzato un mix di strutture efficienti, ora presenti e operative
sul territorio, che con lungimiranza sono state pianificate,
progettate e realizzate da chi è venuto prima di noi. Non si può
non sottolineare anche l'elevata capacità professionale degli
operatori, medici, infermieri, tecnici di laboratorio, barellieri,
operatori del 118, personale che è stato formato e che ha svolto la
sua attività in Valle d'Aosta, ma anche, e soprattutto, la fattiva
collaborazione per sostenere e dare efficienza al sistema data da
tutte quelle strutture che hanno attivato una rete di solidarietà e
che riguardano le associazioni di volontariato, che con il loro
lavoro completano un'attenzione presso le famiglie. Quindi direi un
buon sistema fortemente umanizzato.
In questo primo mese e mezzo ho avuto modo di verificare quali
sono le reali criticità che ci sono e che, a volte, sono
evidenziate ed esaltate, nel quotidiano, dai social; sono criticità
che si possono risolvere con il buon senso, talvolta anche con la
comprensione, ma soprattutto criticità che hanno bisogno di risorse
economiche, e non di tagli del bilancio. Va detto che, in Valle
d'Aosta, i livelli essenziali di assistenza sono salvaguardati e
ampiamente rispettati, e, l'ho già detto più volte, non a caso
siamo sempre sul podio delle classifiche nazionali per quanto
riguarda il benessere.
Venendo al primo quesito: un'efficace riorganizzazione
dell'assessorato ci consentirà di dare ancora più attenzione a due
settori sensibili e fondamentali per il benessere dei Valdostani:
vogliamo dare risposte efficaci nella direzione di un chiaro
miglioramento della qualità del servizio sanitario, rafforzando da
una parte l'assistenza ospedaliera e dall'altra soprattutto
l'assistenza sul territorio, che richiede la giusta attenzione e,
ribadisco ancora, doverosi investimenti. Per migliorare è
necessario programmare, e come ho avuto modo di dire più volte, il
2019 per la sanità valdostana sarà un anno d'importante
programmazione.
Qui entro nel vivo dei percorsi che si stanno avviando. I
provvedimenti di pianificazione, che mi preme citare, sono: il
piano della povertà, già approvato dalla giunta regionale; il piano
regionale per la salute e il benessere sociale 2020/2025, che sarà
un percorso fortemente partecipato e che quindi vedrà coinvolta
sicuramente anche la commissione, oltre che tutti gli addetti ai
lavori; il piano della cronicità, approvato dalla giunta il 25
gennaio, tema sicuramente fondamentale che - se affrontato con la
giusta determinazione, attraverso un'efficace comunicazione, sulla
base di una importante collaborazione con i medici di medicina
generale - ci darà risposte e avrà un impatto importante sui
servizi territoriali e sul collegamento tra ospedale e territorio,
nonché sulle prestazioni rese nell'ambito dei percorsi diagnostici,
terapeutici e assistenziali, quindi un'importante integrazione
operativa sanitaria tra ospedale e territorio, attraverso
l'applicazione del piano della cronicità che riprende anche il
piano nazionale; la costituzione di un'unica aggregazione
funzionale e territoriale è un adempimento che rappresenta una
revisione organizzativa della medicina territoriale, per favorire
l'appropriatezza clinica e organizzativa e la presa in carico
multidisciplinare coordinata dei pazienti, nella quale intervengono
tutti gli operatori sanitari: dall'infermiera al medico, al
chirurgo per garantire la continuità assistenziale.
Tra le forti criticità vi sono liste d'attesa, lo sappiamo
tutti; in itinere c'è il piano regionale delle liste d'attesa che è
un obiettivo che vede risultati a breve e anche a medio termine,
che prevede la riduzione delle liste di attesa attraverso quanto
previsto dalle norme, una riduzione e una pianificazione di liste,
che attraverso la CUP indica tutte le prestazioni specialistiche,
ambulatoriali e di radiologia diagnostica, attribuendo a quel
settore anche maggiori risorse; nell'immediato per dare risposte
più efficaci incrementeremo anche in una prima fase la diagnostica
convenzionata, questo percorso è prioritario per l'intervento sulle
liste d'attesa.
Puntiamo fortemente a una medicina attiva. Una medicina
d'iniziativa che non aspetta il cittadino in ospedale - quella che
veniva chiamata "sanità di attesa" - ma gli va incontro prima che
le patologie insorgano e si aggravino, garantendo interventi
adeguati e differenziati in rapporto al livello di rischio.
Punteremo fortemente sulla prevenzione e sull'educazione. Ci
sarà il potenziamento del Ser.D., il rafforzamento delle
sensibilità nella direzione indicata dal piano regionale per la
prevenzione vaccinale; questi sono gli obiettivi che diamo proprio
all'azienda ASL, un progetto per la tutela dei minori, i progetti
di vita per i disabili. Sono protocolli che si stanno avviando: un
obiettivo prevede anche l'uso appropriato degli antibiotici in
campo umano e in campo veterinario e lo sviluppo di un percorso
ospedaliero di accoglienza e presa in cura dei malati disabili.
Credo sia ormai noto che alla sanità mancano i medici
specialisti, i medici di medicina generale e gli infermieri. Un
problema che non è ovviamente solo della Valle d'Aosta ma che
investe tutto il territorio nazionale, proprio ieri, su il Corriere
della Sera, è stato pubblicato un articolo significativo che
segnalava addirittura l'esodo di medici verso l'estero. Questo è un
problema che va affrontato con l'Università, con i numeri chiusi,
va affrontato anche con risorse economiche che devono essere
appannaggio della sanità, tenuto conto che, lo sapete tutti, in
Valle d'Aosta la sanità grava tutta praticamente sul bilancio
regionale. In questo senso, vogliamo lavorare per incrementare i
contatti aggiuntivi regionali e le borse di studio. In dettaglio,
per quanto riguarda la politica di attrattività dei professionisti
nel settore sanitario si sta lavorando su più fronti: attivazione
di concorsi per specialisti e nella legge finanziaria abbiamo
inserito 500 mila euro in più come risorse aggiuntive regionali che
potranno dare disponibilità di ore per migliorare la questione
delle liste d'attesa.
È in itinere la Legge regionale che permetterà l'assunzione di
medici derogando per sei mesi al superamento della prova di
accertamento della conoscenza della lingua francese, che, in
qualche modo, vincola l'accesso ai concorsi: ci sono una serie di
concorsi andati a vuoto, ancora negli ultimi mesi dove non si è
presentato nessuno proprio perché c'è un ostacolo, il francese. Il
fatto di avviare dei percorsi di approfondimento della lingua
francese, può sicuramente favorire l'accesso ai concorsi.
La concretizzazione della mobilità sanitaria: il rapporto con il
Piemonte va rafforzato, la prossima settimana ho un incontro con
l'assessore del Piemonte per consolidare dal punto di vista
politico questo percorso, per dare ai tecnici il via per le
risposte. Sono tanti i settori su cui stiamo lavorando.
L'ultimo quesito, tralascio tutta una serie di altri
approfondimenti, ma l'ultimo quesito era quello riguardante la
medicina di montagna. Ebbene io credo che questo sia un obiettivo
importante, un obiettivo sul quale vogliamo lavorare in modo deciso
e questo progetto, sono lungimirante, può partire sicuramente dalla
Carta di Cogne 2017, che presta particolare attenzione alle realtà
in cui le montagne rappresentano un ambiente importante per la loro
popolazione.
Concludo dicendo che dovremo nella prossima variazione di
bilancio - quindi avremo modo ancora di approfondire - ripristinare
alcune cifre che la sua giunta aveva tolto dal bilancio da lei
approvato.
Presidente
- Per la replica, la parola alla collega
Spelgatti.
Spelgatti (LEGA VDA)
- Ho sentito tante parole, parole,
parole, e di concreto assolutamente nulla. Quello che è più grave è
che però è stata fatta una fotografia decisamente forviante della
realtà della sanità valdostana. La sanità valdostana per tantissimi
anni ha rappresentato il fiore all'occhiello di questa regione, di
anno in anno, ormai da molto tempo, è iniziato un declino
irrefrenabile e la cosa è decisamente preoccupante. E dico a
microfono aperto e fortemente: "gli organi di vertice della sanità
valdostana, perlomeno coloro che hanno ricoperto questo ruolo negli
ultimi anni e che continuano a ricoprirlo, hanno responsabilità
enormi in relazione a questa situazione della sanità valdostana".
Non dimentichiamo -è su tutti i giornali - che ogni giorno medici e
infermieri se ne vanno dall'ospedale di Aosta per situazioni di
lavoro che ormai reputano assolutamente insostenibili e poco
edificanti. La sanità non ha una linea strategica, assolutamente
nessuna, ma le sottolineo la cosa più importante: lei prima ha
detto "ricopro da un mese e mezzo questo incarico, mi sono
avvicinato in punta di piedi" le rispondo: assolutamente no! Lei
non si è assolutamente avvicinato in punta di piedi, e le spiego
subito il perché: il ruolo che lei attualmente sta rivestendo io
l'ho ricoperto come assessore
ad interim
alla sanità per
circa 20 giorni.
In quei 20 giorni - avevo pochissimo tempo a disposizione - che
cosa ho fatto per affrontare in tempi brevissimi questo tipo di
problematica? Ho convocato immediatamente tutti i primari, tutti i
dirigenti territoriali dell'ambito sanitario, quindi una settantina
di persone, prima per la parte ospedaliera e poi per la parte
territoriale, ed ho chiesto espressamente che mi venissero fatte da
ognuno dei primari, da ognuno, delle relazioni per iscritto con una
fotografia del loro reparto, in cui mi venisse riferito: la
situazione del reparto, le criticità e i punti di eccellenza,
soprattutto le criticità e le problematiche. Io ho dato voce a
tutti i primari. Questo ha fatto paura, evidentemente, ha fatto
paura perché le cose non si devono sapere. Queste relazioni
dovevano arrivare al coordinatore in amministrazione e dovevano
essere a disposizione del Governo precedente, di tutti i
consiglieri di opposizione e oggi potevano essere a disposizione
sua e a disposizione di tutti i consiglieri di opposizione, perché
teoricamente non ci deve essere nulla da nascondere, e a chi
chiedere se non agli operatori e a coloro che lavorano veramente in
ogni reparto quali siano le problematiche del loro reparto? Perché
avere paura di far parlare tutti i vari primari? Questo lavoro era
stato chiesto. L'ordine era partito. È partito mentre io ero
Presidente e comunque ero assessore alla sanità ad interim. La
prima cosa che lei ha fatto è stato revocare questo ordine...
(interruzione di un Consigliere, fuori microfono)
...ed è stato chiesto che la relazione venisse fatta solo dai
coordinatori. Perché togliere voce a tutti? Perché togliere questa
voce? Anche perché quelle relazioni dovevano poi servire da base,
nella mia visione di come risolvere i problemi della sanità, per
mettere mano, mettere a disposizione tutte queste relazioni per
iscritto, a un qualcuno che potesse studiarle, uno: per poter
informare tutti noi dei problemi della sanità e di ogni singolo
reparto, e, in secondo luogo, per dare il risultato di quel lavoro
in mano a dei professionisti specializzati, per poter fare un
quadro della sanità valdostana e cominciare a dare delle linee
d'indirizzo specifiche per dire "qui le cose stanno funzionando,
qui le cose non stanno funzionando. Bisogna fare così e bisogna
fare cosà"; chiedere anche consiglio a professionisti esterni,
visto come stanno andando le cose. Invece questa cosa qua è stata
immediatamente annullata. Evidentemente perché si ha paura di far
parlare i veri operatori sul territorio. Ci sono medici eccellenti
che lavorano nella sanità valdostana, ma se ne stanno andando
tutti.
Presidente
- Per?
(interruzione di un Consigliere, fuori microfono)
...risponda limitatamente al fatto personale.
Baccega (UV)
- Il fatto personale riguarda l'accusa della
collega Spelgatti di aver revocato il suo ordine. Io non sapevo del
suo ordine, appena sono stato nominato, ho chiesto alla USL di
farmi la relazione, ho pacchi così di relazioni, probabilmente sono
le stesse relazioni che sarebbero state inviate a lei. Ne ho pacchi
così, ne ho preso atto, stia certa che non ho revocato alcun
ordine, se c'è qualcosa di scritto lo tiri fuori perché questa è
un'accusa che non posso sostenere. Va comunque sottolineato che
questa è una questione di metodo, lei ha voluto fare l'assemblea
dei medici dell'ospedale, io mi sono riferito ai medici e ai
dirigenti affinché mi dessero delle relazioni. Questione di metodo
non vedo perché... non c'è nulla da nascondere, non c'è
assolutamente nulla da nascondere, e credo che nell'intervento
fatto poco fa si siano evidenziate alcune criticità ma ci sono
anche tutti gli elementi di forza che la sanità valdostana ha in
questo momento, io inviterei tutti a evitare di denigrare sempre le
peculiarità in senso lato di questa regione, se dobbiamo lavorare
per migliorare i percorsi, siamo a disposizione.
Ci sono le commissioni, si possono approfondire i temi, ma
sempre venire qua a dire "quello fa schifo, quell'altro fa schifo"
non va bene, non serve a nessuno, glielo garantisco.
La invito semplicemente ad andare in questa direzione.
Presidente
- Per fatto personale, la parola alla collega
Spelgatti.
Spelgatti (LEGA VDA)
- Questo ordine è stato revocato,
lei lo sa perfettamente, e qui non si viene per demonizzare
qualcosa e per dire "questo fa schifo" ma semplicemente per dire:
"bisogna tirare fuori le problematiche" ma voi avete voluto
impedire che queste problematiche venissero fuori.
