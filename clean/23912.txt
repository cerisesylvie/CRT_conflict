Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI



Oggetto del Consiglio n. 2916 del 25 luglio 2007 - Resoconto
OGGETTO N. 2916/XII - Regolamentazione delle giornate
lavorative nei cantieri forestali. (Interpellanza)
Interpellanza
Richiamato il programma di interventi 2007 del Dipartimento
Risorse Naturali e Corpo Forestale;
Constatato che per alcuni cantieri il numero di giornate
lavorative assegnato agli operai, assunti a tempo determinato, è
stato inferiore alla durata del rapporto di lavoro che normalmente
veniva stabilita;
Appreso che in alcuni casi l'assegnazione di un ridotto
numero di giornate non è stata generata per espressa volontà del
lavoratore;
Considerato che per alcune attività, ad esempio la
manutenzione delle aree verdi e del verde pubblico, potrebbe
sorgere la necessità di migliorare e prolungare la manutenzione e
quindi la fruibilità delle aree stesse;
il sottoscritto Consigliere regionale
Interpella
l'Assessore competente per sapere:
1) a quanti operai a tempo determinato, su base non
volontaria, è stato assegnato per contratto un numero di giornate
lavorative inferiore alla durata che normalmente veniva stabilita
in passato;
2) se è intendimento della Giunta regionale, dopo un'attenta
e accurata ricognizione finanziaria e amministrativa, prevedere
l'aumento della quota individuale di giornate ad operaio, anche
alla luce della recente variazione di bilancio.
F.to: Venturella
Président
- La parole au Conseiller Secrétaire
Venturella.
Venturella (Arc-VA)
- Questa iniziativa nasce dalla
contemporanea lettura del programma interventi 2007, che
l'Assessore aveva presentato in Commissione, e la comunicazione dei
provvedimenti amministrativi di variazione al bilancio che
l'Assessore aveva illustrato nel precedente Consiglio, nel quale
con una deliberazione di Giunta veniva proposta una variazione al
bilancio, uno spostamento da un capitolo all'altro in riferimento
al recupero ambientale di aree degradate.
Noi volevamo sapere se, rispetto a ciò che ci aveva illustrato
l'Assessore all'agricoltura in funzione delle variazioni di
bilancio, che riguardavano proprio questo intervento, era
possibile, dopo un attento controllo della copertura, della
sostenibilità e dopo un'accurata ricognizione finanziaria e
amministrativa, intervenire a livello dei cantieri soprattutto
quelli delle aree verdi, per far sì che in alcuni casi operai
forestali che involontariamente si sono visti diminuire negli anni
il numero di giornate lavorative... perché lei sa bene, Assessore
che il numero di giornate lavorative deve restare entro un "range"
affinché possano percepire l'indennità di disoccupazione... dato
che questo precariato diffuso anche nella Regione è un problema di
tutti, chiediamo se vi è intenzione, all'interno di tale importante
programma di interventi 2007, per quegli operai che si sono visti
negli anni diminuire il numero di giornate lavorative intervenire e
far sì che la manutenzione delle aree verdi sia ampliata e
migliorata.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- In merito agli oggetti
dell'interpellanza, esaminando il primo punto:
"... a quanti
operai a tempo determinato, su base non volontaria, è stato
assegnato per contratto un numero di giornate lavorative inferiore
alla durata che normalmente veniva stabilita in passato"
,
all'esame della situazione non risulta che sia stato assegnato un
minor numero di giornate ad un singolo lavoratore. Può accadere che
un operaio possa essere trasferito, a volte per propria volontà o
addirittura per motivi di salute, perché nell'ambito delle attività
che i cantieri svolgono vi sono diversi gradi di efficienza fisica
necessaria per poter partecipare a delle attività piuttosto che ad
altre: ad esempio vi è il discorso legato alle operazioni che si
fanno in quota, oppure vi è il problema legato all'utilizzo di
apparecchiature e di mezzi d'opera. In questi casi può rendersi
necessario uno spostamento nell'ottica di garanzia nei confronti
dei lavoratori. Uno degli obiettivi è quello di mantenere fin dove
si può l'opportunità di rimanere nell'ambito lavorativo anche per
chi nel prosieguo della sua attività rischia di non poter più
svolgere una certa mansione. Il ricollocamento in settori più
congeniali, quindi, è uno dei motivi per cui a volte c'è questo
spostamento da un settore a un altro. Può succedere che nella nuova
collocazione l'attività lavorativa in termini di giornate
complessive può essere anche minore. In tal caso infatti
all'operaio viene assegnato il numero di giornate previste per la
squadra lavorativa di nuova collocazione, rispetto a quella
precedente, perché non è solo un discorso individuale, è anche un
discorso di gruppo, nel senso che, se uno per motivi volontari, per
richieste legate alla vicinanza della residenza al posto di lavoro,
per problemi di vario genere, va a finire in una squadra che fa
un'attività per cui non sono necessarie le stesse ore di quelle da
cui proveniva, può succedere che abbia un minor numero di ore:
questo non è per creare problemi al singolo, ma per tutelare
l'efficienza generale del gruppo. Al fine di meglio ottimizzare le
risorse a disposizione e per completare il programma lavori
previsto, nel settore della sentieristica sono state invece
aumentate le giornate lavorative a 65 operai: questo è un dato che
è importante rilevare.
Per quanto riguarda un eventuale prolungamento del periodo
lavorativo nel settore aree verdi, quello citato dall'interrogante,
premesso che l'attività in questo specifico settore è legata al
ciclo biologico delle piante e che verso la fine della stagione in
certe attività prevalgono anche dei compiti a volte di guardiania,
piuttosto che quelli propri del giardiniere, in base all'andamento
climatico e in presenza di residui di fondi, perché il tutto si
lega anche con le disponibilità di bilancio che vengono assegnate
al settore, non di rado vengono concesse alcune proroghe
lavorative, che a volte per cause indipendenti dalla volontà del
lavoratore possono pregiudicare al medesimo la possibilità di
usufruire della disoccupazione speciale nel periodo invernale.
Questa è la situazione in merito al primo punto, comunque allo
stato attuale non risulta una diminuzione di numero di giornate.
Era stato ventilato in un certo momento, (era una notizia di
dominio diffuso, perché anche i sindacati avevano sollevato il
problema) che c'era un'ipotetica possibilità di un minor numero di
giornate, ma a questo si era sopperito in fase di assestamento di
bilancio. Per l'annata in corso vi è da dire che questo non si
verifica, perché si sono previste, in sede di dotazione di
bilancio, le somme necessarie.
Diverso è il discorso relativo alla destinazione delle risorse
contenute nella recente variazione di bilancio e richieste per
l'occasione. Queste risorse hanno una necessità di utilizzo legata
alle esigenze relative al contratto integrativo in fase di
discussione attualmente con le organizzazioni sindacali e questa
disponibilità è necessaria per far fronte a tali esigenze che sono
state individuate per poter riconoscere i giusti aumenti che devono
essere a breve concordati e riconosciuti per tale specifico scopo.
Questo nella variazione di bilancio era stato indicato nelle
motivazioni, quindi non finalizzato ad aumentare le ore di lavoro
quanto a garantire la dotazione finanziaria necessaria per
ottemperare alle risultanze di tale trattativa.
A conclusione di tutto, è bene sottolineare che, in sede di
prima approvazione di bilancio, si era fatto un calcolo del monte
ore necessario per garantire la forza lavoro, che già si era
consolidata negli ultimi anni. Non mi risulta una diminuzione dallo
storico di questo monte ore, vi sono tali oscillazioni, ma hanno
più carattere individuale e puntuale.
Presidente
- La parola al Consigliere Segretario
Venturella.
Venturella (Arc-VA)
- Ringrazio l'Assessore per la
risposta, molto precisa. Mi permetta però non di correggerla, ma in
maniera collaborativa di dirle che c'è stata, da ciò che lei aveva
presentato in Commissione a quello che è accaduto, su base non
volontaria la diminuzione di alcune ore in riferimento al cantiere.
Ho tutta la documentazione, non è il caso qui di parlarne, ma
l'invito è quello di controllare. La ringrazio per la risposta e
credo che questo tipo di iniziativa serva come scambio di
comunicazione, perché mi ero stupito del fatto che lei avesse
presentato un programma lavori e poi da informazioni assunte i dati
erano difformi. Solo credo che posso strapparle questo impegno: nel
caso in cui lei dovesse verificare che singoli casi sono in
diminuzione, lei possa, attraverso un'attenta revisione,
intervenire e sopperire al problema che abbiamo individuato. Grazie
per la risposta.
Presidente
- Devo informare il Consiglio che sono
pervenute alla Presidenza le relazioni relative ai progetti di
legge, ossia la relazione del collega Sandri sugli oggetti n. 36 e
n. 38 (proposte di legge n. 133 e n. 146), quella della collega
Squarzino sull'oggetto n. 37 (proposta di legge n. 142), quella del
collega Rini sul disegno di legge n. 171, quella del collega
Lavoyer sul disegno di legge n. 178 e la relazione del collega
Cesal sulla proposta di legge statale n. 6. Sono stati depositati
inoltre 4 emendamenti del gruppo "Arcobaleno" e 1 emendamento dei
colleghi Sandri e Squarzino Secondina sul disegno di legge n. 171;
sulla proposta di legge statale n. 6 vi sono 33 emendamenti dei
colleghi Sandri e Bortot e 6 emendamenti del Presidente Caveri e
sul disegno di legge n. 178 vi è un emendamento dell'Assessore La
Torre, 7 emendamenti del gruppo "Arcobaleno" e 7 emendamenti del
collega Sandri. Tutto questo materiale vi verrà immediatamente
distribuito.
