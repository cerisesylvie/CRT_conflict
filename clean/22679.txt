Classificazione
LAVORO
Politica del lavoro



Oggetto del Consiglio n. 2135 del 20 settembre 2006 - Resoconto
OGGETTO N. 2135/XII - Iniziative per contrastare il disagio
occupazionale nella regione. (Interpellanza)
Interpellanza
Evidenziata la severa crisi occupazionale che ha colpito in
particolare negli ultimi mesi, le Comunità montane Marmore e
Evançon, con la chiusura delle attività della Rossignol, della
Tecdis, della Balzano, ecc...., nonché del disagio occupazionale
presente su tutto il territorio regionale;
Tenuto conto della necessità di dare a queste persone un
aiuto sia dal punto di vista economico, sia dal punto di vista del
reinserimento lavorativo e sociale, armi fondamentali per evitare
l'isolamento e l'esclusione e i conseguenti forti disagi che tali
situazioni comporterebbero;
Preso atto della necessità di una più forte manutenzione del
territorio, sia a livello forestale, sia a livello della
sentieristica, per contrastare il degrado della montagna, per
qualificare il paesaggio boschivo e per mettere in sicurezza le
attività agricole e turistiche della media e alta montagna;
Ricordata la buona organizzazione del Dipartimento Risorse
naturali e Corpo Forestale, che ha consentito negli ultimi anni
un'occupazione di oltre 800 persone e l'attuazione di centinaia di
interventi puntuali con rilevanti effetti positivi in tutti i
Comuni della nostra Regione;
i sottoscritti Consiglieri regionali
Interpellano
la Giunta regionale per conoscere:
1) quali provvedimenti si intendano prendere per dare una
risposta al disagio disoccupazionale;
2) se si vogliano inserire nel bilancio 2007 e nel triennale
2007/2009 adeguati finanziamenti per l'aumento dei progetti di
forestazione e di sentieristica, gestiti dall'Amministrazione
regionale.
F.to: Sandri - Fontana Carmela - Fiou
Président
- La parole au Conseiller Sandri.
Sandri (GV-DS-PSE)
- Rapidamente, perché credo che
l'interpellanza sia abbastanza chiara. Esistono due importanti cose
da segnalare: da un lato, la crisi occupazionale che purtroppo per
gli scarsi dati di sviluppo della nostra Regione si è
materializzata in modo molto pesante soprattutto nella media e
bassa valle, legata alla crisi della "Tecdis", della "Balzano" e di
altre industrie piccole e grandi, oltre a difficoltà in settori del
terziario; dall'altro, esiste una realtà positiva: quella dei
cantieri forestali, del Dipartimento risorse naturali e Corpo
forestale, che in questi anni ha dato lavoro a circa 800 persone,
facendo centinaia di importanti interventi su tutta la Valle. Ora,
mettendo insieme queste due riflessioni e avendo osservato in
qualche scarpinata estiva in giro per la nostra bella Regione un
decadimento abbastanza grave della segnaletica sentieristica di
alta quota e di accesso ai rifugi, oltre che ai colli della nostra
Valle, e soprattutto lungo le alte vie, credo che per preparare per
il 2007 un piano di lavori forestali, di sentieristica e di
segnaletica che consenta un aumento significativo dell'ordine di
200-250 posti di lavoro nei cantieri forestali consentirebbe: da un
lato, un recupero straordinario di questo patrimonio che ha
un'importanza fondamentale dal punto di vista non solo alpinistico,
escursionistico, ma anche turistico; dall'altra parte, di dare una
risposta positiva al bisogno occupazionale esistente.
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Cercherò di dare una risposta
congiuntamente con l'Assessore Isabellon. Credo sia doveroso da
parte nostra anche per i modi corretti con cui tale interpellanza è
stata presentata... ritengo sia necessario che ambedue su questo
tema ci esprimiamo e devo dire che, sebbene rispetto alle
percentuali di disoccupazione nazionali in Valle d'Aosta siamo ben
lontani, anche qui si avverte il disagio, specialmente nelle zone
della bassa Valle. In questi ultimi 2 anni, purtroppo, si è
evidenziata in maniera esponenziale e non siamo ancora riusciti ad
innescare la marcia per ripartire e ritrovare all'interno
dell'impresa quei nuovi spazi di lavoro che sarebbero necessari.
Nel momento in cui parliamo di crisi occupazionale parliamo di
"tamponare" delle situazioni, perché qualunque soluzione andiamo ad
immaginare è una soluzione che non potrà soddisfare fino in fondo
le persone che purtroppo sono investite da questo problema. Ben
vengano però le idee e le proposte, perché è evidente che gli
strumenti a nostra disposizione sono principalmente gli strumenti
provenienti dall'Agenzia del lavoro e dagli uffici periferici del
lavoro, nel senso che possiamo puntare su una riconversione di
queste persone attraverso tutta un'opera di formazione che può
indurli, seppure con particolari difficoltà, a cambiare la loro
impostazione di vita e forse anche inventarsi un lavoro nuovo e
diverso. Come Agenzia del lavoro è su questo che stiamo lavorando:
stiamo lavorando su un progetto che faccia sentire le persone che
si trovano in stato di disoccupazione non da sole, quindi
attraverso dei colloqui mirati che vanno ad individuare persona per
persona le sue problematiche, cercando in collegamento con
l'Agenzia del lavoro e gli uffici delle politiche del lavoro di
dare delle risposte, trovando dei momenti di confronto, dove è
possibile mirati. Non nascondiamo che le difficoltà sono molte:
ecco perché introduciamo la formazione, che molte volte è uno
strumento che permette alle persone disoccupate, visto che la
formazione è anche un riconoscimento economico, di integrare in
piccola parte le loro entrate finanziarie. Non dimentichiamo
infatti che, oltre ai problemi di tipo psicologico, anche il fatto
di far mancare il sostegno economico a una famiglia diventa
delicato. È chiaro che questo rientra nell'impegno che ci diamo nel
Piano straordinario del lavoro ed è in tale ambito che intendiamo
valutarlo e proporlo.
Andare poi a dirle se la sua idea è realizzabile, certamente ha
una sua complessità, anche perché i lavori socialmente utili
rientrano in tutta una serie di schemi e di requisiti che devono
avere le persone, poi devono anche essere accettati dalle persone
che devono rendersi disponibili a partecipare a quelli che in
questo caso, come lei suggerisce, sono i lavori forestali. Ben
venga la loro disponibilità se si possono creare iniziative di
questo genere. Sottolineo ancora un aspetto: comunque lavori di
questo genere creano situazioni di precarietà, perché anche la
situazione dei cantieri forestali è una situazione dove anche il
lavoratore lavora per qualche mese all'anno e quindi non ha mai una
stabilità. L'obiettivo che ci diamo è quello di dare delle certezze
a queste persone, certezze basate su delle nuove politiche
industriali che diano in questo momento di particolare crisi delle
prospettive di rilancio. Ne parleremo ancora nelle altre mozioni ed
interpellanze, quindi non vorrei togliere altro tempo all'Assessore
Isabellon.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Ad integrazione di quanto ha esposto il
collega La Torre, fa piacere che venga riconosciuta l'attività di
chi opera nei cantieri forestali, perché molto spesso questi
lavoratori sono anche oggetto di qualche interpretazione non sempre
positiva, soprattutto da parte di chi non conosce e quindi non
apprezza. In ogni caso c'è da dire che in questi anni si sono
consolidate delle professionalità nel campo delle attività sul
territorio principalmente indirizzate nei diversi settori: il
settore della forestazione, che impiega oltre 150 "bûcherons" e
complessivamente comprese le squadre del verde pubblico, con gli
addetti alla logistica e con gli amministrativi di riferimento e i
tecnici circa 300 elementi; il settore delle sistemazioni
idrauliche, che occupa circa 250 operai, con anche qui tutta la
parte organizzativa e il settore della sentieristica con circa 250
operai. Vi è da dire che sono dei numeri consolidati negli anni non
solo numericamente, ma anche dal punto di vista della capacità di
operare sul territorio; è un'organizzazione che, pur essendo
costituita da maestranze che per la maggior parte sono a tempo
determinato, circa 700, 90 sono a tempo indeterminato e oltre un
centinaio sono impiegati tecnici amministrativi, quindi è una
manodopera che si è consolidata con queste caratteristiche. Il
comparto forestale è retto da un contratto di natura privatistica:
quello nazionale, che recentemente è stato rinnovato e integrato da
un contratto regionale, quindi c'è un'organizzazione collaudata che
funziona. Negli ultimi 10 anni non c'è stata una crescita, ma c'è
stata una razionalizzazione del comparto stesso. È possibile
intervenire a mitigare la situazione di disagio legato alla crisi
industriale con un trasferimento "tout court" di maestranze da un
settore all'altro? Questa è una domanda che è non facile dal punto
di vista della risoluzione, perché bisogna tenere in conto tale
necessità di professionalizzare i soggetti, di professionalizzare
comunque a qualsiasi livello vengano inseriti i soggetti che
vengono trasferiti, fatto salvo la disponibilità di coloro che
attualmente sono impiegati in settori completamente diversi. Vi è
da dire che attualmente la programmazione viene fatta sulla base di
un programma lavori che viene predisposto sulla base di
segnalazioni provenienti da chi opera sul territorio - Comuni,
consorzi di miglioramento fondiario, segnalazioni dei vari enti e
delle associazioni che lavorano sul territorio -, quindi c'è un
programma predisposto sulla base dei bisogni. Il collega Sandri
nelle premesse citava situazioni riscontrate sul territorio di
degrado; più che di degrado si tratta di interventi non ancora
fatti, perché gli interventi fatti vengono apprezzati da chi va sul
territorio sia a scopo lavorativo, sia a scopo turistico.
È possibile, fatte queste premesse, un'eventuale integrazione
nel settore forestale di manodopera proveniente dal mondo
industriale? Diciamo che nel passato abbiamo già avuto alcune
occasioni di interventi in questo settore per lenire la crisi
occupazionale; negli anni '70, in occasione della crisi industriale
della bassa Valle, il settore forestale fu importante nel
fronteggiare la disoccupazione che allora colpì soprattutto il
mondo femminile e per l'occasione furono programmati dei grandi
lavori di rimboschimento che erano compatibili con le capacità
operative di chi in quel momento si trovava senza lavoro. Più
recentemente, all'inizio degli anni '90, venne organizzato un
progetto denominato "Valle d'Aosta pulita", che aveva anch'esso il
compito di alleviare la crisi occupazionale del momento. Se questa
proposta, che sicuramente può essere presa in considerazione, verrà
approfondita e si andrà in questa direzione, dovranno essere
attivate tutte le iniziative affinché per coloro che
volontariamente aderissero al cosiddetto "trasferimento" questo non
sia lesivo della dignità del lavoratore, perché, se è solo un
parcheggio di un anno o due in attesa del reinserimento
nell'industria, evidentemente il discorso sarebbe da valutare
attentamente. Se è un discorso da consolidare, è chiaro che lo
stesso andrebbe inserito in un'organizzazione complessiva, per cui
andrebbe potenziata anche tutta la parte logistica, quindi la parte
amministrativa, la parte tecnica affinché questi siano inserimenti
mirati all'interno di squadre magari già esistenti dove un
trasferimento di professionalità si potrebbe avere direttamente fra
i lavoratori stessi, naturalmente previo espletamento di tutti i
passaggi di preparazione precedenti alle nuove attività.
È chiaro che, sulla base di studi che devono essere fatti e di
verifiche sui potenziali soggetti, si potranno eventualmente
verificare proposte in questa direzione e anche progetti. Credo che
non vi sia preclusione, anzi, se si può ottenere anche il risultato
di avere un beneficio sul territorio dal punto di vista della
manutenzione, che storicamente veniva fatta da chi viveva nel mondo
rurale con situazioni diverse da quelle di adesso, potrebbe essere
l'occasione per rispondere, da un lato, alla manutenzione del
territorio con tutto quello che ne consegue in termini di immagine
e di beneficio per la prevenzione dei rischi; dall'altro, dare
degli sbocchi che siano dignitosi per i soggetti interessati e
anche redditizi: questo sarà un approfondimento che dovremo fare,
successivamente dovremo individuare delle risorse nell'ambito delle
compatibilità che ci possono essere con il bilancio.
Président
- La parole au Conseiller Sandri.
Sandri (GV-DS-PSE)
- Vorrei ringraziare gli Assessori per
la generosità che hanno avuto nei confronti di questa
interpellanza. Non posso che sottoscrivere le parole dell'Assessore
Isabellon, che ha descritto perfettamente la strategia che deve
soggiacere a questo, cioè si va ad aumentare qualcosa non per un
"tampone" momentaneo, ma per rafforzare per lungo periodo di tempo,
quindi significa attrezzarsi con delle squadre che siano
competenti, non si possono mettere tutti inesperti nella squadra,
quindi anche il numero di squadre non può essere aumentato in
numero illimitato. Ovviamente questo comporta problemi di
logistica... quindi bisogna fare uno studio. Da questo punto di
vista, mi permetto di fare un primo suggerimento: quello che
dovrebbe essere organizzata una squadra "Urgenze". Andando al
Rifugio "Vittorio Emanuele" ho visto che c'è un sentiero un po'
crollato, sarebbe opportuno che vi fosse all'interno dei cantieri
forestali una squadra urgente per cui, se succede qualche chiamata
da questo o da quel Comune per mettere a posto, si possa fare.
Il secondo problema è quello della segnaletica. Faccio un
esempio per far capire quanto apprezziamo il lavoro che viene
fatto, ma quanto si possa ancora fare. Sempre in Valsavarenche
salendo al Rifugio "Federico Chabod" c'è un sentiero che dire
spettacolare è dire poco, è bellissimo ed è un lavoro secolare che
credo sia l'unico che superi per adesso quelli che avevano fatto
all'epoca i Savoia. Inversamente se qualcuno di voi avesse
l'interesse di andare al Rifugio "Nacamuli", in fondo alla
Valpelline, si renderebbe conto che non c'è un'indicazione che
indichi tale rifugio, vi sono quelle che indicano il Rifugio
"Collon", chiuso da una decina di anni, ma il "Nacamuli" non
esiste, per cui vedi questi turisti che si chiedono come mai. Altro
esempio: Val di Rhêmes, "Bassac Derè", dal "Bezzi" al "Bassac Derè"
ogni 100 metri di quota il giallo dei pallini sbiadisce e appena
sopra il lago di Goletta è un tenuissimo giallo che uno un po'
accecato come me si perde. Ricapitolare, fare una ricognizione
della segnaletica a livello delle alte vie potrebbe essere un
lavoro da fare. Proprio le parole degli Assessori evidenziano che
c'è una grande potenzialità, soprattutto perché credo vi sia una
cosa che ci accomuna su questo tema, che la difesa del territorio
non è solo una cosa in sé fondamentale per la sicurezza, ma è
occasione di sviluppo e anche di occupazione.
