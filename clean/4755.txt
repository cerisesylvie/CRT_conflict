Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 453 del 16 settembre 1982 - Resoconto
OGGETTO N. 453/VII - ORDINE DEI LAVORI DEL CONSIGLIO.
PRESIDENTE:
A questo punto colleghi Consiglieri sono le
10,50 e credo potremmo vedere assieme come procedere nella
trattazione del nutrito ordine del giorno. La proposta che fa la
Presidenza è di accogliere l'invito che viene dall'Assessore
Pollicini, quindi di esaminare il D.L. n. 413 iscritto all'oggetto
31/bis. Faccio inoltre presente che poi potremmo riprendere la
trattazione delle interrogazioni e che vi sono interrogazioni ed
interpellanze che vanno abbinate. Saranno trattati
contemporaneamente i seguenti oggetti:
a) - Interrogazione, interpellanza e mozione di cui ai punti 6 -
14 e 45 dell'ordine del giorno;
b) - Interpellanze e mozione di cui ai punti 13 - 15 - 19 e 46
dello ordine del giorno;
c) - Interpellanze di cui ai punti 12 e 18 dell'ordine del
giorno.
Alla fine di questo breve esame del programma metterei in
approvazione, se il Consiglio è d'accordo, la proposta del
Presidente della Giunta di inserimento con urgenza dell'ordine del
giorno che è stato distribuito e che vi è stato illustrato dal
Presidente.
Ha chiesto di parlare il Consigliere Minuzzo, ne ha facoltà.
MINUZZO - (P.S.D.I.):
Per dare un modesto contributo al
Presidente del Consiglio per l'organizzazione dei lavori: volevo
comunicare che l'oggetto n. 9 viene ritirato per averne già
discusso con l'Assessore Marcoz in quanto la legge concernente lo
stesso oggetto è stata rinviata dal Presidente della Commissione di
Coordinamento, per cui probabilmente avremo modo di discuterne in
una prossima seduta del Consiglio regionale. Ritiro l'interpellanza
i scritta all'oggetto n. 11 perché ormai superata dai chiarimenti
che nel frattempo sono stati forniti, mi sembra anche ci siano
stati interventi in questo senso dal Presidente della Giunta.
Comunico altresì di chiedere il rinvio, concordato con l'Assessore
Rollandin, della mozione iscritta all'oggetto n. 44 ed il ritiro
della mozione iscritta all'oggetto n. 47, in quanto ho avuto
assicurazione dall'Assessore Rollandin, che al più presto darà
applicazione all'art. 46 della L.R. n. 328 concernente: "Disciplina
dei servizi di trasporto collettivo di persone e di cose", là dove
si dice: "La Giunta regionale può utilizzare l'applicazione di
tariffe agevolate per altre categorie di invalidi, inabili e
persone anziane". Ho avuto assicurazione dall'Assessore Rollandin
che al più presto verrà portato un provvedimento di applicazione di
questo articolo, per cui non mi sembra il caso di far perdere tempo
ai colleghi Consiglieri per discutere questa mozione. Questo è
quanto dovevo dire per facilitare il Presidente nella
organizzazione dei lavori.
PRESIDENTE:
Il Consiglio prende atto del ritiro degli
oggetti 9 e 11 - interrogazioni ed interpellanze del Consigliere
Minuzzo - e del rinvio sine die dell'oggetto n. 44 per l'esame da
parte della Commissione Sanità. Siccome il Consiglio potrebbe
opporsi al ritiro della mozione, chiedo se è d'accordo che venga
ritirata la mozione al n. 47.
Non ci sono obiezioni, pertanto così resta inteso.
