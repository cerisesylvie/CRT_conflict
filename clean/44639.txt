Classificazione
ISTRUZIONE PUBBLICA
Università



Oggetto del Consiglio n. 1593 del 8 giugno 2022 - Resoconto
OGGETTO N. 1593/XVI - Interrogazione: "Notizie in merito a
eventuali accordi con l'Università della Valle d'Aosta sullo
sviluppo di alcune tematiche regionali".
Bertin (Presidente) -
Alla presenza di 32 Consiglieri,
riprendiamo l'analisi dell'ordine del giorno. Siamo al punto n. 15.
Chiedo ai consiglieri di abbassare il volume delle discussioni e,
nel caso, di continuarle fuori dall'aula. La parola all'assessore
Caveri.
Caveri (AV-VdA Unie) -
Cercherò di rispondere alle
domande poste cercando anche di interpretare la domanda uno, la
quale può essere che cosa ci sarà nel lotto uno o anche se ci sarà
uno studentato, per cui darò la doppia risposta che credo sia
comunque utile. Nell'ex sede Testafochi della nuova università, si
stanno completando i lavori del lotto uno che riguarda
principalmente gli spazi dedicati alla didattica. Vi troveranno
collocazione tutte le aule per la didattica e laboratori
informatici, le sale studio per gli studenti, ampi spazi per
attività di studio e lavoro in piccoli gruppi, sia all'interno che
all'esterno, oltre ad alcuni uffici amministrativi di più stretto
contatto con gli studenti, come la loro segreteria. Sarà
disponibile anche una caffetteria ristorante, pasti rapidi,
inesistente nell'attuale sede.
Da notare che questo comporterà la chiusura della sede di
Saint-Christophe, quindi un'ottimizzazione e un risparmio, e questo
vale anche per il fatto che nell'ex sede Testafochi andranno anche
gli uffici dei professori e non ci sarà più l'affitto dell'ex
Ambassador.
Nel caso in cui invece ci fosse da interpretare come ospitalità
di studenti universitari, stiamo lavorando sullo studentato in Via
Trottechien. È vero che nel progetto originario, con un addendo,
cioè noi dobbiamo in prima istanza investire sulla Giordana e sulla
Beltricco, dopodiché nel disegno fatto dal celebre architetto c'era
anche uno studentato, il cui costo però è enorme e tra l'altro non
avrebbe più quelle caratteristiche che oggi si richiedono dopo la
pandemia per uno studentato universitario.
In realtà la soluzione in Via Trottechien - dove c'erano gli
uffici finanziari, ricorderete - che è all'analisi oggi
dell'ufficio urbanistica del Comune di Aosta, dovrebbe ospitare
sessanta studenti e dovrebbe essere una collaborazione fra noi e la
Fondazione CRT. Il presidente Quaglia tiene particolarmente al
fatto che da CRT, attraverso la propria società di gestione degli
studentati, possa in qualche maniera avere un'attività in Valle
d'Aosta. Naturalmente quando si parla di studentato, si parla anche
della possibilità di utilizzo di questo studentato anche in un
periodo che non sia prettamente nell'anno scolastico
dell'università, ma possa essere usato anche durante l'estate.
Per quanto riguarda invece le borse di studio per gli studenti
con i migliori risultati, dall'anno scorso l'Univda mette a bando
il "Prix d'excellence", destinato alle nuove matricole che abbiano
conseguito un voto di maturità pari a 100 o 100 e lode e che sono
selezionati in base a una prova scritta. Inoltre vi sono anche
dieci borse sovvenzionate dal Rotary Club di Aosta e dal Rotary
Club di Courmayeur-Valdigne, le quali sono assegnate sia in base
all'ISEE, sia in base a una selezione sul merito del primo anno
accademico sulla base di un colloquio multimotivazionale. Vi sono
ancora altre borse, riguardanti la mobilità, assegnate
prevalentemente in base all'ISEE.
Da più di vent'anni la Regione assegna per conto proprio diverse
borse di studio a favore degli studenti iscritti all'Università
della Valle d'Aosta e, successivamente, anche all'Istituto musicale
pareggiato, che oggi noi chiamiamo giustamente Conservatoire, e a
un corso di infermieristica dell'Università di Torino che ha sede
in Aosta. Le suddette borse sono offerte per il tramite di quattro
bandi di concorso pubblicati in momenti diversi dell'anno e
riferiti ad assegni di studio e contributi per l'alloggio. I primi
due bandi sono pubblicati di solito a ottobre, in corrispondenza
con l'inizio dell'anno accademico di riferimento, e recepiscono la
normativa nazionale in quanto sono finanziati anche con fondi
statali. I secondi due bandi sono invece pubblicati di solito a
luglio, in corrispondenza con la fine dell'anno accademico di
riferimento e sono proposti unicamente dalla Regione Valle d'Aosta
ai sensi della nostra normativa regionale. I bandi in questione
sono diversi anche per alcuni altri aspetti: i primi bandi sono più
vantaggiosi rispetto ai secondi in quanto, oltre ad attribuire
borse più elevate in caso di idoneità all'assegno di studio,
prevedono il rimborso/esonero dalle tasse universitarie e dalla
tassa regionale per il diritto allo studio. I primi bandi prevedono
requisiti economici più stringenti, essendo richiesti indicatori
economici più bassi (ISEEU, 23.626 euro; ISP patrimoniale 51.362
euro) rispetto a quelli dei secondi bandi, cioè dei nostri: ISEE,
40.500 euro; per l'ISP patrimoniale invece non c'è limite. Ciò
consente l'accesso alle borse di studio ad un'ulteriore platea di
potenziali beneficiari, che nelle altre regioni non avrebbero
diritto ad alcun contributo.
Gli importi delle borse dei primi bandi sono assegni di studio
da 1800 a 2800 euro, più eventuali assegni per la mobilità
internazionale e per il premio di laurea, contributi per l'alloggio
da 2700 a 3100 euro, mentre gli importi delle borse dei secondi
bandi sono assegni di studio da 1300 a 2200 euro, più eventuali
assegni per la mobilità internazionali e contributi per l'alloggio
da 1600 a 2200 euro. Per tutti i bandi di concorso in questione,
oltre a quelli economici, sono previsti - come essenziali per
l'accesso - anche dei requisiti di merito. In particolare gli
studenti devono aver maturato il numero minimo di crediti che sono
previsti dai bandi di concorso per gli anni di corso di
riferimento.
In ultimo, agli studenti beneficiari di assegno di studio che
conseguono il titolo finale entro la durata normale del proprio
corso di studi, con una votazione che sia almeno 100/110, viene
corrisposta un'integrazione dell'assegno di studio di 500 euro.
Inoltre, la Regione Valle d'Aosta propone altre borse di studio per
tesi o lavori di ricerca a esse assimilabili sulla Valle d'Aosta,
ovvero su un argomento di interesse regionale, ai sensi di apposita
delibera della Giunta. I potenziali beneficiari sono laureati,
residenti in Valle d'Aosta da almeno un anno dalla data di
presentazione della domanda, che abbiano scritto una tesi di laurea
magistrale, di specializzazione, di dottorato di ricerca, oppure un
lavoro di ricerca a essa assimilabile. Un'apposita commissione
esamina le tesi e i lavori di ricerca, al fine di valutare
l'ammissibilità alla borsa; l'entità delle borse è definita sulla
base del voto finale di laurea. Le lascerei poi la tabella, perché
sennò mettiamo troppo tempo e non riesco a stare nei dieci
minuti.
Quali raccordi sono previsti sulle tematiche regionali. Come
comunicato dall'Univda, nel piano di sviluppo, tra i macro
obiettivi di terza ammissione, l'università ha individuato di
sviluppare collaborazioni per essere punto di riferimento per il
contesto sociale economico locale. Devo dire che è una cosa sulla
quale i rappresentanti politici nel Consiglio dell'università
insistono spesso, che ci sia una connotazione anche locale delle
ricerche e degli studi. In tutti gli atti di programmazione, anche
per quanto riguarda la ricerca, viene sottolineata l'esigenza che
l'attività svolta garantisca ricadute sul territorio. Si possono
citare, come esempio, la scuola di Gressoney, che funge da punto di
riferimento per altre attività di ricerche in corso che riguardano:
le Unités des Communes Valdôtaines Grand-Paradis, l'Istituzione
scolastica Maria Ida Viglino, l'Istituzione scolastica
Jean-Baptiste Cerlogne nel Comune di Cogne, Rhêmes-Notre-Dame e
Saint-Georges, Saint-Nicolas, Valgrisenche e Valsavarenche, per lo
sviluppo di attività di ricerca applicata, volte all'attuazione
dell'intervento ambienti di apprendimento innovativi;
collaborazione con la Sovrintendenza agli studi per attività di
formazione legata agli insegnanti, convenzioni di tirocinio degli
studenti. I due centri di ricerca, GREEN e CT-TEM, hanno
convenzioni con vari enti pubblici e privati del territorio;
notizia di questi giorni è l'aumento del 3 percento del fatturato
rispetto al 2019 della Monterosa S.p.A. anche grazie a prezzi
dinamici, frutto di un preciso studio effettuato in collaborazione
con l'Università della Valle d'Aosta, per citarne uno ma
naturalmente ce ne sono anche altri. Inoltre, l'Univda convoca
periodicamente i comitati di indirizzo per appositi incontri che
svolgono proprio il ruolo di contatto con il territorio e
soprattutto per quanto concerne la definizione dell'offerta
formativa. Da ultimo è stata presentata la modifica del corso di
studi di economia triennale e magistrale.
Nei trenta secondi, vorrei solo aggiungere che evidentemente
anche recenti vicende e recenti polemiche portano sul tavolo la
necessità di lavorare ulteriormente sulle facoltà che possono
attirare gli studenti dal di fuori. E anche delle facoltà che non
vivono in un mondo astratto, per cui l'università potrebbe essere
anche a Kathmandu o in un altro posto, ma che ci sia un'esatta
corrispondenza anche, al di là ovviamente della libertà accademica,
con la realtà locale che finanzia la nostra università.
Presidente -
Per la replica il consigliere Rollandin, ne
ha facoltà.
Rollandin (PA) -
Grazie Assessore. Credo che l'Assessore
stesso si sia reso conto della complessità di questi tre temi che
noi abbiamo evocato: da parte dello studente come e se può trovare
da qualche parte, al di là di quelle che erano e quelle che sono le
strutture che permettono a livello di quelli che sono i risultati,
di ottenere tutta una serie di benefici.
Credo che sarebbe importante, se fosse possibile, creare una
documentazione che sia già all'inizio dell'anno a disposizione, in
modo che chi vuole partecipare a uno di questi elementi abbia la
possibilità e sappia che cosa deve fare, perché oggi non è così. Io
ho avuto diverse richieste di chiarimento, come penso ne abbia
avuto lei, su che cosa si può fare e come. A oggi non c'è una
possibilità autonoma di avere delle risposte alle domande, che sono
state poste in modo molto più allargato da parte sua, che vanno
però nella direzione di permettere agli studenti, sia della Valle
d'Aosta che di fuori Valle, perché non dimentichiamo che ci sono
anche studenti da fuori Valle che verrebbero molto volentieri ad
Aosta, ed è quello che noi chiediamo.
Al di là di riprendere punto per punto, e credo non valga la
pena oggi di individuarne di nuovi, soprattutto le chiederei, al di
là di dare una possibilità di avere i documenti, di verificare se è
possibile al più presto di creare un opuscolo che possa essere
messo a disposizione. Questo aiuterebbe moltissimo perché, mi
creda, se lei chiedesse a dieci tra quelli che sono all'università,
difficilmente ne troverebbe uno che abbia contezza di quello che
viene fatto in Valle d'Aosta per l'università; qualcuno sa come
mettersi nella situazione di poter avere dei risultati, ma oggi
questo non c'è.
Io adesso non sto a riprendere punto a punto, perché lei ha già
declinato tutte le varie osservazioni principali, tenendo conto che
con la nuova università si migliorerà quella che era una delle
deficienze più grosse, cioè dove li mettiamo gli studenti? Questa
era una delle difficoltà e obiettivamente non era facile. Abbiamo
fatto delle convenzioni in questi anni per cercare di ottenere dei
risultati, affinché non fosse una delle giustificazioni per cui non
venivano perché "non so dove andare a domiciliare". Ritengo che
questo punto sia particolarmente importante e interessante, Se
riusciamo a farlo al più presto, credo che sarebbe una grande
possibilità per gli studenti, perché lei stesso ha detto in diverse
occasioni che bisogna cercare di agevolare gli studenti su quelle
che sono le loro incombenze, quelle che sono le loro necessità, e
questo è l'esemplare più grande. Ringrazio ancora l'Assessore e
chiederei di poter avere una risposta su questo.
