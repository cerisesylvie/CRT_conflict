Classificazione
SPORT E TEMPO LIBERO
Sport invernali



Oggetto del Consiglio n. 2195 del 6 ottobre 2006 - Resoconto
OGGETTO N. 2195/XII - Approvazione della mozione: "Estensione
della fruibilità degli stagionali individuali all'intero nucleo
familiare".
Mozione
Premesso che:
- ingenti risorse finanziarie sono annualmente erogate dalla
Regione alle società dei trasporti a fune;
- la Regione direttamente o tramite Finaosta ha ampie
partecipazioni azionarie di controllo
nelle aziende
funiviarie, oltre a essere azionista della società di servizi SISKI
srl, che, a sua volta partecipata dalle società degli impianti a
Fune, contribuisce a definire e determinare le politiche tariffaria
per l'accesso ai comprensori sciabili della Valle d'Aosta;
- le tariffe dell'imminente stagione invernale sono
sensibilmente aumentate;
Richiamata una recente indagine svolta dalla V Commissione
consiliare, nella quale è evidenziato che i valdostani che
praticano lo sci da discesa sono inferiori al 15% della
popolazione;
Considerata l'importanza di incentivare maggiormente i
residenti in Valle d'Aosta alla pratica dello sci;
Il Consiglio regionale della Valle d'Aosta
Impegna
la Giunta regionale a predisporre d'intesa con la SISKI srl,
in via sperimentale per questa stagione invernale, l'estensione
della fruibilità degli stagionali individuali rilasciati ai
residenti in Valle d'Aosta all'intero nucleo familiare, ovviamente
non in uso contemporaneo.
F.to: Frassy - Tibaldi - Lattanzi
Président
- La parole au Conseiller Frassy.
Frassy (CdL)
- Questo è un argomento sul quale ci eravamo
soffermati già nella scorsa legislatura ed è il problema di quale
sia l'approccio della comunità valdostana rispetto a quello che
dovrebbe essere lo sport per eccellenza in questa Regione, che è la
pratica dello sci invernale, in particolare dello sci da discesa,
sport sul quale l'Amministrazione regionale investe parecchio,
perché direttamente coinvolta, nel senso che la quasi totalità
delle società che gestiscono i comprensori sciistici sono società
partecipate in misura quasi totalitaria dal capitale regionale. La
Regione partecipa, a sua volta, nel finanziamento delle opere di
ampliamento e di manutenzione straordinaria degli stessi
comprensori sciistici.
Siamo una Regione montana, ma paradossalmente la popolazione
valdostana che pratica lo sci da discesa, come risulta da uno
studio che è stato commissionato 2 anni fa, è inferiore al 15%:
questo è un dato molto basso rispetto a quello che potrebbe essere
un momento importante di fruizione di attività sportive e di
attività che si inseriscono nel contesto montano della Valle
d'Aosta. Tra le tante problematiche c'è anche quella che riguarda i
costi dello sci; non è una disciplina delle più economiche ed è una
disciplina che il cittadino valdostano paga ancora di più di quanto
non possa sembrargli nel pagare lo stagionale, perché è evidente
che i costi che l'amministrazione pubblica investe nelle società di
risalita sono denari che teoricamente potrebbero essere anche
investiti per altre attività più direttamente istituzionali, più
direttamente a beneficio dei cittadini stessi.
Riteniamo allora che si potrebbe verificare in via sperimentale
di adottare una formula tariffaria maggiormente agevolata rispetto
a tariffe già agevolate per i residenti, ma pur sempre tariffe
importanti - fra l'altro quest'anno sono aumentate in maniera
sensibile queste tariffe, anche se erano ferme da alcuni anni, però
nei fatti l'aumento c'è stato quest'anno -, pertanto l'ipotesi era
quella di verificare se il problema era solo economico, creando una
formula stagionale familiare che consentisse, a tariffe ridotte, di
incentivare l'avvicinamento allo sci dei Valdostani, sul
presupposto che quando lo stagionale è stato comprato, se non è
usufruito da chi lo ha acquisito, possa essere usufruito dagli
altri componenti del nucleo familiare, e tenendo presente che c'è
un indotto che gravita attorno alla attività sciistica ed è
l'indotto degli esercenti che commerciano in attrezzature sportive
e abbigliamento invernale, ma c'è l'indotto forse ancora più
importante della ristorazione disseminata nelle località
turistiche, soprattutto lungo le piste. Pertanto un'ipotesi di
questo genere potrebbe innescare un beneficio a un indotto che ha
patito, in tempi passati, della crisi dello sci che non ha
risparmiato neanche la Valle d'Aosta.
Queste sono, in sintesi, le motivazioni che ci hanno portato ad
ipotizzare in via sperimentale questo tipo di tariffazione,
ovviamente una tariffazione che deve essere predisposta
dall'Amministrazione regionale, d'intesa con la "SISKI", che è la
società che, rappresentando la Regione e le altre società, coordina
le politiche tariffarie in materia di accesso ai comprensori
sciistici. Penso che non ci sia da dire altro, ma ci sia da capire
che tipo di posizione ritiene di esprimere l'Esecutivo e, di
conseguenza, la maggioranza.
Président
- Je déclare ouverte la discussion
générale.
La parole à l'Assesseur au tourisme, aux sports, au commerce et
aux transports, Pastoret.
Pastoret (UV)
- L'iniziativa del collega Frassy è
lodevole e interessante, però bisogna chiedersi se quanto proposto
potrà incidere sulla crescita complessiva del numero di sciatori,
perché il collega Frassy sa che io sono un po' puntiglioso...
allora, prima di arrivare a proposte che credo siano utili
all'interno di un dibattito, vorrei dire che il 15% dei Valdostani
che scia è una cifra pazzesca, rispetto allo scarso 1% della
popolazione mondiale... pensate! Non è un fatto personale, ma tengo
a precisare che quando si parla di cifre e di percentuali tutto è
abbastanza relativizzabile.
Detto questo, bisogna sottolineare che l'iniziativa merita la
discussione e alcune riflessioni, che devono però tener conto di
alcuni fattori che gradirei presentare prima di giungere a delle
conclusioni. Intanto il collega Frassy lo ha già detto, le tariffe
degli abbonamenti stagionali sono aumentate in questa stagione di
circa il 9%, ma dopo 3 anni in cui il prezzo era stato bloccato e
nel quadriennio 2003-2007, quindi l'aumento medio annuo è stato
inferiore al 2,5%. È vero che auspichiamo tutti che gli aumenti
rimangano contenuti, ma giusto ieri, parlando di queste cose, si
era fatto riferimento a un quadro di equilibrio economico che, con
una certa difficoltà, le società degli impianti riescono a
mantenere.
Attualmente l'abbonamento stagionale è un titolo di trasporto
personale e non cedibile: questo implica delle obbligazioni di
carattere contrattuale e prevede una copertura assicurativa che,
stante la situazione attuale, non può che essere riferita al
titolare utilizzatore. Oltre alla riduzione del 30% sulle tariffe
base, una riduzione che sale al 40% per chi acquista l'abbonamento
entro il 27 ottobre, esistono anche delle ulteriori agevolazioni
tariffarie per particolari categorie di residenti in quella che è
l'offerta complessiva dei biglietti acquistabili per andare a
sciare. Ricordo che per i ragazzi di età inferiore ai 18 anni la
tariffa scende sino almeno al 58% rispetto al prezzo base, per i
"senior" con più di 65 anni si arriva al 52%, che per i bambini
delle scuole materne elementari è stata introdotta la possibilità
di sciare per tutta la stagione e in tutte le stazioni con un costo
dello stagionale a 20 euro: questa è una misura che è stata
concordata nel 2005 fra Regione e "SISKI".
Un altro elemento di difficoltà rispetto alla proposta del
collega Frassy è che la tariffa degli skipass regionali "SISKI" è
collegata a quelle adottate per i giornalieri e stagionali delle
singole località sciistiche, e ci deve essere, a livello di
stazione, un rapporto fra tariffa del giornaliero e quella
dell'abbonamento stagionale, così come la tariffa dello stagionale
non può essere, dati i servizi offerti e la validità su tutto il
territorio, uguale o inferiore a quella dello stagionale offerto da
una singola stazione. Attualmente esiste già una sorta di skipass
regionale al portatore e si tratta del plurigiornaliero, non
consecutivo, a validità regionale che varia da 4 a 20 giornate.
Ho elencato tutte queste cose per dire qual è il livello di
difficoltà per coordinare la richiesta che il collega Frassy ha
avanzato, nel senso che si chiede di farlo per questa stagione. I
vincoli sono abbastanza evidenti e tali per cui, farlo in questa
stagione, sarebbe abbastanza complicato. Per il futuro sarà
necessario riorganizzare il sistema di tariffazione e sarà
necessario fare questo proprio per poter offrire alla clientela una
proposta più moderna, che consenta di esercitare questa pratica
sportiva in modo più innovativo e, soprattutto, più in linea con le
esigenze degli sciatori.
Il primo e fondamentale cambiamento concernerà i biglietti a
tempo, con registrazione elettronica di entrata nel comprensorio e
la possibilità di obliterare l'uscita bloccando così il contatore a
tempo; non si acquisterà più in tal modo il biglietto
omnicomprensivo di un tale periodo - giornaliero o plurisettimanale
o stagionale -, ma una sorta di "borsellino elettronico orario"
avente lo stesso concetto delle schede dei telefoni; peraltro si
tratta di una rivoluzione del sistema che, per realizzarsi, dovrà
vedere strutturalmente modificati i tornelli di accesso agli
impianti, operazione questa già in programma da parte di "SISKI"
per il biennio 2007-2008. Questo nuovo sistema, che qui troverà -
credo - certe resistenze, è già operativo in altri luoghi, in
alcune stazioni del Tirolo, in Austria, dove ad esempio si entra
nel "domaine", si scia mezz'ora, si esce, si fa la spesa, si torna
a sciare bloccando lo scorrere del consumo del biglietto. Credo che
sarà questo un progetto di lungo termine e non è questa la risposta
che intende avere il collega Frassy; per cui, tornando alla
questione proposta, che è interessante, credo però che il collega
Frassy si renda conto che ci sono delle complicazioni non
ragionevolmente superabili in brevi tempi, come ho detto prima.
Allora, se si vuole esplorare questa prospettiva, credo si debba
provare a lavorare su una "formula famiglia" per la prossima
stagione, andando a mettere a posto i problemi legati agli aspetti
assicurativi, i problemi legati al biglietto speso in stazioni
diverse, quindi con delle tariffazioni diverse...
Fatto questo, mi sento di impegnarmi a dire che cercheremo di
lavorare su una proposta di questo genere, vedendo quali sono le
implicazioni e poterne discutere con un passaggio in Commissione,
se questo sarà ritenuto opportuno, nel corso di questa stagione
invernale, per vedere le concrete possibilità di introdurlo per il
prossimo anno, tenuto conto di tutte le implicazioni che ho detto
prima. E tenendo conto anche di un'altra cosa che mi pare
fondamentale: mantenere la richiesta di Frassy come offerta per i
residenti valdostani, altrimenti rischiamo, se non teniamo ferma
questa barra su questo, di andarci a impiantare su una questione
legata alle frequentazioni alberghiere, alle famiglie che fanno le
settimane bianche con grandi complicazioni questo pezzo mi sentirei
di escluderlo.
Presidente
- La parola al Consigliere Frassy.
Frassy (CdL)
- Diciamo che ci fa piacere che l'Assessore
abbia apprezzato lo spirito che ha mosso questa richiesta.
Evidentemente è una richiesta che deve essere limitata ai residenti
valdostani, come è scritto nella mozione, non per una questione di
privilegio, ma per una questione logica, nel senso che
l'Amministrazione valdostana già tanto dà e tanto fa per gli
impianti di risalita, di conseguenza è normale che questo beneficio
riguardi quei cittadini a cui la comunità sottrae qualcosa in altri
contesti con le risorse che investe nelle stazioni invernali.
Proprio per recepire quanto l'Assessore ha appena finito di
enunciare - e non per sfiducia all'Assessore rispetto all'impegno
che si è assunto, ma per realismo di una situazione politica
abbastanza complessa - vorrei dire che un qualche impegno dovrebbe
essere preso in quest'aula, affinché l'Assessore Pastoret o chi mai
dovesse, in "un walzer di poltrone", occuparsi della sua materia,
fosse consapevole di un impegno politico e non solo personale.
Proponiamo perciò di emendare completamente la parte
impegnativa, riscrivendola così:
"Impegna la Giunta regionale a verificare d'intesa con la
SISKI s.r.l. in via sperimentale per la stagione invernale
2007-2008..."
- di conseguenza non è quella che sta per
iniziare, né la successiva, perciò recepiamo il suo suggerimento -
"... l'estensione della fruibilità degli stagionali individuali
rilasciati ai residenti in Valle d'Aosta all'intero nucleo
familiare e a riferire in V Commissione entro 6 mesi"
. Mettiamo
6 mesi perché riteniamo che sia un periodo sufficientemente ampio;
se lei ritiene che servano periodi diversi, siamo disponibili a
modificarla. Pensiamo che questo tipo di impegnativa sia coerente
con quanto l'Assessore ha voluto esprimere a valutazione di questa
iniziativa e sia coerente con quello che dovrebbe essere un
intendimento comune, cioè di verificare la percorribilità di questo
percorso.
Si dà atto che dalle ore 17,47 presiede il Vicepresidente
Lanièce.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Ho prestato tutta l'attenzione del caso
alla proposta del collega Frassy, ma non volendo esprimere un
giudizio senza avere un testo scritto, chiederei alcuni minuti di
sospensione per esaminarlo.
Si dà atto che la seduta è sospesa dalle ore 17,48 alle ore
18,03 e che dalle 18,03 riassume la Presidenza il Presidente
Perron.
Presidente
- Riprendiamo i lavori.
La parola al Consigliere Frassy.
Frassy (CdL)
- Solo per comunicare che è stato presentato
un nuovo testo, concordato con l'Assessore.
Presidente
- Posso chiudere la discussione generale?
La discussione generale è chiusa.
Pongo in votazione il nuovo testo della mozione che recita:
Mozione
Premesso che:
- annualmente la Regione eroga alle società dei trasporti a
fune ingenti risorse finanziarie;
- la Regione stessa direttamente o tramite Finaosta ha ampie
partecipazioni azionarie di controllo nelle aziende funiviarie,
oltre a essere azionista della società di servizi SISKI srl, che, a
sua volta partecipata dalle società degli impianti a Fune,
contribuisce a definire e determinare le politiche tariffaria per
l'accesso ai comprensori sciabili della Valle d'Aosta;
Tenuto conto dei costi legati alla pratica dello sci;
Richiamata una recente indagine svolta dalla V Commissione
consiliare, nella quale è evidenziato che i valdostani che
praticano lo sci da discesa sono inferiori al 15% della
popolazione;
Considerata l'importanza di incentivare maggiormente i
residenti in Valle d'Aosta alla pratica dello sci;
Il Consiglio regionale della Valle d'Aosta
Impegna
la Giunta regionale a verificare d'intesa con la SISKI s.r.l.
in via sperimentale per la stagione invernale 2007-2008
l'estensione della fruibilità degli stagionali individuali
rilasciati ai residenti in Valle d'Aosta all'intero nucleo
familiare e a riferire in V Commissione entro sei mesi.
Consiglieri presenti: 24
Votanti e favorevoli: 20
Astenuti: 4 (Bortot, Ferraris, Fontana Carmela, Venturella)
Il Consiglio approva.
