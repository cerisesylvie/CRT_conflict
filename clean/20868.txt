Classificazione
ARTIGIANATO
INDUSTRIA



Oggetto del Consiglio n. 898 del 20 ottobre 2004 - Resoconto
OGGETTO N. 898/XII - Approvazione, ai sensi dell'articolo 2
della l.r. n. 6/2003, del Programma triennale 2004/2006 per lo
sviluppo dell'industria e dell'artigianato.
Il Consiglio
Richiamato l'articolo 2 della legge regionale 31 marzo 2003,
n. 6 "Interventi regionali per lo sviluppo delle imprese
industriali e artigiane", che prevede l'approvazione da parte
regionale del programma triennale per lo sviluppo dell'industria e
dell'artigianato;
Rilevato che, in sintonia con gli obiettivi programmatici
comunitari, nazionali e regionali, gli uffici competenti hanno
predisposto la proposta di programma in questione, per il triennio
2004/2006, che può essere così sintetizzata:
- individuazione delle linee guida per la redazione del
programma e loro sintonia con le politiche di sviluppo già
adottate;
- presentazione del quadro di riferimento: Europa, Italia e
Valle d'Aosta;
- sintesi sullo stato dell'economia regionale e della sua
proiezione nel breve e nel medio periodo;
- analisi delle attese degli attori socioeconomici;
- individuazione degli obiettivi e delle strategie;
- articolazione del programma in assi, misure e
azioni;
- presentazione delle azioni da attivare nel triennio di
riferimento, stima delle risorse necessarie, coordinamento con
altre azioni, modalità e tempi per la loro valutazione.
Tenuto conto che la proposta di programma è stata concordata
con le parti sociali nell'ambito del tavolo di concertazione del
Patto per lo Sviluppo della Valle d'Aosta;
Sottolineato che la proposta di programma in questione tiene
conto dell'esigenza di realizzare alcune azioni che di fatto sono
precondizioni per l'attuazione di una piena programmazione della
politica industriale e artigianale (Osservatorio socio economico,
sviluppo del sistema impresa);
Visto l'articolo 2 della legge regionale 31 marzo 2003, n. 6
"Interventi regionali per lo sviluppo delle imprese industriali e
artigiane";
Richiamata la deliberazione della Giunta regionale n. 5016 in
data 30 dicembre 2003 concernente l'approvazione del bilancio di
gestione per il triennio 2004/2006 con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole di legittimità rilasciato dal
Direttore del Segretariato per la concertazione nell'ambito
dell'Assessorato attività produttive e politiche del lavoro, ai
sensi del combinato disposto degli articoli 13, comma 1, lettera e)
e 59, comma 2, della legge regionale 23 ottobre 1995, n. 45, sulla
presente deliberazione;
Visto il parere della IV Commissione consiliare
permanente;
Visto il parere del Consiglio permanente degli Enti
locali;
Delibera
di approvare l'allegato Programma triennale per lo sviluppo
dell'industria e dell'artigianato, 2004/2006.
Allegato
(Omissis)
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Dopo le foche approda in Consiglio anche
il Piano per le attività produttive ed è un piano redatto in
applicazione della legge n. 6, che prevede un metodo di approccio
basato sulla programmazione, il monitoraggio e la valutazione degli
interventi che vengono fatti. Siamo alla prima stesura di tale
programma e quindi il programma che verrà proposto deve tener conto
di questo fatto. Viviamo un momento caratterizzato da forti
cambiamenti dovuti allo sviluppo dei mercati asiatici, da un forte
avanzamento della globalizzazione, da elementi di instabilità a
livello internazionale, ma credo che, in un mercato globale che
mette in crisi intere aree produttive, bisogna cogliere anche le
opportunità offerte in questo contesto. Credo che viviamo un
momento che porterà a forti cambiamenti, e che soprattutto questi
forti cambiamenti debbano essere governati, quindi, da questo punto
di vista, ritengo che nel settore industriale, ma anche in altri
settori economici della nostra Regione, viviamo dei momenti che non
sono normali. Tale programma è stato esaminato con questa
consapevolezza: è necessario un ripensamento (parlo soprattutto del
modello industriale).
L'industria è uno dei settori più sensibili all'andamento
dell'economia mondiale; nel nostro Paese viviamo un periodo di
crescita vicino allo zero, abbiamo una perdita del "sistema Italia"
in termini di competitività, abbiamo pochi brevetti, non si fa
molta ricerca, l'innovazione è scarsa, vi sono degli andamenti
esogeni, come ricordavo prima: pensiamo al costo delle materie
prime e al petrolio che è andato al di là dei 50 $ al barile, alla
crisi di interi settori produttivi nazionali che avevano un forte
peso sull'industrializzazione regionale, alla crisi della "FIAT" e
della "Olivetti". Credo che un momento di difficoltà come questo
non ci deve indurre ad abbandonare l'industria, ma bisogna semmai
ripensare il modello di sviluppo del settore industriale della
nostra Regione, occorre pensare ad un suo riposizionamento; il
ruolo dell'industria in termini di occupazione, di produzione di
valore aggiunto, di produzione di elementi culturali e di modelli
organizzativi... credo sia un elemento importante nella nostra
Regione. Ora, la competitività di un sistema si basa
sull'innovazione e sulla ricerca, sulle infrastrutture, su un
contesto territoriale in cui il ruolo della pubblica
amministrazione è molto importante sul piano dei servizi, delle
normative, delle incentivazioni e delle internazionalizzazioni. In
tale contesto il programma e l'elaborazione che si è fatta intorno
a questo programma intendono puntare al mantenimento di una forte
identità collettiva regionale, alla ricerca di una forte coesione
interna della Regione perché, se vi è un "sistema Valle d'Aosta"
coeso, forte, è in grado di presentarsi all'esterno come attore
unitario. Credo che nessun sistema locale, e soprattutto una
regione delle nostre dimensioni, può considerarsi autosufficiente,
solo un attivo interscambio con l'esterno può garantire vitalità e
sviluppo. Se è vero che l'identità regionale ha radici e componenti
storiche e culturali, è altrettanto vero che le componenti
culturali e dell'identità collettiva sono destinate all'erosione e
al deterioramento se non sono sostenute da una "robusta" dimensione
economica. È quindi su questo terreno che si è mossa l'elaborazione
del programma, tenendo conto della Valle d'Aosta come di un sistema
in cui i diversi soggetti istituzionali, economici e sociali devono
interagire.
Per quanto riguarda l'industria manifatturiera, non vi è solo il
rischio di declino, cioè di deindustrializzazione e di riduzione di
produzione e di occupazione, ma vi è anche il rischio di un ritardo
nel settore ad alto contenuto tecnologico in termini sia di
presenza che di efficienza e di trovarci in una situazione in cui i
punti di eccellenza rischiano di essere pochi e poco
considerati.
Gli elementi di debolezza dell'industria valdostana hanno radici
lontane e radici prossime: le prime sono legate alla prima
industrializzazione pesante e alla successiva crisi degli anni '80,
le seconde nei più recenti tentativi di reindustrializzazione
tipicamente nei settori legati all'elettronica e all'informatica,
che si sono scontrati con difficoltà di natura prevalentemente
esogena. In ogni caso, il settore industriale valdostano
contribuisce per circa il 21% al PIL regionale e impiega il 24%
della forza lavoro, quindi è un settore importante. Le imprese che
lavorano nel settore industriale sono circa 3.300; il settore
artigianale realizza in termini di PIL quasi l'8% e occupa circa
9.000 addetti. Nel periodo 1999-2003 l'incidenza degli occupati nel
settore industriale risulta invariata, mentre, per quanto riguarda
il contributo alla produzione, si deve osservare una tendenziale
contrazione, che si spiega quasi esclusivamente derivanti dal
settore delle costruzioni, mentre il ruolo dell'industria
manifatturiera è rimasto invariato. La produzione dell'industria
manifatturiera regionale cresce ad una velocità superiore a quella
registrata dal settore secondario nell'Italia nord-ovest e non
risulta essere molto dissimile dal dato medio nazionale.
I dati ISTAT per il 2003 non sono ancora stati diffusi, vi sono
dati che vengono pubblicati dall'Istituto "Tagliacarte" secondo i
quali l'economia regionale sarebbe cresciuta nel 2003 dello 0,6%,
con un valore aggiunto dell'industria dello 0,2%, mentre a livello
nazionale la dinamica è quella di una crescita dell'economia più
debole di quella valdostana: 0,2% in più nel 2003 con un'incidenza
del valore aggiunto dell'industria che si è ridotta dello 0,4%.
Siamo nel campo degli "zero virgola", non vi sono differenze
abissali, ma indica come il nostro sia un sistema industriale che
sta realizzando delle "performances" non brillanti, ma non possiamo
neanche dire che siamo al tracollo di quel sistema.
Proprio per avere dati precisi sulla situazione, l'Osservatorio
regionale del mercato del lavoro ha realizzato un'indagine nel
2003, poi replicata nel 2004. Questa ricerca presenta dei livelli
di attendibilità molto elevata, considerato che il campione copre
il 90% delle imprese manifatturiere e il 72% degli occupati e
l'errore campionario è al massimo del 5%, con probabilità del
95%... questo per dire che abbiamo fatto un'indagine in cui il
livello di attendibilità è elevato. Avendo effettuato questo tipo
di indagine, è possibile fare anche delle comparazioni rispetto
all'andamento degli anni precedenti. L'indagine conferma che il
momento attraversato dal settore industriale è di difficoltà: non
poteva che essere così e questa conclusione appare più evidente
sotto il profilo dei risultati economici, considerato che circa la
metà degli intervistati denuncerebbe un livello di criticità
importante, mentre sarebbe più contenuto sotto il profilo
occupazionale. In ogni caso, contabilizzando le chiusure di
"Elelys", "Feletti", "Centrale del latte" nel periodo 2001-2004, la
contrazione degli occupati stabili è pari al 5%, cioè circa 280
addetti. Lo studio ha consentito di rilevare come le perdite
occupazionali più importanti hanno riguardato i livelli
professionali inferiori e in termini assoluti la componente
maschile. Per quanto concerne l'andamento occupazionale, teniamo
conto che parliamo di un campione riguardante circa 60 aziende e
6.000 addetti, i settori che hanno avuto "trend" negativi
riguardano l'elaborazione dei prodotti metalliferi e non, la
chimica, la gomma e questo è il settore più "pesante" all'interno
della Regione: sono circa 42% gli occupati di tale settore. Vi sono
andamenti non positivi anche nel settore dell'elettromeccanica e
nel settore manifatturiero tradizionale, mentre appare in crescita
la domanda aggiuntiva in altri settori: ad esempio, nelle altre
industrie manifatturiere vi è una crescita di 76 posti di lavoro,
questi sono i settori in cui si trovano aziende di
telecomunicazioni, vi è una domanda aggiuntiva di lavoro nel
settore dei trasporti e dell'energia. Ci troviamo di fronte a un
quadro in cui il nostro settore tradizionale industriale ha degli
elementi di difficoltà, mentre vi sono dei settori innovativi con
dei "trend" più positivi.
Un altro indicatore è l'andamento della cassa integrazione. Nei
primi 9 mesi dell'anno vi è stata una crescita della cassa
integrazione che si deve alla crescita della cassa integrazione
straordinaria; questa supera le 190 mila ore nel 2004, mentre nel
2003 risultò quasi nulla perché tutte le richieste si concentrarono
negli ultimi 3 mesi del 2003. La gestione invece della cassa
integrazione ordinaria segna nel 2004, rispetto al 2003, una
riduzione dell'8,5% per quanto riguarda l'industria in senso
stretto, mentre cresce per il settore edile. Va ribadito che il
dato INPS sulla cassa integrazione rileva le ore di cassa
integrazione al momento dell'autorizzazione da parte della
commissione che autorizza le integrazioni salariali e non nel
momento di reale utilizzo da parte dell'azienda richiedente, per
cui il dato statistico dell'istituto riflette perfettamente l'iter
amministrativo delle procedure, ma in modo parziale l'effettiva
sostanza del fenomeno. Per avere una lettura corretta della
gestione della cassa straordinaria per gli anni di competenza, è
necessario fare un ulteriore approfondimento e collegarlo all'anno
specifico; di conseguenza, risulta che la cassa integrazione
ordinaria trasformata in lavoratori equivalenti nel 2003 ha
interessato 226 lavoratori nell'intero anno, mentre nei primi 9
mesi del 2004 siamo a 140; pur mancando ancora 3 mesi, il "trend" è
di un minore ricorso alla cassa integrazione ordinaria. Stessa cosa
dicasi per la cassa integrazione straordinaria, nel senso che, a
fronte di una cassa integrazione di 120 addetti nel medesimo
periodo dell'anno passato, nel periodo corrispondente del 2004 ci
troviamo con 56 addetti equivalenti; quindi vi è una riduzione
della cassa integrazione straordinaria.
La situazione, per quanto riguarda la dimensione economica
produttiva degli stabilimenti, vede le imprese preoccupate per il
loro futuro, in quanto solo il 48% delle imprese afferma di avere
il fatturato in crescita. La crisi che interessa il settore
industriale non è attribuibile a un singolo settore, ma riguarda
più comparti economici, quindi si presenta a "geometria variabile".
Una caratteristica dell'impresa industriale valdostana è la forte
dipendenza da decisioni prese lontano dalla Regione, una costante
questa del nostro sistema, insieme a una debole presenza di
imprenditoria locale, quindi la promozione e il rafforzamento
dell'imprenditoria locale si presentano come un obiettivo
fondamentale, però la capacità di attrarre investimenti in un
territorio è possibile solo se si è in presenza di un sistema
industriale "robusto".
Per quanto riguarda la normativa in materia di incentivazione,
nel programma non sono state indicate le leggi in vigore e la loro
erogazione, perché l'obiettivo di tale documento era quello di
andare ad individuare i punti di debolezza e trovare delle
soluzioni in positivo. Per quanto concerne le normative in termini
di incentivazione industriale, la Valle d'Aosta si trova a livello
delle regioni che più hanno innovato in termini di incentivazione
all'impresa, di ricerca di qualità, di politiche del lavoro e di
formazione professionale. Noi abbiamo un elemento importante: il
collegamento del Piano di politica del lavoro con il Programma
delle attività produttive, la predisposizione dei 2 piani si è
sovrapposta ed è stato possibile coordinare le politiche sia di
sviluppo delle attività produttive, sia quelle collegate con le
dinamiche del mercato del lavoro. Il sistema di incentivazione
della Regione ha avuto degli aggiornamenti recentissimi, ottenuti
utilizzando quanto è utilizzabile in una regione con le nostre
caratteristiche. La Regione, nel quinquennio 2000-2004, ha
investito nel settore dell'industria e dell'artigianato per
favorire l'incentivazione agli investimenti quasi 23 milioni di
euro; riguardo alla formazione professionale, ha investito nello
stesso periodo circa 3,4 milioni di euro; per quanto concerne la
ricerca, quasi 21 milioni di euro. Secondo indagini che vengono
svolte da istituti indipendenti, la Valle d'Aosta si caratterizza
per un forte impegno nella ricerca industriale, altrettanto dicasi
per gli interventi riguardanti la qualità e i sistemi di sicurezza
e ambientali, dove nel quinquennio vi sono stati interventi per 3,8
milioni di euro.
Da quanto è emerso da un confronto effettuato con le
associazioni, si può evidenziare che la forte criticità
caratterizzante l'attuale fase industriale riguarda la dimensione
finanziaria delle imprese e la congiuntura. I fattori che sono
maggiormente critici riguardano il mercato, nel senso di un
andamento della domanda molto debole e il costo... l'accesso al
credito e una carenza di servizi alle imprese, in quanto sulla
questione dei servizi alle imprese va detto che non sempre la
disponibilità di servizi viene utilizzata da queste ultime. Una
delle questioni che deve essere risolta è quella di far incontrare
la domanda che vi è di servizi da parte dell'impresa con l'offerta
che viene svolta e realizzata da enti diversi; questo è uno degli
altri elementi di cui il piano si occupa.
I dati occupazionali ci indicano un altro elemento: a fronte di
una leggera riduzione dei livelli occupazionali, vi è stata una
crescita della qualificazione della forza lavoro occupata, cioè le
riduzioni hanno riguardato le fasce professionalmente più basse,
però, sia pure in una fase recessiva, i fabbisogni di manodopera
delle imprese industriali nella Regione ammontano a circa un
migliaio di assunti all'anno, quindi sono 1.000 persone che entrano
nel sistema industriale della Regione. Se si fa una comparazione
con altre regioni dell'arco alpino, dalla Savoia alla Stiria, viene
fuori che nessuna economia regionale può rinunciare - anche quando
come nella nostra realtà ha una forte presenza di attività
turistiche e agricole - ad una "robusta" componente industriale,
soprattutto ad alto valore aggiunto, ma direi che l'esempio di
molti Paesi dell'arco alpino ce lo conferma.
La logica del programma triennale si "svolge" nella direzione di
costruire un contesto dove le imprese possano sviluppare le loro
potenzialità e quindi di partecipare all'individuazione degli
obiettivi e delle priorità. Non a caso un forte peso è stato
assunto dal processo concertativo, in quanto la "costruzione" di
una visione di lungo termine non può corrispondere a una semplice
elencazione sommaria di obiettivi, ma necessita di una
collaborazione fra attori diversi, economici, sociali, politici.
Occorre quindi per il futuro cercare di intervenire per modificare
atteggiamenti che non vanno nella direzione di "fare sistema" ed è
necessario realizzare un progetto partecipato e condiviso che non
sia un formale "omaggio" alla democrazia, ma che nasca dalla
sincera convinzione che i problemi esistono e vanno affrontati. Se
manca l'integrazione fra pubblico e privato, se manca la capacità
delle imprese private di coordinarsi e di collaborare fra di loro,
è necessario creare dei progetti pre-competitivi ed è questa
l'azione che viene svolta da tale programma, che cerca di
realizzare questa dimensione di cooperazione. La dimensione
finanziaria in sé da sola quindi non qualifica un programma,
soprattutto non è attraverso tale dimensione che intendiamo
qualificare questo programma: quello che si vuole fare è innescare
un processo di "costruzione istituzionale", ovvero vogliamo
proporre una visione strategica del piano strategico. Non è un
"bisticcio" di parole, ma vuole essere l'affermazione della
convinzione che, se non vi è una visione strategica condivisa,
diventa difficile realizzare dei piani.
Ormai la letteratura scientifica e il dibattito sul tema della
politica industriale hanno assunto l'idea base che una politica di
"fattori" sia più efficace delle sovvenzioni alle imprese e che i
servizi reali a una classe di operatori siano preferibili all'aiuto
rivolto al singolo operatore, salvo rilevare che l'azione politica
e la domanda degli imprenditori non sempre sono coerenti con queste
premesse; quindi uno degli interventi dell'azione del programma
riguarda la realizzazione di quelli che vengono chiamati "beni
pubblici", cioè formazione, trasferimento tecnologico, credito,
internazionalizzazione, infrastrutture, ricerca. Questa Regione si
è da tempo attrezzata su tale terreno: pensiamo alle questioni
collegate ai costi dell'energia, ai piani di politica del lavoro e
ai POR del Fondo sociale europeo, agli interventi per la ricerca e,
soprattutto, agli interventi nel campo della formazione
professionale, attraverso sia la formazione professionale in senso
stretto, sia il nuovo ruolo che deve avere l'Università della Valle
d'Aosta; pensiamo agli interventi per l'innovazione tecnologica,
alle infrastrutture di tipo materiale (ferrovia), all'introduzione
della banda larga nella nostra regione; vi sono poi interventi - su
cui tornerò - che vedono un forte ruolo della Regione. Ripeto
quindi che è necessario creare sinergie fra i diversi settori
economici, che devono essere finalizzate ad affermare il "prodotto
Valle d'Aosta"; la Valle deve essere in grado di
internazionalizzarsi, ma con una propria identità, con propri
valori ed è puntando su di essi che è in grado di rispondere alle
sfide poste dalla globalizzazione, perché una possibilità di
sviluppo del nostro sistema rispetto a quello dei Paesi emergenti
può derivare solo dalla qualità del prodotto e dei servizi. Questi
sono i temi sui quali si deve consolidare il "sistema Valle
d'Aosta", sapendo che, rispetto alle attività produttive, vi è la
necessità di un intervento sempre meno diretto di incentivazioni...
ma che soprattutto questo intervento diretto sia accompagnato da un
insieme di interventi indiretti riguardanti un clima favorevole
allo sviluppo alle imprese e un efficace sistema di servizi. Tenuto
conto delle difficoltà economiche esistenti in questo periodo di
predisposizione di bilancio, a volte dei servizi efficaci alle
imprese hanno dei costi inferiori e dei risultati migliori di altri
interventi che puntano solo all'incentivazione degli interventi e
degli investimenti. Da tale punto di vista, è necessario fare degli
interventi che all'interno del programma puntino su alcuni aspetti
prioritari, in primo luogo i servizi alle imprese; questo significa
che va ripensato il sistema e le agenzie che attualmente erogano
servizi alle imprese, vuol dire ripensare al ruolo di "Centro
Sviluppo" e della finanziaria regionale. È necessario puntare ad
aggregazioni fra imprese, abbiamo imprese di piccolissime
dimensioni; va perfezionato il sistema di osservazione degli
andamenti economici; va migliorata la qualità del lavoro.
Il programma si articola su obiettivi di carattere generale, che
sono obiettivi di crescita e di sviluppo complessivo della Valle, e
su obiettivi di breve periodo: sono questi gli obiettivi che
vengono indicati all'interno del programma. Il programma definisce
degli assi di intervento riguardanti le infrastrutture, il credito,
l'internazionalizzazione delle imprese, la qualità, lo sviluppo
dell'imprenditoria e l'osservazione degli andamenti economici della
nostra Regione. Rispetto ai diversi assi, si individuano delle
singole azioni, che riguardano l'accesso al credito, il "marketing"
territoriale, lo sviluppo del "sistema imprese", quindi il
raggruppamento e il mettere in sistema le imprese, l'osservatorio e
la semplificazione amministrativa. Il programma ha un obiettivo:
quello di mettere insieme le politiche che sono attuate dalla
pubblica amministrazione con le azioni che vengono sviluppate dalle
imprese e dalle loro associazioni. Le azioni che vengono
individuate sono importanti non tanto per gli obiettivi che si
indicano in termini generali, ma la caratteristica innovativa
prevista nelle azioni del piano riguarda il fatto che si
individuano in modo specifico i connotati dell'azione, cioè cosa
bisogna fare per il credito, per la semplificazione amministrativa
e via dicendo.
Quali sono gli attori che sono coinvolti? Abbiamo un sistema che
si "muove" per linee separate, dobbiamo invece far collaborare i
diversi attori che interagiscono nel sistema economico regionale,
dopodiché è necessaria una quantificazione delle risorse - e questa
è stata fatta - e anche un coordinamento delle iniziative svolte
con iniziative analoghe avviate da altri soggetti sia sul
territorio regionale, sia fuori; infine, occorre fare una verifica
dei risultati per vedere se le cose scritte alla fine si
realizzano.
Il tema della cooperazione e della collaborazione è il "filo
rosso" che attraversa l'intero programma, perché in alcune azioni
deve esserci un coinvolgimento del sistema creditizio con la Camera
di commercio e le imprese; per favorire la presenza sui mercati
esteri, è necessario un coordinamento con l'Università, la Camera
di commercio, "Centro Sviluppo" e "Finaosta"; nel settore del
credito, se pensiamo a "Basilea II" che si realizzerà nei prossimi
anni, vi è necessità di coordinamento e di collaborazione fra
imprese; questo perché un altro elemento, che è quello della forte
frammentazione dell'impresa valdostana, si può risolvere nel
momento in cui anche imprese di settori diversi collaborano fra di
loro. Questa è la logica che sta dietro al piano, dove le
indicazioni di carattere generale sono sicuramente "cose" note, ma
quello che rappresenta un elemento di novità è il metodo con cui si
affronta questo problema, in sostanza si va ad una "messa in rete"
di tutte le opportunità che sono svolte dalla Regione.
Per concludere abbiamo bisogno di avere una visione integrata
dei problemi dello sviluppo, occorre avere la capacità di "fare
sistema", che vuol dire mettere insieme l'Amministrazione
regionale, le associazioni di categoria, la Camera di commercio - a
questo proposito vedo positivamente la conclusione del Consiglio
camerale ieri sera, che, avendo trovato una posizione unitaria
sulla nomina della Giunta camerale, consente di attivare una serie
di questioni, fra cui l'attivazione di un osservatorio
dell'economia regionale che dovrà coordinarsi con la Camera di
commercio -, le organizzazioni sindacali, le agenzie tecniche
locali, l'Università, il terzo settore, tutti gli attori che
interagiscono nella nostra economia.
Dobbiamo lavorare per modificare gli atteggiamenti a breve
termine, in quanto vi è la tendenza in momenti di difficoltà di
cercare di risolvere i problemi da soli: questa strada, che può
sembrare la più semplice, in realtà è la meno produttiva. La
soluzione è quella di mettere insieme tutte le risorse di cui
questa Regione dispone per realizzare degli interventi che sono
sicuramente non molto impegnativi dal punto di vista economico, ma
possono avere forti ricadute sul piano dell'attività di impresa:
penso allo "Sportello unico" che dovrebbe partire dall'anno
prossimo e che è un momento di forte competitività territoriale, lo
stesso vale per i servizi bancari avanzati, che, senza presentare
notevoli costi per la loro messa in campo, possono però avere dei
ritorni importanti per l'impresa.
In sintesi queste sono alcune valutazioni che volevo fare
rispetto a tale programma, un programma che intende essere una
proposta che parte con degli obiettivi, che sono quelli di andare
all'integrazione dei vari attori operanti nel sistema economico
regionale, con una prima risposta alla necessità di programmare
l'attività della Regione, soprattutto di monitorare i risultati e
di attuare quelle pre-condizioni, perché anche qui, se dobbiamo
monitorare l'andamento delle incentivazioni, l'andamento
dell'occupazione, lo sviluppo delle imprese, o abbiamo un
osservatorio in grado di darci dei dati, oppure diventa difficile
avere dei dati sull'andamento della situazione. Mi potete chiedere:
"ma perché non lo avete fatto prima?". È però vero che con tale
progetto si intende andare in questa direzione e rispondere a un
problema che è sicuramente del settore dell'industria e
dell'artigianato, ma che riguarda in modo trasversale tutti i
settori economici della Regione. A fronte di un cambiamento dello
scenario competitivo, quello che si cerca di dare è di attrezzare
questa Regione a mantenere un settore industriale competitivo, un
settore che incontra delle difficoltà, ma ha ancora degli elementi
di forte vitalità al suo interno, un settore che può continuare in
futuro a garantire occupazione e reddito alla Valle d'Aosta.
Si dà atto che dalle ore 18,29 alle ore 18,47 presiede il
Vicepresidente Nicco.
Presidente - Dichiaro aperta la discussione generale.
La parola al Consigliere Comé.
Comé (SA) - Vorrei, dopo il lunghissimo intervento
dell'Assessore, che per una buona parte ci ha dato dei dati,
partire rileggendo invece l'affermazione fatta dal rappresentante
degli artigiani quando è stato audito in commissione, il quale ha
detto: "questo in sé è un buon documento, ma è un documento di
intenti". In effetti, il programma nel suo complesso individua una
serie di misure che si condividono, sono "condizioni" di pensiero
ormai condivise dalla Destra, dalla Sinistra, dai sindacati, dagli
industriali; questo è un testo che sarebbe accolto favorevolmente
ovunque.
Parlando però di programma, avremmo voluto capire di più le
azioni concrete che si vogliono mettere in atto, mentre queste sono
citate solo nelle ultime paginette di tale opuscolo. Leggo dalle
linee guida del programma:
"Si tratta di definire in tutte le
attività produttive e nel complesso dell'economia regionale linee
di sviluppo dinamiche, dove per "dinamismo" non si intende solo
l'intervento di sostegno all'imprenditore in stato di crisi
aziendale, ma che siano immaginabili e realizzabili variazioni o
addirittura inversioni di rotta, che possano coinvolgere il
"sistema impresa""
. Ci pare importante sottolineare
l'affermazione
"inversioni di rotta"
. Nella navigazione
viene effettuata un'inversione di rotta quando ci si accorge che la
linea di percorrenza non può raggiungere la meta prefissata e
l'analisi piuttosto articolata della consistenza strutturale ed
economica del settore industriale e artigianale della Valle d'Aosta
individua i vincoli che da anni ostacolano la crescita e i bisogni
delle imprese e si prende anche atto dei profondi cambiamenti che
hanno investito l'economia regionale negli ultimi anni. Noi abbiamo
evidenziato come sia necessario un cambio di rotta, come sia
indispensabile attuare una politica che incentivi i giovani verso
il mondo del lavoro privato e che si accresca la cultura di
impresa, a scapito invece di una visione ormai consolidata - e che
la politica ha favorito - della ricerca della stabilità lavorativa
che viene considerata esclusivamente negli enti pubblici o enti e
società collegate al pubblico.
Certamente noi dovremo nei prossimi anni affrontare dei momenti
difficili, perché nei prossimi anni andremo incontro a tagli
considerevoli sui finanziamenti provenienti dall'Europa a beneficio
dei nuovi Stati entrati nell'Unione da poco e se non avremo la
capacità di consolidare e rilanciare un sistema competitivo che
dovrà inevitabilmente "reggersi sulle proprie gambe" e che non
potrà più alimentarsi con gli aiuti finanziari esterni...
l'Assessore ha detto che il Programma triennale delle attività
produttive deve "agire" con interventi diretti all'incentivazione
degli investimenti, all'innovazione tecnologica, alla ricerca
rivolta alle aziende, agire su diversi piani, essendoci nella
nostra Regione misure - fra l'altro, l'Assessore ha detto che noi,
rispetto ad altre regioni, diamo dei contributi maggiori -, se non
ottimali, certamente adeguate per gli investimenti, per la qualità,
per la ricerca, per l'innovazione, quindi sembrano esserci le
condizioni ideali per un discreto sviluppo industriale; invece noi
registriamo che sono poche le persone che investono e certo in
maniera inferiore rispetto ad altre zone italiane.
Dobbiamo allora iniziare a capire perché questa mancanza di
sviluppo, quali sono le criticità rispetto alle attuali
opportunità; forse le misure che stiamo proponendo e che da anni
finanziamo non vanno nella direzione voluta, ecco quindi una
necessaria inversione di rotta. Uno dei punti critici, sollevato da
tutte le categorie economiche, che ostacola maggiormente l'impresa
è l'eccessiva burocrazia che invade il nostro sistema; vorrei
citare il risultato di un'indagine svolta pochi mesi fa su un
campione di 104 nazioni. Nell'indagine venivano coinvolte le
imprese industriali e artigianali e veniva loro chiesto quali erano
gli aspetti di maggiore criticità che impedivano il rilancio
dell'economia. La burocrazia è stata da tutti considerata la
barriera più pesante da sopportare, seguita dalla pressione
fiscale, e l'Italia in questa indagine si è collocata al 103°
posto. Ora, questo fa sicuramente pensare, però noi dobbiamo
evidenziare che, purtroppo, vi sono aziende valdostane che stanno
abbandonando la Valle e preferiscono installare la loro sede in
Italia: preferiscono installare la loro sede al 103° posto
abbandonando la nostra Regione. Sono ormai anni che noi parliamo di
semplificazione, ma ritengo sia necessario impegnare maggiori
energie per attuare una serie politica di semplificazione che vada
verso non solo una riduzione normativa, ma anche verso una
semplificazione e riduzione degli uffici da contattare, ridurre i
costi con procedure semplificate, ridurre soprattutto i tempi di
risposta agli interlocutori. Dobbiamo rilevare che nel quadro delle
azioni da attivare, a pagina 47, nell'ultimo codice in fondo che
riguarda la semplificazione amministrativa, non sono stati
impegnati fondi né per quest'anno, né per quelli successivi;
vorremmo capire dall'Assessore cosa intende fare rispetto a questa
questione. Gli artigiani e gli industriali stanno perdendo troppo
tempo per istruire le pratiche e hanno dei tempi troppo lunghi per
ricevere le risposte. Forse è giunto veramente il momento di
attivare un'analisi sulla funzione di diversi apparati e strutture
regionali e pararegionali, che giocano spesso la stessa partita
nello stesso campo con lo stesso pubblico, creando poco entusiasmo,
e rischiano di far perdere quote di abbonamenti. Nel programma poi
si fa riferimento ad attori che oggi vedono una possibilità
operativa molto modesta, se non addirittura nulla.
Si parla della Camera di commercio, pare di cogliere a tutti
come questa non sia supportata con convinzione e rischi di
diventare un ulteriore "carrozzone". Se veramente crediamo in
questo organismo, mettiamolo in condizione di essere operativo,
altrimenti senza esitazioni riportiamo le cose come erano. Dobbiamo
constatare che, purtroppo, corriamo il rischio di dare ragione a
chi, all'atto dell'approvazione della legge istitutiva della
Camera, già preannunciava la costituzione di un ulteriore
"carrozzone". Mentre le Camere di commercio di Torino e Milano
stanno concretizzando un grande polo finanziario nel nord-ovest e
che rischia di tagliare fuori la Valle d'Aosta, qui da mesi
facciamo riunioni su riunioni per decidere ora chi è il Presidente
della Camera, ora chi è il vice, il numero della composizione della
Giunta che dovrà gratificare un po' tutti. I problemi reali della
nostra economia invece possono aspettare.
Vorrei poi fare alcune riflessioni sulle azioni, sulle misure
che sono proposte in questo documento e riguardano in modo
particolare la parte che analizza le infrastrutture. Qui si parla
di realizzazione di immobili destinati ad ospitare attività
produttive e centri di servizio all'interno dell'"area Espace" ed
altri interventi di recupero, ove utili e convenienti, del
patrimonio esistente ma, prima di inoltrarci su altri interventi di
recupero, direi di soffermarci su quello che è l'utilizzo
dell'"area Espace". La "zona Espace" con le regole attuali non
funziona, non lo diciamo noi, lo dice l'attuale "occupazione"
dell'area; lei, Assessore, spesso parla di popolamento dell'area,
ma qui l'unico aumento di popolazione che abbiamo visto in
quell'area è quello delle caprette che avevo già citato allora. In
diverse condizioni sicuramente quell'area sarebbe già occupata,
quindi perché non pensare di instaurare un rapporto diverso con i
soggetti che fanno richieste, con gli industriali o artigiani che
presentano la domanda? Dobbiamo chiederci: ma lo scopo della
Regione è quello di diventare un'agenzia di affitto, oppure è
quello di costruire dei capannoni che permettano il rilancio
dell'economia, con incremento di lavoro e occupazione? Si dovrebbe
pensare ad una tariffa di affitto diverso rispetto all'attuale,
oppure iniziare a pensare anche alla vendita delle superfici.
Vorrei soffermarmi su quello che è un altro punto che vediamo
nelle infrastrutture che mancano. Si parla - e condivido pienamente
- di tutta l'infrastrutturazione tecnologica avanzata, quindi rete
telematica, banda larga, tutto condivisibile; qui mi pare invece di
cogliere che manca una programmazione di miglioramento
infrastrutturale delle ferrovie. Fra 2 anni avremo l'inaugurazione
della tratta dell'alta velocità fra Torino e Milano e sappiamo che
vi sono le città come Genova e Venezia che si stanno attivando per
migliorare i loro collegamenti, ma noi non puntiamo assolutamente
sull'incentivazione di queste infrastrutture. Forse conviene
mettere dei livelli di priorità, questo è uno di quelli,
tralasciando forse l'Aosta-Martigny, che potrebbe essere
posizionata all'ultimo livello di intervento, altrimenti corriamo
il rischio di essere isolati completamente dal resto d'Italia.
Un altro punto su cui mi voglio soffermare è sul credito e qui
vorrei sollevare un pensiero che il nostro gruppo porta avanti da
anni: quello del ruolo del credito di "Finaosta", che deve essere
riportata alle sue origini, se vogliamo che la "Finaosta" sia o
continui ad essere una banca vera e propria, e non vogliamo puntare
ad una banca d'affari, quindi non dare i soldi a chi si presenta a
"Finaosta" e dà delle garanzie di fronte a dei progetti, a degli
interventi che possono essere estremamente discutibili e che nel
giro di alcuni anni si dimostrano fallimentari. Noi invece dobbiamo
dare dei finanziamenti a dei progetti validi e la "Finaosta" deve
anche lei partecipare al rischio di impresa, non può essere una
banca che può finanziare solo chi dà le ampie garanzie
finanziarie.
L'ultimo punto è sull'internazionalizzazione. Qui si parla della
redazione del programma annuale di attività diretta all'attuazione
delle seguenti iniziative: elaborazione di studi e ricerche di
mercato con particolare riferimento alle indagini conoscitive sui
canali più efficaci di penetrazione nei diversi Paesi. Tutto
condivisibile e necessario, ma quali sono i prodotti che vogliamo
internazionalizzare? Penso che l'unico prodotto che abbiamo da
poter internazionalizzare è il turismo, per il resto non abbiamo
delle grandi opere da pubblicizzare all'esterno; questo è il nostro
pensiero sul programma che, come ho detto all'inizio, avremmo
preferito avesse meno parte filosofica e fosse più basato su delle
azioni concrete.
Si dà atto che dalle ore 18,47 riassume la presidenza il
Presidente Perron.
Président - La parole au Conseiller Tibaldi.
Tibaldi (CdL) - Direi che l'esame del programma in attuazione
della legge regionale del 2003 consente di fare il punto sulla
situazione industriale in Valle d'Aosta, come ci pare abbia già
fatto lo stesso Assessore, illustrando e anticipando le linee
contenute nel programma. Penso vi siano alcune condivisioni da un
punto di vista analitico sulla questione industriale in Valle
d'Aosta, la prima delle quali, su cui vi è una sostanziale analogia
di analisi, è che vi sono fattori congiunturali che hanno
trascinato la nostra economia, in particolare l'industria di cui
oggi si parla, in una situazione di sostanziale stagnazione.
Fattori congiunturali che investono anche la piccola Valle d'Aosta,
cioè dal globo questa ventata critica si propaga fino alle nostre
lande montane e crea dei disagi che si ripercuotono in termini di
concorrenza agguerrita da parte di aziende residenti fuori Valle e
che tolgono spazi di mercato e quindi prospettive di sviluppo e di
occupazione a svantaggio delle nostre imprese. Vi è un aumento del
costo delle materie prime, come è stato sottolineato, cioè vi è un
insieme di elementi che hanno condizionato negativamente le
prospettive economiche della nostra Regione; condizioni negative
che peraltro insistono anche sul resto del Paese e anche su buona
parte dell'Europa occidentale industrializzata.
Veniamo adesso alla nostra piccola Valle d'Aosta. Nel consueto
esame che fa la Banca d'Italia sulla salute dell'economia nostrana,
si nota che in Valle d'Aosta continua a calare il PIL a causa del
negativo andamento del settore industriale, questo è quanto
sostiene la relazione sull'andamento nel 2003, ma non mi sembra vi
siano sensibili variazioni rispetto allo scorso anno facendo
riferimento a quest'anno. Vi sono altre stime riguardanti il PIL
regionale che lo vedono diminuito dello 0,9% fra il 2003 e il 2002
e la persistenza di un quadro congiunturale sfavorevole e che
naturalmente va a colpire prevalentemente il comparto
manifatturiero. Dopo una sensibile crescita nel 2001 e nel 2002,
nel 2003 l'attività del comparto industriale è rallentata e in
particolare è stato penalizzato il comparto edile. Sono effetti che
si ripercuotono sui dati occupazionali, è vero che il dato della
disoccupazione in Valle d'Aosta è grosso modo la metà rispetto a
quello nazionale, ma è altrettanto vero che se a livello nazionale
vi è stata una modesta, ma significativa riduzione della
disoccupazione, in Valle d'Aosta abbiamo visto un aumento in senso
opposto e quindi vuol dire che il numero dei disoccupati è
cresciuto. Questo è dovuto al fatto che vi è un processo di
deindustrializzazione ormai risalente a molti anni addietro,
processo che si sta consumando sotto l'egida di un Assessore di
Sinistra e che, di conseguenza, dovrebbe essere più attento alle
politiche industriali e occupazionali. Anche il suo predecessore
era del suo stesso colore politico, quindi dal 1990 in poi, loro
malgrado, si è verificata un'inversione di tendenza, non proiettata
allo sviluppo, ma alla deindustrializzazione della nostra Regione.
Questo è avvenuto anche in concomitanza con un altro aspetto non di
secondaria importanza, cioè che, secondo un decentramento di poteri
dal centro verso la periferia, le politiche industriali sono ormai
di competenza regionale; la riforma del titolo V della Costituzione
ha attribuito alle regioni delle funzioni e dei poteri che prima
erano attribuiti allo Stato, quindi abbiamo le competenze, abbiamo
le risorse, purtroppo ci mancano i fattori per poter creare il
mercato e soprattutto lo sviluppo in Valle.
Non voglio con questo indicare in lei il colpevole unico di una
situazione, che - ripeto - è condizionata anche da fattori esterni,
ma vi sono anche fragilità strutturali del sistema industriale che
non possono essere negate. Le fragilità strutturali principali sono
dovute al nostro "handicap" geografico, alla nostra distanza dai
grandi corridoi di transito nazionale ed internazionale, alla
distanza dai grandi centri produttivi e di distribuzione delle
merci, fattori che non costituiscono elementi di attrazione per
nuove iniziative imprenditoriali nella nostra Regione; anzi abbiamo
assistito negli ultimi anni ad una tendenza inversa: la "Green
Sport" è un caso attuale, l'Assessore l'ha definita una crisi di
eccesso di crescita, è cresciuta tanto che è stata assorbita da una
multinazionale e, di conseguenza, è destinata a migrare dalla
nostra regione verso altri lidi. Lo stesso però vale di altri
imprenditori come "Eurotravel", vale per imprenditori che stanno
organizzando altrove le loro attività, ricordo Enrietti di
"Thermoplay" a Pont-Saint-Martin che da tempo sta attendendo la
possibilità di espandere la propria attività produttiva e di
aumentare i profili occupazionali, ma ad oggi - complice la
burocrazia o la politica, qui vi è un "mix" di situazioni
sfavorevoli - infruttuosamente.
Vi sono quindi delle preoccupazioni, da parte anche dei
sindacati si è accusato l'Assessorato dell'industria di scarsa
reattività a fronte dei problemi che si stanno manifestando con una
certa frequenza. "Scarsa reattività" che, se non è personalizzabile
nella figura dell'Assessore, è ascrivibile a una Giunta, che ha
delle competenze per operare scelte politiche che possono essere
elaborate, condivise, attuate; scelte che in realtà mancano. Se
vogliamo poi passare "à vol d'oiseau"
sulla situazione
industriale valdostana, abbiamo tutta una serie di dati e di
situazioni che si riferiscono proprio al 2004: la "Tecdis" di
Châtillon, che occupa circa 300 dipendenti, oggi monitorata da una
"task force", nella speranza che vi siano accordi internazionali di
grande livello, che possano salvarla dalla situazione critica nella
quale è precipitata da 2 anni a questa parte; nell'"area Akerlund"
di Pont-Saint-Martin si sta cercando da tempo una nuova attività
imprenditoriale che sostituisca la defunta "Akerlund"; il 2004 si è
aperto con due situazioni critiche: quella della "Zincocelere"
sempre a Pont-Saint-Martin, che rischiava di chiudere a maggio,
adesso al suo posto è subentrata la "CST Net", un gruppo che ha
acquistato l'azienda e che dovrebbe aver ricollocato 80 persone su
120 con contratti a termine; la "Feletti", un marchio storico per
la Valle d'Aosta, che ha "chiuso i battenti" sembra
definitivamente, diverse aste sono andate deserte e se l'asta che è
programmata per fine mese sarà anch'essa infruttuosa, penso che le
speranze si riducano ulteriormente. Abbiamo assistito al fallimento
della "Metallurgiche Balzano" di Verrès, della "Piemonte
Costruzioni" di Issogne, questo tutto nel 2004. Nel 2003 è uscita
di scena la "Bertolini", che ha optato per Desenzano del Garda,
perché ha ritenuto la Valle d'Aosta poco appetibile da un punto di
vista imprenditoriale e logistico, la "Green Sport" di cui ho già
parlato, e aree come l'"Espace Aosta" o l'"ex area Saiform" di
Arnad, che stanno cercando con notevole difficoltà una lenta
riconversione; questo è il quadro sull'industria valdostana, un
quadro che non mi sembra all'insegna della positività o
dell'ottimismo.
Dalle parole dell'Assessore ho colto una notevole prudenza, che
penso sia d'obbligo per chiunque debba sedere sulla sua poltrona. A
questo quadro industriale si aggiunge anche il settore
dell'edilizia, che è in forte crisi; terminata la "bolla" del
post-alluvione, che ha visto durante la fase della ricostruzione un
certo rilancio di numerose aziende collegate al sistema edilizio e
al suo indotto, quindi ha visto coinvolgere diverse aziende
valdostane, adesso si sta afflosciando tale periodo di furore e
un'azienda su due nel settore edile sta patendo le conseguenze di
una crisi alquanto grave. Dagli imprenditori edili arriva una
pressante richiesta di una revisione delle norme
sull'aggiudicazione degli appalti, visto che in questa fase
mediamente 3 appalti su 4 vengono aggiudicati ad aziende non
valdostane. In compenso nel settore dell'edilizia assistiamo ad
incarichi professionali prodigiosi, reiterati; questo non è il suo
caso, ma riguarda il collega che le siede accanto al quale
probabilmente conviene far finta di non sentire.
Veniamo al piano che oggi lei ci propone: è un piano che è fatto
con una certa meticolosità da un punto di vista analitico dello
scenario economico valdostano, con una certa attenzione, è ricco di
citazioni e di interventi effettuati anche da autorevoli esponenti
ed osservatori del nostro sistema economico locale. È un piano che
è molto "condito" di burocrazia, è un piano che, come ha detto
qualcuno che mi ha preceduto, è viziato di eccesso di burocrazia ed
è purtroppo forse il problema principale, denunciato a chiare
lettere penso dalla maggior parte degli imprenditori oggi operanti
in Valle d'Aosta. Nonostante tutti gli sforzi fatti sia a livello
legislativo che amministrativo che politico da parte di questa
Regione, la burocrazia rimane il problema che "invischia" tutto il
sistema economico e nelle more della burocrazia, costituita da
carte e da tempi piuttosto lunghi, finiscono le imprese, in
particolare quelle di minore dimensione, quelle che non hanno
strutture organizzate per relazionarsi quotidianamente con i
pubblici uffici e che devono partire le conseguenze dei ritardi o
delle procedure che sono inutili, per non dire dannose in certi
casi. Cosa si propone? Lei probabilmente la intenderà come
giustificazione, dicendo: "ho dato adempimento alla legge n. 6, che
prevedeva la redazione di un programma, io vi porto un programma
suddiviso in settori di intervento", che lei poi ha classificato in
più punti. È un piano che istituisce paradossalmente l'ennesimo
osservatorio: siamo a quota 12 osservatori nella nostra Regione. È
vero che vi è una tendenza abbastanza diffusa nelle regioni
italiane di istituire osservatori, quindi, facendo una rassegna di
carattere comparato, si vede che le regioni pullulano di
osservatori, non quelli astronomici che sono effettivamente utili,
ma osservatori di diverso tipo, come quello che oggi l'Assessore ci
propone di istituire. Insieme agli osservatori di natura economica
che ci sono nel settore del turismo e del commercio, o della
formazione, o delle politiche del lavoro, oggi si istituisce
l'ennesimo punto di osservazione. Speriamo che questi "pulpiti" di
osservazione si traducano in un domani in qualcosa di efficace,
perché, per esempio a livello di turismo e di commercio, tale
osservatorio finora non ha prodotto risultati considerevoli, non
dico strabilianti, ma almeno considerevoli, perché non ci risulta
che vi siano atti o testimonianze utili, a livello anche di
indicazioni programmatiche, che siano arrivate da enti di questo
tipo. Lei ci propone l'ennesimo osservatorio in Valle, che si
affianca ad altri enti che dovrebbero presidiare utilmente il
settore dell'economia. Qui abbiamo il "Centro sviluppo", lo
"Sportello per le imprese", che dovrebbe vedere la luce il 1°
gennaio 2005, la "Camera delle attività produttive", che stenta a
nascere perché non è ben recepita da tutti, forse vi è qualche
Assessore che si è reso conto che la Camera può essere un ente che
toglie potere a qualche Assessore. Vi sono poi altri enti che
presidiano l'economia, addirittura la invadono come "Finaosta" e le
sue derivazioni ("Aosta factor"...).
L'economia nostrana è controllata da enti che, se effettivamente
funzionassero secondo gli obiettivi o le finalità per le quali sono
stati istituiti, il nostro potrebbe essere un modello perfetto;
purtroppo così non funziona, perché la pratica è diversa dalla
grammatica e allora oggi ci cimentiamo in nuove evoluzioni come
quella del "marketing" territoriale, doveroso, per carità, se
vogliamo aumentare la capacità di attrazione della nostra Regione,
prossima allo zero, per le imprese esterne verso la Valle d'Aosta.
Lei dice: "è difficile, se un sistema industriale è debole, che vi
siano nuove imprese" ed è vero; noi dobbiamo però cercare di
rafforzare questo sistema che è da più anni in preda a una
fragilità strutturale che penalizza gli imprenditori. Gli stessi
vertici degli industriali - cito il Sig. Bordon, che è stato
invitato in IV Commissione, il Sig. Biazzetti, per gli artigiani,
il Sig. Jacquin, per gli edili - hanno un motivo che è lo stesso:
"basta chiacchiere, facciamo qualcosa, siamo stufi di essere
consultati dai consulenti incaricati dal Palazzo che ci chiedono
cosa dobbiamo dire ai politici". È una dichiarazione grave, però vi
è stata una perfetta concordia nel dire: "siamo stufi di parole!".
Parole anche belle come quelle che sono scritte su questa
relazione, ma pur sempre parole che alla fine rischiano di essere
un alibi per l'Assessore che dice: "ho ottemperato alla legge n.
6/2003", e rischiano di essere un nulla per coloro che ogni giorno
devono far fronte all'aggressività del mercato globale, all'aumento
delle materie prime, alla burocrazia che non diminuisce neanche
nella nostra Regione, a tutte quelle difficoltà che le aziende nei
diversi settori devono affrontare quotidianamente. Adesso vi sono
nuove formule, lei parla di "marketing" territoriale; va bene,
facciamo il "marketing" territoriale, vediamo se riusciamo a dare
un nuovo "appeal", come l'"Espace Aosta", che è stata oggetto di
una profonda riconversione anche in termini di impegni finanziari.
Vogliamo sperare che un domani lì nasca quel "cluster" di imprese,
quel "grappolo" di imprese in un'area territorialmente promettente,
cioè che vengano selezionati quegli imprenditori che possono creare
ulteriore valore aggiunto in termini di sviluppo e occupazione di
cui ha bisogno la nostra Regione.
Siamo concordi che la ricerca sia uno degli aspetti fondamentali
per anticipare lo sviluppo; si può anche fare l'esempio del centro
"Dora", che è un esempio di centro che funziona, però non basta. Vi
sono numerose risorse che vengono indirizzate alla ricerca o,
meglio, per l'innovazione dei processi produttivi e dei prodotti,
che non hanno generato i risultati auspicati. In realtà sotto il
termine "ricerca" sono stati erogati finanziamenti che non sappiamo
bene per quale finalità precisa siano stati utilizzati; lo stesso
discorso vale per la formazione. Cosa consigliamo? Nessuno di noi
ha una "ricetta" immediata per creare un'inversione di tendenza,
come peraltro analogo problema penso abbiano a livello nazionale o
in altri Stati, però ci sentiamo di suggerire dei correttivi che
potrebbero essere intrapresi senza dispendio di grandi risorse e
con un utilizzo responsabile di "atouts" che già possediamo.
Dobbiamo riuscire a coniugare le logiche della globalizzazione,
che è un fattore negativo, con la specializzazione e valorizzazione
del locale; è un'impresa ardua e difficile, ma a questo punto come
si può andare in quella direzione? Ci sentiamo di dare 5 consigli
che non traduciamo in emendamenti, perché dovremmo stravolgere un
testo che ha una grande parte narrativa e analitica, che è anche
condivisibile perché è l'analisi dell'esistente, dovremmo cambiare
gli "assi" che voi proponete, perché la sintesi di questo programma
sta a pagina 47, dove stanziate delle risorse che possono essere
anche ad una prima lettura risibili come entità - in totale 1,4
milione di euro -, ma che potrebbero essere sufficienti per
realizzare gli obiettivi prefissati, quindi non è un problema di
carenza di risorse, ma di strategie da adottare. Ecco i consigli o,
meglio, le strade che dovrebbero essere intraprese: la prima,
bisogna favorire l'iniziativa privata in questa Regione che è
mortificata regolarmente, riducendo progressivamente la presenza
ingombrante della Regione e dei suoi apparati nell'economia, noi lo
diciamo da diverso tempo e adesso si stanno aggregando alle nostre
voci quelle degli imprenditori, non crediamo che la proliferazione
di apparati pubblici o società a partecipazione pubblica sia
propedeutica ad una ricostituzione di un sistema economico
valdostano che è molto debole; la seconda, la Regione deve
smetterla di selezionare gli attori privati che preferisce, non può
facendo una selezione o per simpatia, o per convenienza scegliere
gli uni a scapito degli altri: è il mercato che deve scegliere i
migliori, sono le offerte dei prodotti e dei servizi che devono
essere premiate. Non è la Regione che promuove "INVA" e mortifica
aziende che nel settore della telematica qui sono nate e subito
morte, perché "INVA" ha occupato tutto il mercato. Questo non è
fare impresa, perché si rafforza un ente, ma si decide di
distruggere tante iniziative private che potevano essere coinvolte
nei servizi che regolarmente può erogare la pubblica
amministrazione. Vi è infatti un clima di frustrazione in molti
imprenditori oggi, ripeto: prima la Regione ingombrante, poi la
Regione che seleziona gli imprenditori che preferisce crea uno
squilibrio a livello di mercato estremamente grave. Ho visto una
recente deliberazione adottata dall'Assessore Marguerettaz, che è
super Assessore alle partecipazioni pubbliche - penso sia un
Assessorato anacronistico non esistente da altre parti d'Italia
perché, se altrove si va verso una logica di privatizzazione, qui
si va verso la regionalizzazione a tutto campo -, con cui si
propone una forma di pre-accordo con la "RAI" per la tivù digitale
terreste; anche qui pubblico con pubblico, si disconosce
l'esistenza del privato. Lo cito come esempio negativo, cioè anche
in quel settore vi è il pubblico che invade e occupa e naturalmente
crea delle limitazioni a livello di mercato notevoli in capo ad
altri soggetti privati.
Terzo punto: il "Patto per lo sviluppo" è inattuato e ormai
obsoleto, è necessario rielaborarne un altro.
Quarto punto: vi è un'abbondanza di progetti comunitari che
nella maggior parte dei casi sono un "bluff" e che altro non
servono se non come autoreferenza dei burocrati regionali che li
promuovono, perché non ci sembra che le imprese ne abbiamo tratto
grandi benefici. Bisogna orientare meglio la programmazione
dell'utilizzo dei fondi comunitari, è inutile dire che la Valle
d'Aosta è la prima ad utilizzare i soldi comunitari, almeno
utilizziamoli bene!
Quinto punto: la politica deve avere il coraggio di attuare
delle scelte strategiche e soprattutto di assumersi delle
responsabilità. Mi rivolgo non solo all'Assessore Ferraris, ma
anche ai suoi colleghi di Giunta; non deve delegare tutto ai
burocrati o ai consulenti che sono chiamati a supportare l'azione
amministrativa. Qui si sta facendo amministrazione ad opera di
burocrati, ma non si operano scelte politiche. È inammissibile che
un caso come la "Thermoplay" sia bloccato dalla burocrazia, per noi
è il caso emblematico dell'anno, è il "tapiro" dell'anno, non
"Thermoplay", ma la mancata attuazione di un progetto
imprenditoriale, perché una legge non lo permette, perché gli
uffici hanno fatto obiezioni... Assessore, basta con la burocrazia
che è ostacolo della politica. Qui voi non state facendo scelte
politiche, siete solo dei super dirigenti che governano i vari
dicasteri, ma non siete coloro che hanno delle responsabilità di
governo. Vi chiamate "Assessori" ma, in realtà, siete dei super
burocrati e penso che qualcuno convenga con questa osservazione, ma
non purtroppo per voi, purtroppo per gli operatori economici
valdostani e in molti casi anche i cittadini valdostani.
Président - La parole au Conseiller Curtaz.
Curtaz (Arc-VA) - Il mio intervento sarà più breve di quelli che
mi hanno preceduto, mi limiterò a fare alcune osservazioni di
carattere generale, anche perché credo che molte delle questioni
fin qui affrontate dai colleghi siano condivisibili in un'ottica di
opposizione costruttiva al piano presentato dal Governo regionale.
Credo che la prima domanda politica che ci si deve chiedere quando
si affronta un piano industriale sia quella classica che ci si pone
in Valle d'Aosta tutte le volte che si affronta il problema
economico: industria in Valle d'Aosta sì, industria in Valle
d'Aosta no? Rispondiamo: industria in Valle d'Aosta sì, perché
riteniamo sia importante avere un settore economico secondario che
garantisce un certo livello di occupazione, che garantisce quella
pluralità di offerta economica fondamentale per garantire un certo
equilibrio. Sono piuttosto preoccupato quando sento qualche altro
interlocutore sostenere che invece la Valle d'Aosta dovrebbe vivere
esclusivamente di turismo e di agricoltura in funzione del turismo,
mi sembra un'utopia anche piuttosto pericolosa, perché
significherebbe, in casi di particolare difficoltà nell'ambito
turistico, trovarsi scoperti in maniera significativa; invece
vediamo che oggi, pur con tutte le difficoltà del settore
industriale - su cui entrerò un attimo con la seconda osservazione
-, l'industria, e i dati che ha dato l'Assessore all'inizio del suo
lungo intervento sono significativi, ha un ruolo sociale, economico
e finanziario notevole in questa Regione. Il PIL, il numero di
occupati nell'industria e ovviamente nell'artigianato sono
importanti e a questa prima risposta crediamo si debba rispondere:
"sì" a un'industria che abbia le caratteristiche condivisibili
indicate dall'Assessore. Chiaramente non siamo più ai tempi
dell'industria pesante, neppure dell'industria di bassa qualità,
quella di "assemblaggio" come viene chiamata, ma abbiamo bisogno di
un'industria qualificata.
Una seconda riflessione riguarda il quadro economico, perché è
un interessante presupposto per fare poi delle ulteriori
osservazioni. È vero che l'attuale situazione economica valdostana
risente in maniera decisiva della situazione economica italiana,
della situazione economica europea, addirittura della situazione
economica mondiale; eppure qui si avverte un clima economico e
sociale di difficoltà che in altre occasioni pure di crisi e di
congiunture sfavorevoli non si era avvertito, negli ultimi anni
quanto meno. Mi pare che le precedenti congiunture sfavorevoli nel
normale evolversi dei cicli economici avessero trovato in Valle una
risposta forse migliore, può darsi che pure l'Assessore abbia dei
dati per smentire questa mia affermazione, è forse un'impressione,
però l'Assessore mi insegna che a volte in economia l'impressione
così come l'ottimismo, il pessimismo, i sentimenti... giocano un
ruolo importante, perché se tutti abbiamo la percezione di essere
un po' più poveri, che le cose non funzionino bene, che la funzione
incentivante dell'ente pubblico sia venuta meno, questo
atteggiamento psicologico-sociale finisce con l'influenzare
l'economia stessa, questa mi sembra addirittura una banalità. Se è
vero che il quadro dell'industria in Valle non è drammatico, è pur
vero che però non induce all'ottimismo, come peraltro l'Assessore
ha riconosciuto, e valgano per tutti alcuni dati: nell'ultimo
periodo sono fallite quattro aziende, tre aziende sono chiuse,
altre sono in varie difficoltà.
Qualche mese fa in un documento delle organizzazioni sindacali
si faceva riferimento al fatto che in pochi mesi si sono persi
circa 200 posti di lavoro, l'Assessore faceva riferimento
all'utilizzo della cassa integrazione. Nei primi 9 mesi del 2003
non era stata utilizzata la cassa integrazione, mentre nel 2004 vi
è stato un utilizzo di questo strumento di ammortizzazione sociale:
è un ulteriore indicatore che segna una situazione di criticità. Si
ha però l'impressione più generale che non riguarda solo
l'industria, di un'economia "stanca", di un ente pubblico che non
riesce più ad essere di stimolo, con fenomeni anche dal punto di
vista sociale piuttosto preoccupanti, perché se è vero che la
disoccupazione aumenta, ma in termini percentuali abbastanza
modesti, è però vero che sta dilagando il settore del lavoro
precario. Questa per noi è un'emergenza sociale, è un fatto grave,
perché centinaia di giovani non riescono ad avere quel minimo di
sicurezza sociale che consenta loro di fare una vita serena, di
mettere su una famiglia, di acquistare una casa, di fare tutte le
cose che siamo abituati a fare in un sistema sociale avanzato in
cui il benessere medio è piuttosto alto.
In una realtà di questo tipo invece segnaliamo la crescita -
secondo noi negativa - del lavoro precario, che ci fa ragionare in
termini diversi anche sui problemi occupazionali, perché oggi forse
l'emarginazione sociale non passa più solo attraverso la
disoccupazione e la cassa integrazione, ma anche attraverso il
precariato in alcune occasioni drammatico per i lavoratori. Di
fronte a questo quadro ci viene presentato un piano che, per certi
versi, è anche apprezzabile: vi si nota uno sforzo notevole di
approfondimento, di analisi, è un piano di "buone intenzioni" che
andrebbe benissimo per un convegno, perché è un piano che appare
troppo astratto e poco ancorato alla concretezza. Anche laddove
l'Assessore si è sforzato di dire che vi erano delle indicazioni
specifiche in riferimento alle azioni da attivare... è vero che
queste azioni sono indicate, ma si tratta di un indice di cose da
fare. Manca un passo in avanti: quello della scelta delle priorità,
delle indicazioni più concrete, delle soluzioni laddove sono
auspicabili, quindi con queste indicazioni così generiche temiamo
che questo piano rimanga un bel documento di approfondimento, ma
rimanga un piano sulla carta.
Il piano non tiene inoltre sufficientemente conto delle
contraddizioni di fondo circa il ruolo dell'industria privata e
della Regione. Per spiegarmi faccio l'esempio dell'accesso al
credito, che è una delle criticità per le imprese. Si dice in tutti
i documenti regionali che il costo del denaro nella nostra Regione
è più alto che nel resto d'Italia, cosa verissima. Fino a qualche
anno fa si diceva nei documenti ufficiali della Regione - leggi i
bilanci - che il motivo era da ricercare nella carenza di
concorrenzialità fra gli enti di credito. Questa l'ho sempre
ritenuta una valutazione sbagliata, perché Aosta e la Valle d'Aosta
sono piene di sportelli di istituti di credito che si fanno una
concorrenza sfrenata fra di loro, non vi è alcun cartello, non vi è
alcun accordo in frode ai consumatori. Cos'è che determina questo
maggior costo del denaro? È il fatto che gli enti di credito
privati subiscono una concorrenza forte da parte dell'ente pubblico
attraverso la "Finaosta". Come avviene questo meccanismo di
concorrenza? La "Finaosta" eroga dei contributi a tassi agevolati,
quindi il cittadino che vuole accedere al credito, se può, lo fa
attraverso i mutui della "Finaosta" a tassi di favore, questo mi
sembra intuibile, ma tale fatto determina una conseguenza: che gli
sportelli di credito di banche anche esterne operanti in Valle
d'Aosta non riescono più ad investire, come fanno altrove, l'80-90%
del risparmio ricevuto dai cittadini alle imprese o alle famiglie,
ma riescono ad investire solo il 40-50%; ecco allora che su questo
40-50% devono tenere dei tassi mediamente più alti per rendere
l'operatività bancaria sostenibile. Ciò per dire che, di fronte a
delle criticità come questa, bisogna anche rilevare la
contraddizione che, a mio giudizio, è una difficoltà generata dalla
stessa Regione con la sua invadenza economico-finanziaria, perché è
evidente che chi non riesce ad avere accesso al credito pubblico
deve rivolgersi al credito privato e sostenere condizioni per lui
peggiori. Si potrebbero fare altri esempi, ma credo che questo caso
debba farci riflettere come una riflessione più generale vada fatta
sul "modello Valle d'Aosta" a cominciare dal ruolo della
"Finaosta"; ruolo che peraltro è anche antipatico sotto un altro
profilo, perché ci troviamo di fronte al massimo erogatore di
ricchezza pubblica regionale che è sottratto a qualsiasi tipo di
controllo. Nessuno di noi sa cosa fa la "Finaosta", quali politiche
persegue. Si tratta di uno strumento in mano all'Assessore di
turno; mi sembra una cosa discutibile anche perché non permette di
fare quella giusta valutazione sulle politiche aziendali,
economiche e finanziarie da parte di chi dovrebbe intervenire su
queste politiche, "in primis" il Consiglio regionale.
Occorre ripensare agli strumenti, peraltro questa è una cosa che
ha affermato anche l'Assessore. Però l'Assessore non ci ha detto
come, perché il piano individua il problema, ma poi non dà le
soluzioni. Riteniamo quindi in sintesi che questo sia un piano in
cui si è "manifestato" uno sforzo di buone intenzioni, a cui
sottende una filosofia che ci vede anche d'accordo, ma un piano in
cui mancano indicazioni concrete e che, in un'ottica più operativa,
finisce per diventare un quadro piuttosto deludente.
Président - La parole au Conseiller Borre.
Borre (UV) - Assessore, penso che questo piano abbia già avuto
un primo risultato, perché ha provocato un dibattito di più di
un'ora e mezza per 3 intervenuti, quindi il piano ha suscitato
interesse e poi, anche dalle parole del collega Curtaz, è un piano
apprezzato ed interessante. Questa proposta è il risultato di
un'analisi del contesto di riferimento sia regionale, sia nazionale
ed europeo nel breve e medio periodo; soprattutto è un'aggiornata
disamina degli attori socio-economici: sia di quelli di parte
industriale e artigianale, sia di quelli sindacali. In questo senso
appare di rilievo il fatto che il programma sia il risultato di un
confronto nell'ambito del "Patto per lo sviluppo della Valle
d'Aosta"; non meno importante è il fatto che le questioni relative
ai servizi alle imprese e alla semplificazione amministrativa
tengono in evidenza quanto proposto dai rappresentanti del
Consiglio permanente degli enti locali.
Altro elemento di rilievo è dato dal fatto che il programma
proposto ha beneficiato della competenza di esperti in materia di
sviluppo locale; non solo, ma è anche il risultato di una serie di
confronti avviati con diversi attori di realtà territoriali vicine
e similari. Tra i confronti avviati particolarmente importanti
dovrebbero poi risultare quelli concernenti l'osservazione del
territorio e lo sviluppo del "marketing" territoriale e dei
processi di internazionalizzazione. Trattandosi del primo programma
triennale è particolarmente condivisibile la proposta della Giunta
di avviare alcune azioni considerate pre-requisiti essenziali per
la realizzazione di un'efficace politica industriale. In questa
direzione assume particolare rilievo la volontà di istituire un
osservatorio socio-economico e di proseguire nella semplificazione
del rapporto utente-pubblica amministrazione. È evidente come
queste azioni pongano gli enti locali in un ruolo attivo
nell'interesse della comunità valdostana. La proposta ha
volutamente evitato di presentare una sommatoria di tutti gli
interventi diretti previsti dalle diverse norme regionali in
materia di incentivazione: incentivazione agli investimenti, alla
formazione professionale, alla ricerca di qualità; questi sono una
serie di interventi importanti, ma già esistenti, mentre tale
programma aggiunge una serie di azioni volte a favorire la volontà
o, meglio, la necessità dell'impresa valdostana di "fare sistema" e
di potersi consolidare all'esterno.
Pongo l'attenzione su alcune azioni rilevanti in questa
direzione: l'adozione di strategie per favorire e consolidare la
presenza delle imprese sui mercati esteri, la promozione delle
aggregazioni fra imprese finalizzate alla realizzazione di economie
e di collaborazioni, il perfezionamento delle attività di
osservazione delle caratteristiche e delle dinamiche del sistema
delle imprese, il miglioramento del rapporto banche, imprese,
territorio. Si vuole privilegiare la creazione di un sistema di
collaborazione fra pubblico e privato da un lato e fra gli stessi
imprenditori, il rilancio della concertazione appunto, una
concertazione tramite un rafforzato ruolo del "Patto per lo
sviluppo" finalizzata al consolidamento della rete relazionale fra
i diversi attori socio-economici. Questa Regione non può correre il
rischio di isolarsi o di trovarsi isolata.
Per l'economia di una regione di montagna occorre continuare a
puntare sulla qualità, puntare su un prodotto che non risulta
ancora possibile delocalizzare e che garantisca un alto valore
aggiunto; fra i valori aggiunti la formazione e un'acquisita
professionalità, e quindi l'uomo, sono centrali in questo processo,
come centrale dovrà diventare il ruolo della nostra Università:
l'Università deve rivestire il ruolo di "partner" nella ricerca e
nell'innovazione, deve ricoprire il ruolo di attore nell'attività
di concertazione nell'ambito del "Patto per lo sviluppo". Ritengo
che un piano strategico richieda una capacità di vedere oltre, di
immaginare il futuro di questa Regione, la disponibilità di tutti
gli attori a collaborare e a porre in discussione il proprio ruolo
attuale; questo piano ha l'ambizione di essere un piano strategico.
Grazie.
Président - Je n'ai pas d'autres collègues qui s'inscrivent à
parler. Je ferme la discussion générale.
La parole à l'Assesseur aux activités productives et aux
politiques du travail, Ferraris.
Ferraris (GV-DS-PSE) - Il dibattito è stato interessante, io
ricapitolerei brevemente alcune questioni. Noi dobbiamo - il
collega Comé ce lo ricordava - cercare di invertire la rotta, è
scritto nel piano e siamo d'accordo, però dobbiamo fare attenzione
anche di non "capottare" in curva; quindi dobbiamo usare le dovute
cautele. Nel piano non sono indicate tutta una serie di iniziative
che sono già in atto, la creazione di impresa fa parte del Piano di
politica del lavoro e, quando dicevo che i 2 piani sono integrati,
va intesa in questo modo, così come alcuni interventi di carattere
finanziario non sono previsti nel piano perché lo Sportello unico è
già finanziato da un'apposita legge. Quello che qui si dice è che
per far funzionare lo "Sportello unico" l'impresa non è facile,
perché bisogna mettere insieme 74 comuni, associazioni
imprenditoriali, burocrazia regionale ed è questa la chiave di
lettura di questo piano: le cose che dobbiamo fare dobbiamo cercare
di farle insieme, con soggetti diversi, perché in genere i comuni
andavano per conto loro, la Regione per conto proprio e le
associazioni ogni tanto venivano a chiedere qualcosa alla Regione,
allora il tentativo è di fare una cosa diversa.
Consigliere Comé, mi consenta di invitarla il 29 ottobre alle
11,00 del mattino a vedere le caprette, perché insieme a queste vi
è anche la "Pépinière" che parte, occupata al 70%, quindi qualcosa
si sta muovendo per quanto riguarda l'area. Lo scopo del piano,
laddove si parla di pre-requisiti, è che abbiamo bisogno di una
strumentazione che ci consenta di operare delle scelte di carattere
prioritario. Vi ho dato alcune cifre: "tot" milioni di euro per la
ricerca, "tot" milioni di euro per le incentivazioni... ma, quando
parliamo di avere un osservatorio, vogliamo sapere se a "tot"
milioni di euro in un settore, piuttosto che in un altro, sono
corrisposti "tot" milioni di incremento dell'attività, "tot"
milioni di incremento dell'occupazione, una strumentazione di
questo genere. L'osservatorio quindi non è un "carrozzone" in più,
anche perché non è un osservatorio nuovo, ma è quello previsto
dalla legge sulla camera di commercio. Viene citato un caso
specifico per quanto riguarda la ferrovia, ma richiama l'accordo di
programma, che è un tema sul quale è impegnato il collega
Caveri.
Brevemente alcune considerazioni sulle osservazioni fatte dal
collega Tibaldi, il quale è preso da due "pulsioni": una è quella
di fare un'analisi razionale della situazione; l'altra è quella di
fare ogni tanto un po' di propaganda. Io ho cercato di dare una
descrizione dei fenomeni che fosse la più oggettiva possibile. Non
sono venuto qui a dire che, in costanza del Ministro Marzano,
l'Italia è passata dal 21° posto della classifica del "World
Economic Forum" al 46° di oggi, perché non credo sia tutta colpa
del Ministro Marzano, altrimenti avrebbe delle doti inenarrabili,
come neanche tutti i problemi esistenti nell'industria valdostana
sono conseguenza del fatto che vi siano stati dei "DS" a gestire
questo Assessorato; credo invece vi siano delle problematiche molto
complesse e mi pare che lo stesso collega Tibaldi ne riconoscesse
l'influenza.
Sulle questioni specifiche, sulla "questione Thermoplay" è stata
fatta una legge regionale che consente di sbloccare la situazione e
ci stiamo attivando per farlo. Lei sa bene che in queste condizioni
oggi non è vendibile il sedime che vi è vicino all'azienda
"Thermoplay" e neanche l'azienda stessa che andrebbe all'asta e lei
sa che non faremmo un favore all'imprenditore. Sul discorso della
scarsa reattività... è da parecchio tempo che qui discutiamo di
tutta una serie di strumentazioni, a partire dalla Camera di
commercio, su cui so che le opinioni sono le più diverse; so anche
che le camere di commercio dove funzionano sono degli strumenti
formidabili per la rivitalizzazione dell'azione economica. Siamo
stati a Bolzano e lì vi è un esempio di camera di commercio in
positivo. Dicevo, norme sulle incentivazioni, interventi per quanto
riguarda la pianificazione del Piano di politica del lavoro e
altri, che indicano una certa reattività; che poi i piani da soli
non bastino, siamo i primi a dirlo. Le questioni dell'edilizia... è
vero che anche qui è in atto un'azione di revisione delle norme,
soprattutto della legge n. 12, che sta affrontando l'Assessorato di
concerto con le associazioni di categoria. Credo che nella sostanza
questo programma indichi alcune azioni che sembrano semplici sulla
carta, che sono difficili da realizzare, ma quanto meno indica le
modalità di realizzazione; dopodiché io sento gli imprenditori, in
questa Regione vi è libertà di espressione, ebbene devo dire che
tale piano è stato concertato con loro e, se avevano cose negative
da dire, avevano solo da dirle!
Rispetto ai consigli, di alcuni ne farò tesoro, altri li giudico
un po' ideologici. Sul fatto di favorire l'iniziativa privata, sono
stato accusato recentemente di aver trasferito tutta la formazione
professionale ai privati, quindi sono un antesignano di tale
proposta. Credo vi sia una convinzione che in una Regione come
questa il ruolo dell'iniziativa privata sia fondamentale. Il
problema è che iniziativa privata e pubblico devono "sposarsi", in
regioni di dimensioni come la nostra ci deve essere un intreccio,
perché alcuni servizi il privato non li può gestire da solo in
quanto non ha le risorse per poterlo fare, il problema è come fare
questi servizi. Se il discorso è di ripensare al ruolo di alcune
agenzie strumentali della Regione in un contesto che è diverso,
sono d'accordo ad aprire una discussione su questo tema. Abbiamo
strutture che sono nate negli anni '70 con caratteristiche di
quegli anni e credo anche che il problema di queste strutture
bancarie, penso a "Finaosta", non è tanto che questa faccia
concorrenza al sistema bancario, perché ci sentiamo rinfacciare
dagli imprenditori che è vero che il costo del denaro a "Finaosta"
costa meno, ma con le garanzie che chiedono è meglio andare in
banca. Una cosa che non condivido è la questione legata a "INVA", a
parte che "INVA" è una società a capitale pubblico...
(interruzione del Consigliere Tibaldi, fuori
microfono)
... è un esempio sbagliato, perché se andiamo a vedere in
Piemonte, che ha un'amministrazione diversa dalla nostra... vi è il
"CSI Piemonte" che ha dimensioni ben più ampie dell'"INVA". La
pubblica amministrazione ha bisogno di una società strumentale nel
campo dell'informatica, questo lo fa il Piemonte e chiediamo di
farlo allo stesso modo anche noi. La Liguria ha la "Liguria
Informatica", che fa un'azione analoga. Non credo pertanto sia
questo che sottrae al mercato lavoro, semmai si tratta di vedere in
che ambiti tali società devono operare, ma in assoluto non avere un
ente strumentale di questo genere sarebbe una limitazione per
l'operatività della Regione.
Sul Fondo sociale europeo posso dire che la formazione attuata
da questo fondo ha visto in Valle circa 16-17 mila utenze. Va detto
che, se vi è una struttura e un sistema di finanziamento che viene
monitorato da valutatori indipendenti aventi nulla a che fare con
la Regione, questo è il fondo sociale, rispetto al quale devo dire
che le valutazioni che vengono fatte da società esterne sono
essenzialmente positive rispetto agli obiettivi che si pongono nel
POR, che poi si debba cercare di fare meglio, questo è possibile.
Condivido poi il fatto, come diceva il Consigliere Curtaz, che
stiamo vivendo un cambiamento economico tale che è più profondo di
quanto non sia avvenuto negli anni '80, con la chiusura dei settori
industriali maturi; allora era un settore in crisi, oggi abbiamo un
sistema che è in crisi.
Il lavoro che è stato fatto consente di mettere in campo una
serie di azioni; ad esempio, sul piano del credito dobbiamo andare
al di là del fatto di dire che il credito in Valle costa di più; è
vero, ma vediamo perché. È vero forse perché gli imprenditori
utilizzano strumenti meno innovativi che da altre parti? Vi sono
alcune banche che formano i comitati per il credito... qui si
tratta di andare a vedere se la nostra strumentazione è tale,
perché si utilizzano strumenti di un certo tipo, che comportano dei
costi di gestione maggiori... o, come e quanto si dice in questo
documento, è quello di approfondire e di trovare delle soluzioni,
ci diamo anche dei tempi, quindi l'impegno è di tornare in
Consiglio per riferire cosa abbiamo fatto.
Vorrei che tale programma fosse inteso come un pre-requisito per
una vera programmazione, perché alcuni strumenti a noi mancano e
manca questa capacità di lavorare insieme fra amministrazione
pubblica ed imprese. Le vicende della Camera di commercio vedono
come è difficile nella nostra Regione mettere insieme le imprese...
e lavorare con la pubblica amministrazione, con le parti sociali,
con il mondo del terzo settore, con l'Università... il compito è
difficile ma, proprio perché vi è un cambiamento profondo, credo
che questa sia una "chance" da utilizzare.
Président - La parole au Conseiller Salzone, pour déclaration de
vote.
Salzone (FA) - Mi scuso con i colleghi perché l'ora tarda, ma
sarò velocissimo. Questo programma trova la nostra approvazione.
Portare un programma articolato a medio termine per lo sviluppo
dell'industria e dell'artigianato è già di per sé lodevole. Non
siamo d'accordo con chi sostiene che tutto non funziona, che si è
presentato un altro osservatorio non in grado di dare altre
risposte.
Le criticità legate all'industria sono note e sono ribadite
anche dal Governo del nostro Paese, è lo stesso Presidente
Berlusconi a dire in tutti i dibattiti pubblici che la crisi ha
radici lontane e che la ripresa non può prescindere da
un'organizzazione che preveda interventi armonici, soprattutto
congiunti con i Paesi europei, ma non solo. Lo abbiamo già detto
altre volte, ciò che è preoccupante è vedere che la Cina cresce al
ritmo del 10%, gli Usa crescono al ritmo del 5%, l'Europa solo al
2% e ancora meno l'Italia: sotto al 2%. Ci pare esagerato
attribuire a questo Assessore o a questa Giunta tutto il peso della
crisi industriale valdostana. Certo questo è un documento di
intenti, che ha lo scopo di evidenziare un "sistema Valle d'Aosta"
che risponda al meglio alle nostre esigenze.
Fra le tante proposte quella più importante per noi è quella
riguardante il settore della ricerca, che è il volano che permette
in tutto il mondo spiragli di rilancio; sono importanti gli
incentivi economici, il miglioramento del rapporto fra banca,
impresa e territorio, o la fornitura di servizi reali alle imprese,
oppure la semplificazione o la sburocratizzazione e il rilancio
della "Chambre". Per questi motivi riteniamo che il Programma
triennale per lo sviluppo dell'industria e dell'artigianato,
presentato dall'Assessore, pur essendo più un documento di intenti
che un programma concreto di interventi, è comunque un piano di
buone intenzioni.
Président - Je soumets au vote le document:
Conseillers présents: 32
Votants: 24
Pour: 24
Abstentions: 8 (Comé, Curtaz, Frassy, Lanièce, Lattanzi,
Squarzino Secondina, Stacchetti, Tibaldi)
Le Conseil approuve.
Président - Avec ce point nous terminons nos travaux pour ce
soir, nous continuerons notre travail dans la journée de
demain.
La séance est levée.
---
La séance se termine à 20 heures 11.
