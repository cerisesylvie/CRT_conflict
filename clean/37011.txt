Classificazione
CONSULTE COMMISSIONI E ORGANI COLLEGIALI
NORME DI ATTUAZIONE



Oggetto del Consiglio n. 887 del 18 novembre 2014 - Resoconto
OGGETTO N. 887/XIV - Parere sullo schema di decreto
legislativo concernente norme di attuazione dello Statuto speciale
della Regione Valle d'Aosta/Vallée d'Aoste in materia di
abrogazione di disposizioni concernenti la Commissione di
coordinamento e il Presidente della Commissione di
coordinamento.
Presidente
- La parola al Presidente della Regione.
Rollandin (UV)
- Merci Président.
Uno schema di norma di attuazione dello Statuto in materia di
Commissione di coordinamento, presentato oggi all'approvazione del
Consiglio regionale, è stato licenziato dalla Commissione
paritetica Stato-Regioni il 25 settembre scorso e ha già anche
ottenuto il parere favorevole unanime da parte della I Commissione
consiliare permanente. Si tratta di una norma che segna un momento
importante per la nostra autonomia, per la situazione dei rapporti
tra Stato e Regioni, una norma attesa da tempo, per la quale
diverse sono state le resistenze da parte governativa. Si tratta,
peraltro, in estrema sintesi, dell'esplicito riconoscimento,
attraverso i necessari aggiustamenti normativi, di quanto già
disposto con la riforma costituzionale del 2001 in materia di
controllo degli atti della Regione. È confermato con la sentenza
della Corte costituzionale n. 38 del 2003, che ben sottolinea la
residuale funzione del Presidente della Commissione di
coordinamento e invece evidenzia il ruolo prefettizio del
Presidente della Regione, nonché quello di rappresentante del
Governo italiano sul territorio della Valle d'Aosta. Ricordo
infatti che alla Commissione di coordinamento, prevista
dall'articolo 45 dello Statuto, e al suo Presidente erano
attribuite le funzioni di controllo e di legittimità sugli atti
legislativi e amministrativi della Regione. Queste funzioni, come
tutti ricordano, sono state progressivamente poi ridotte dapprima
con l'entrata in vigore del decreto legislativo 320 dell'aprile
1994, che ha in qualche modo circoscritto il controllo di
legittimità ai soli regolamenti, e successivamente con l'entrata in
vigore della legge costituzionale n. 3 del 2001, che ha abolito il
controllo di legittimità degli atti legislativi e amministrativi
delle Regioni.
Per quanto concerne la componente prefettizia e di raccordo fra
Stato e Regione, credo sia esauriente rileggere quanto è al punto 3
della sentenza della Corte costituzionale che non sto a citare, ma
che di fatto dice chiaramente l'impostazione seguita dal citato
decreto legislativo, che sarebbe il 545 del 7 settembre 1945...era
ispirato evidentemente alla concessione dell'autogoverno, per cui
la rappresentanza dell'autorità governativa della Regione era
rimessa all'organo localmente eletto, il quale in tale sua qualità
agiva non come vertice dell'Ente autonomo, titolare di funzioni
separate in via di principio da quelle conservate in capo allo
Stato centrale, ma piuttosto come esponente elettivo dell'apparato
pubblico visto nella sua unità investito direttamente sotto la
direzione del Governo centrale e anche nella funzione delle
competenze statali. Queste erano le sottolineature che credo fosse
giusto ricordare.
Lo schema di norma di attuazione interviene oggi per fare
chiarezza su questi aspetti con indubbi e diversi vantaggi sia in
termini ordinamentali, sia in termini di razionalizzazione della
spesa da parte dell'Amministrazione statale, anche a fronte delle
incongruenze in tal senso ripetutamente evidenziate dalla Sezione
regionale di controllo della Corte dei conti. Ci sono voluti oltre
10 anni, ma, grazie alla tenacia e all'intelligenza dei componenti
della Commissione paritetica di cui all'articolo 48bis dello
Statuto speciale, il risultato è stato finalmente raggiunto ed è
stato possibile così anche completare gli adempimenti previsti
dalla risoluzione del Consiglio regionale, che lo voglio ricordare
è del 21 settembre 2011, con la quale si invitava il Governo della
Repubblica a disporre la soppressione degli uffici della
Commissione di coordinamento ritenuti ormai privi di qualsiasi
utilità.
Ringrazio, dunque, i membri della Commissione paritetica, il
Presidente Louvin, il professor Angeletti e il professor
Barbagallo, ma ringrazio anche per la loro opera e sensibilità gli
altri membri componenti della parte statale: il professor Marco
Cammelli e il professor Paolo Carrozza, il professor Marco
Olivetti. Credo che su questo il Consiglio abbia avuto modo di
intervenire e di invitare più volte ad ottenere questo risultato
che finalmente oggi diventa realtà. Grazie.
Presidente
- Grazie Presidente. La parola al collega
Bertin.
Bertin (ALPE)
- Grazie Presidente.
Come ha ricordato, nel lontano 2001 la riforma del Titolo V
della Costituzione ha abrogato i controlli dello Stato sulle
Regioni e conseguentemente privato della sua competenza sia la
Commissione di coordinamento, prevista dallo Statuto, che il suo
Presidente. Al Presidente della Commissione di coordinamento non
rimane che la funzione di informare il Governo in caso di una
condanna di un membro del Consiglio regionale, vale a dire
praticamente nulla. A tutt'oggi, dopo ben 13 anni, nonostante
questa situazione, l'ufficio in questione è stato sinora ancora
presente. Come gruppo avevamo più volte sollevato questa questione
e sollecitato la chiusura di quest'ufficio prefettizio, in
particolare, come ricordava giustamente il Presidente Rollandin ad
una risoluzione presentata dall'allora collega Robert Louvin,
adesso Presidente della Commissione paritetica, il Consiglio si
espresse all'unanimità per sopprimere quest'ufficio. In un'altra
occasione anch'io mi ero interessato alla questione, soprattutto
per quel che riguarda i costi sostenuti dall'Amministrazione
regionale per questi uffici. Come ci rispose all'epoca, i costi si
aggirano in qualche migliaia di euro: 8 mila, se non mi sbaglio,
una cifra veramente piccola, comunque uno spreco vista l'inutilità
di quest'ufficio, una cifra evidentemente molto superiore se si
aggiungono i costi sostenuti dallo Stato per il Presidente, che
generalmente è un Prefetto. In tempi di revisione, di
spending
review
come si dice della spesa pubblica, impiegare 13 anni per
chiudere quest'ufficio inutile e costoso è francamente uno
scandalo, uno scandalo dovuto all'inefficienza, alle resistenze e
all'incapacità di questi Stati improntati da una visione
napoleonica e centralistica che hanno difficoltà nel
trasformarsi.
Siamo evidentemente lieti che finalmente si risolva attraverso
l'utilizzo di una norma di attuazione questa paradossale e ridicola
situazione, sperando che il Governo si adegui rapidamente a questa
norma. È una questione di risparmio, ma anche di applicazione in
tutte le sue parti della riforma costituzionale, che prevedeva,
come detto, il superamento del controllo dello Stato sulle Regioni.
Da federalista poi, per la visione che ho dell'organizzazione del
potere pubblico, quando un Prefetto e un ufficio prefettizio
cessano la loro funzione, non posso che essere soddisfatto. Il
nostro voto naturalmente come in commissione è favorevole per
quest'iniziativa che riteniamo positiva e siamo lieti che
finalmente si risolva questa questione. Grazie.
Presidente -
Grazie. Altri che chiedono la parola? Nessun
altro che chiede la parola? Passiamo alla votazione. Prego i
Consiglieri di votare...la parola al collega Donzel.
Donzel (PD-SIN.VDA) -
Per dichiarazione di voto. Allora,
il Partito Democratico-Sinistra VdA, il nostro gruppo vota a favore
di questa norma e naturalmente si rallegra, come già abbiamo avuto
modo di verificare in I Commissione, per il raggiungimento di
quest'obiettivo. Ci teniamo anche a rappresentare come alle volte
viene dipinta l'immagine, insomma, in questo periodo - ahimè
un'immagine che non condividiamo affatto ed è per questo che ci
teniamo a rappresentarlo in questa sede - di uno Stato che sarebbe
iper-virtuoso, mentre le Regioni invece non lo sono. Questo è un
caso, invece, di una battaglia di Regioni che hanno segnalato allo
Stato una situazione che, oltre a non rappresentare quello che era
l'auspicio di un reale federalismo, era anche una situazione in cui
lo Stato sprecava denaro pubblico. Non è quindi ancora pienamente
realizzato questo percorso, perché la norma deve essere recepita
dal Consiglio dei ministri, però questo è un passaggio fondamentale
e noi lo sosteniamo fino in fondo.
Presidente -
Grazie collega Donzel. Possiamo procedere
alla votazione. La votazione è aperta. I colleghi hanno tutti
votato? La votazione è chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Punto 30 all'ordine del giorno.
