Classificazione
ASSISTENZA SOCIALE
Invalidi civili



Oggetto del Consiglio n. 262 del 27 gennaio 2021 - Resoconto
OGGETTO N. 262/XVI - Interpellanza: "Soluzione del problema
della carenza di personale nella segreteria delle commissioni
medico-collegiali di cui alla l.r. 11/1999".
Marguerettaz (Presidente) -
Punto n. 21 all'ordine
del giorno. La parola alla collega Spelgatti.
Spelgatti (LEGA VDA) -
Andiamo su un tema molto
importante e delicato, che è già stato trattato sotto altri profili
negli scorsi Consigli. Adesso analizziamo un ulteriore problema.
Consideriamo che per le commissioni medico-collegiali previste
dalla legge regionale 7 giugno 1999 n. 11, quindi per
l'accertamento dell'invalidità civile, cieco civile, sordomuto,
portatori di handicap e disabile ai fini dell'inserimento
lavorativo, quindi per il funzionamento delle 10 commissioni
previste, anche se sappiamo che quelle purtroppo per ciechi e
sordomuti non sono attive, il personale addetto alla segreteria era
fino a non molto tempo fa di 4 unità. Per le vie brevi abbiamo
appreso che di queste 4 persone 1 dipendente a tempo pieno ha vinto
un concorso e quindi non è più in servizio presso l'ufficio in
esame, delle 3 restanti, alcune con un contratto di lavoro
part-time, una sarebbe assente provvisoriamente dal lavoro da tempo
per malattia, questo era quello che era stato messo
nell'interpellanza che è stata chiaramente depositata due settimane
fa, e nel frattempo mi è stato riferito che questo soggetto è
andato in pensione. Sono rimaste quindi 2 effettive risorse umane a
lavorare per le 10 commissioni e, da quello che mi è stato
riferito, tra l'altro, in questi giorni, 1 ha preso il Covid e, di
conseguenza, tutte e 2 sono in isolamento. Teniamo presente che di
queste 2 persone addette alla segreteria per 10 commissioni hanno
ovviamente diritto a ferie, permessi e qualsiasi altra forma di
assenza giustificata dal lavoro. Oltretutto c'è stato il problema
dell'aggravarsi della situazione per i ritardi dovuti all'emergenza
Covid e quindi un grande lavoro arretrato da smaltire.
Dobbiamo ricordare che queste commissioni sono fondamentali
perché da queste commissioni dipendono l'elargizione di provvidenze
economiche fondamentali e oltretutto sono fondamentali per i
soggetti più deboli nella nostra società. Teniamo oltretutto
presente che, proprio per tutta questa situazione, ad oggi le
sedute programmate delle singole commissioni, da quanto mi risulta,
sono state ridotte a 2 al mese, quindi il problema si sta
continuando ad accumulare e ad aggravare di giorno in giorno sempre
di più.
Ricordo poi il contenuto dell'interpellanza che avevo presentato
tempo addietro protocollata n. 128/2020, già discussa, con cui
veniva chiesto: "se corrisponde al vero il fatto che le Commissioni
n. 6, Commissione per l'accertamento delle condizioni di sordomuto
civile, e n. 7, Commissione per l'accertamento delle condizioni di
cieco civile, non siano mai state ricostituite in ottemperanza alla
deliberazione di Giunta regionale n. 355 del 22 marzo 2019 e quante
siano le pratiche per cecità e sordomutismo in sospeso e di queste
quante lo siano da data antecedente alla data del bando di
ricostituzione delle commissioni e quale sia la data più lontana
nel tempo; nel caso in cui effettivamente le commissioni di cui
sopra non siano mai state ricostituite, quali siano le ragioni e
come si pensa di procedere per tutelare i diritti dei richiedenti
l'invalidità erogando provvidenze economiche, assegno di
accompagnamento, così fondamentali; come si intenda procedere per
effettuare le visite medico-legali in presenza non essendo
accettabile che provvidenze economiche pubbliche vengano erogate
solo sulla base degli atti prodotti; se corrisponde al vero il
fatto che le commissioni della legge n. 68/1999 siano state sospese
e che cosa si intenda fare per poter consentire alle persone
disabili che ne abbiano fatto richiesta di poter essere inserite
nelle liste di collocamento mirato".
Preso atto quindi delle risposte e degli impegni che erano stati
assunti dall'Assessore, si chiede: come si intenda risolvere il
problema della carenza del personale della segreteria che si occupa
delle commissioni di cui sopra e quali siano le azioni adottate
dall'Assessorato per dare risposta agli impegni assunti in risposta
all'interpellanza protocollata al n. 128/2020. Teniamo presente che
questo personale di segreteria svolge un lavoro immane, perché non
solo appunto si devono occupare della predisposizione di tutti gli
atti per andare in commissione ma di 10 commissioni, purtroppo poi
sappiamo che 2 non sono state ricostituite ormai da tempo immemore
e la cosa è chiaramente gravissima perché riguarda la Commissione
ciechi e sordomuti, non so se ci rendiamo conto... ma comunque sia
delle 10 commissioni previste questi segretari si devono occupare
di predisporre tutto il materiale per poter andare in commissione,
seguire le commissioni, finite le commissioni, predisporre tutti
gli atti per portare avanti le pratiche, quindi le commissioni
normali per le commissioni ricorsi, poi si devono occupare delle
procedure di trasferimento dei fascicoli da o per le sedi INPS
extraregionali, delle procedure di acquisizione e verifiche delle
pratiche inoltrate dai patronati, delle certificazioni periodiche
che gli utenti devono presentare per l'ISEE.
Chiedo quindi che cosa si intenda fare anche per risolvere
questo problema molto grave.
Presidente -
La parola all'assessore Barmasse per la
risposta.
Barmasse (UV) -
Condivido quanto detto dalla consigliera
Spelgatti sul fatto che l'importanza delle Commissioni sia molto
grande ed è comunque un problema che è noto da tempo e al quale
bisogna ovviamente dare una soluzione, perché giustamente, come lei
ha detto, sono le categorie sicuramente più fragili e quindi è
nostro compito dare una risposta. La situazione è già da un po' di
tempo così, come giustamente ha detto lei, è tanto tempo che non
c'erano le Commissioni per ciechi e sordomuti e quindi è giusto
dare finalmente una risposta a un problema che si è cronicizzato ed
è quello che stiamo cercando di fare.
La ringrazio quindi, anche perché ci consente e mi consente di
evidenziare la carenza di personale che colpisce non solo
l'organico, questo, secondo me, è un problema dell'Amministrazione,
perché purtroppo questo è venuto fuori, c'è poco personale, mancano
dirigenti, manca il personale in generale, ovviamente non interessa
solamente l'organico dell'invalidità civile, disabilità e tutela
nel cui ambito sono ricomprese le Commissioni medico-legali ma gran
parte delle strutture regionali e questo impone sicuramente una
visione differente, a mio avviso, del meccanismo di assunzione
della Pubblica Amministrazione perché in questo momento non è altro
che una coperta corta, la tiriamo da una parte e dall'altra ma dove
la tiriamo poi creiamo dei buchi. Carenze di organico si registrano
in tutti i settori, come ben evidenziato con delibera della Giunta
regionale n. 1295 del 30 novembre 2020 recante appunto
l'approvazione del piano triennale del fabbisogno delle risorse
umane dell'Amministrazione regionale per il periodo 2020-2022.
L'Ufficio invalidità è sotto organico, così com'è stato scritto
sia dai responsabili che si sono susseguiti, coordinatori e
dirigenti, mentre il carico di lavoro è molto rilevante, così com'è
stato evidenziato anche da lei e come lo si rileva anche dal
calcolo degli straordinari effettuati, in particolare da 2 delle
segretarie delle commissioni - ormai sono solamente 2 le segretarie
- di cui 300 ore in un caso e 150 nell'altro nel corso del 2020.
Situazione che nelle ultime settimane si è ulteriormente aggravata
dal perdurare dall'emergenza correlata ovviamente all'epidemia da
Covid-19, che ha costretto ben 6 unità di personale, 4 addetti al
front-office
, trattasi di personale INVA, e 2 segretari di
commissione, personale regionale in quarantena. È una situazione
sicuramente molto complessa e, come ho già detto prima,
bisognerebbe poter vedere come risolvere il problema delle
assunzioni per renderle più rapide all'interno dell'Amministrazione
regionale ed esprimo un moderato ottimismo per il fatto che il
programma di assunzioni che la Giunta ha deliberato possa poter
rispondere a queste esigenze purché la ripartizione tenga anche un
po' in considerazione i carichi di lavoro e non necessariamente
degli organici, che direi non solamente in ambito regionale
dovrebbe un pochettino essere quello che ci guida nella
ripartizione del personale. L'aspettativa è che accanto al
personale ci possono poi essere anche delle innovazioni per la
velocità dei procedimenti, perché anche questo incide sulla
possibilità di quegli impiegati di poter svolgere al meglio le loro
funzioni migliorando contestualmente la risposta agli utenti.
Consentitemi di evidenziare - questo per dare anche risalto al
lavoro del personale che con difficoltà lo sta facendo - che,
nonostante le difficoltà espresse (i mesi di fermo forzato nel
periodo dal 1° gennaio 2020 al 18 gennaio 2021), sono state
comunque processate 4.535 pratiche di cui 2.684 pratiche di sola
invalidità, 1.677 pratiche della legge n. 104 e166 pratiche della
legge n. 68.
Concludendo in merito alla domanda su quali soluzioni adottare
in merito alla carenza di personale, in questo momento, a mio
avviso, non può essere che contestualmente al momento attuale, a
breve termine, occorre avviare procedure di mobilità interna e più
a lungo termine accelerare le procedure concorsuali di assunzione
del personale. Devo dire che nel fatto del problema della
quarantena delle segretarie che ne siamo venuti a conoscenza
abbastanza tardivamente abbiamo provato a fare un trasferimento
all'interno del personale di personale amministrativo all'interno
dell'Assessorato ma, come ci è stato poi detto dal Dirigente
dell'Ufficio del servizio di invalidità civile, non era così
semplice poter sostituire la segretaria con del personale non
formato e non era neanche disponibile del personale che lo potesse
formare. Bisognerà quindi trovare delle altre soluzioni e alla base
di tutto ciò, a mio avviso - ma non solo a mio avviso -, c'è questa
carenza di personale un po' in tutti i settori.
Infine, ricollegandomi all'interpellanza protocollo n. 128/2020,
comunico che sono stati designati da parte dell'Azienda USL della
Valle d'Aosta i componenti delle Commissioni cecità civile e
sordomutismo civile e sono in corso le procedure di nomina, anche
se le do ragione che la cosa è abbastanza tardiva, magari si poteva
fare prima. Le pratiche in sospeso per cecità civile sono 27 e la
pratica più lontana nel tempo è pervenuta il 9 ottobre 2019, mentre
per sordomutismo sono zero le pratiche. Per la ripresa delle visite
in presenza sono stati individuati dei punti presso le sedi
ambulatoriali dell'Azienda USL della Valle d'Aosta idonei secondo i
protocolli Covid-19. Le Commissioni della legge n. 68 non sono
state sospese, le Commissioni denominate Aosta 2, 3 e 5 competenti
per la valutazione, oltre che dell'invalidità civile e della legge
n. 104 anche della legge n. 68/1999, hanno processato dal 1°
gennaio 2020 al 18 gennaio 2021 166 pratiche, legge n. 68, le
pratiche in attesa sono 52, la più datata è stata presentata l'11
novembre 2020 e sono quelle per cui i presidenti della commissione
hanno valutato che per il caso specifico occorreva appunto
effettuare la visita in presenza.
Presidente -
Per la replica, ha chiesto la parola la
collega Spelgatti.
Spelgatti (LEGA VDA) -
Assessore, la ringrazio per la
risposta, ho visto appunto che comunque ha preso a cuore questo
problema, è chiaro che faccio un'annotazione: è servita
un'interpellanza perché le Commissioni ciechi e sordomuti che dal
marzo 2019 non sono state ricostituite venissero ricostituite in
tempi brevi. La cosa quindi si poteva fare ed è stata fatta in
tempi brevi, però è allucinante, non mi viene in mente altro
termine, il fatto che sia passato così tanto tempo e tutto ciò non
sia avvenuto prima. Non è chiaramente responsabilità sua come
Assessore, però internamente qualche cosa e qualche problema
comunque chi è ai vertici avrebbe dovuto porselo, dire: "possibile
che qui non ci sono delle commissioni sui soggetti più fragili che
abbiamo nella nostra società o comunque tra i più fragili della
nostra società?". Mi diceva appunto che la domanda più vecchia
risale a ottobre-novembre del 2019, siamo nel 2021 e questi
soggetti continuano a non percepire tutte le provvidenze economiche
pubbliche di cui hanno diritto. Non stiamo scherzando e parlando di
problemini piccoli: stiamo parlando di problemi a dir poco
invalidanti e di problemi enormi. Stesso discorso vale per la
mobilità, è chiaro che non si deve arrivare... nel momento in cui
le 2 segretarie rimaste si ritrovano con il Covid, bloccate per il
Covid... e non si può improvvisare una mobilità su personale non
formato.
Domanda: chi si doveva occupare di questo problema delle
segretarie, che è stato segnalato una quantità enorme di volte,
possibile che non si sia preoccupato di attivare delle procedure
concorsuali, piuttosto che attivare delle mobilità formando del
personale? Perché verissimo, concordo su quello che lei ha detto in
relazione alla mancanza di personale in generale nella Pubblica
Amministrazione, ma noi sappiamo anche che ci sono uffici dove ci
sono le persone che hanno carichi di lavoro anche bassi e ci sono
degli uffici dove minimamente non danno il giro come questi. Allora
chiaramente la possibilità di attivare delle mobilità interne ci
sarebbe stata e c'è stata, spetta alla parte dirigenziale di
preoccuparsi di dire: "cerchiamo delle risorse" soprattutto perché
si bloccano 10 commissioni di invalidità, di cieco, sordomuto,
eccetera, i problemi di inserimento lavorativo, tutto quanto,
perché comunque sia ci sono le commissioni sulla base delle quali
si decide appunto per l'inserimento lavorativo di questi
soggetti.
Avere il problema delle segretarie, non preoccuparsi, averlo da
tempo immemore... era già un problema quando erano in 4, perché
comunque sia erano già in sovraccarico di lavoro quando erano in 4,
quindi ci sarebbe stato tutto il tempo per decidere di preparare
dell'altro personale e di sostituirlo, anche perché non stiamo
parlando di 20 unità e non è possibile che all'interno della
Pubblica Amministrazione non si trovi qualche soggetto da formare
per svolgere questo lavoro.
Io quindi la ringrazio per l'attenzione, sono contenta che
comunque almeno le due commissioni siano in fase di formazione e mi
auguro che si trovi una soluzione in fretta per queste segretarie.
Comunque grazie per la risposta però, ripeto, una riflessione su
chi avrebbe dovuto preoccuparsi in tutto questo tempo di queste
cose bisognerebbe farla.
