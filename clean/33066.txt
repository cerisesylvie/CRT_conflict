Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 1540 del 12 gennaio 2011 - Resoconto
OGGETTO N. 1540/XIII - Interrogazione: "Lavori di messa a
norma del locale individuato per ospitare il nuovo apparecchio
fototerapico".
Interrogazione
Ricordato che:
- a marzo 2008 è stato presentato alla stampa, da parte
dell'Azienda USL della Valle d'Aosta, un nuovo apparecchio
fototerapico a raggi ultravioletti, presentandolo, con
soddisfazione, come una nuova, concreta opportunità offerta ai
pazienti valdostani;
- per la messa in funzione della apparecchiatura era
necessario mettere a norma il locale individuato per
ospitarla;
- a febbraio 2009, rispondendo ad una interpellanza,
l'Assessore regionale competente affermava che: "le projet exécutif
pour la mise aux normes des locaux est en train de demarrer, on est
en train de commencer les travaux";
- a novembre 2009, sempre in Consiglio regionale, l'Assessore
competente affermava che: "I lavori di ristrutturazione del
locale...portano un leggero ritardo rispetto alle
previsioni...L'esecuzione dei lavori quindi è prevista entro il
primo semestre 2010";
- a ottobre 2010, nuovamente in Consiglio regionale,
l'Assessore competente affermava che: "Riguardo ai locali da
ristrutturare per accogliere l'attività che è prevista con questo
apparecchio fototerapico, c'è stato un leggero ritardo dovuto al
fatto che vi è stata una riprogrammazione quest'anno dei lavori
presso il Beauregard...il che ha fatto slittare di qualche mese,
siamo arrivati all'esecuzione per quanto riguarda l'intervento che
è richiamato nell'interpellanza, quindi a breve...si è sollecitato
l'Azienda USL di accelerare il più possibile la calendarizzazione
dei lavori del locale destinato alla fototerapia";
Rilevato che i lavori per la messa a norma del locale non
sono ancora iniziati e che, da informazioni assunte presso il
reparto, non ci sono al momento notizie in merito;
i sottoscritti Consiglieri regionali
Interrogano
l'Assessore competente per sapere:
1) i reali tempi necessari per la sistemazione a norma del
locale;
2) quando l'apparecchio potrà funzionare in modo ottimale e
non più solo "a basso regime".
F.to: Rigo - Donzel - Carmela Fontana
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Per quanto riguarda la questione dell'apparato fototerapico,
come avevo risposto nell'ultima interpellanza nel mese di ottobre
2010, avevo detto che c'erano stati dei ritardi riguardanti una
serie di prescrizioni dei vigili del fuoco in materia antincendio e
legate ad alte priorità, quali il reparto di gastroenterologia e le
camere mortuarie; quindi il progetto esecutivo è terminato e, nel
primo semestre di quest'anno, inizieranno i lavori per quanto
riguarda questo apparecchio fototerapico. Grazie.
Président
- La parole au Conseiller Rigo.
Rigo (PD)
- Oggi abbiamo avuto dall'Assessore Lanièce, un
nuovo aggiornamento della situazione relativa alla messa a norma
dei locali che ospiteranno l'apparecchio fototerapico.
Abbiamo presentato questa interrogazione anche come memoria,
come inizio d'anno; nell'interrogazione abbiamo riassunto il
contenuto delle diverse puntate di una vicenda di inefficienza che,
al pari di una telenovela, va avanti dal marzo 2008 e che, come
tutte le telenovele, più le guardi e più ti appassionano. Per
questo, assicuriamo l'Assessore e il Consiglio: continueremo a
seguire con interesse gli sviluppi di questa "telenovela". Al pari
dei serial televisivi, questa vicenda fa un uso assai ricco di
colpi di scena, coinvolgimenti, imprevisti, rilevazioni risolutive,
è, insomma, il meccanismo a puntate: ad ogni nuova iniziativa
consiliare la narrazione si interrompe sistematicamente nel punto
culminante, quando l'attesa degli utenti - in questo caso proprio
pazienti - diventa spasmodica. Di puntata in puntata la trama si
evolve potenzialmente all'infinito, scoprendo di volta in volta
svolgimenti e soluzioni nuovi. E, con lo scorrere delle settimane e
dei mesi, si è creata attorno a questa vicenda una forte empatia
con i diversi personaggi che via via si affacciano alla ribalta: il
direttore della dermatologia, quello della pediatria, i vigili del
fuoco richiamati ancora oggi, il reparto di gastroenterologia,
ahimè anche le camere mortuarie, in un susseguirsi di episodi
diretti allo scioglimento dell'intreccio narrativo ovvero al
funzionamento a pieno regime - uso un'espressione cara
all'Assessore - dell'apparecchio fototerapico.
Perché ho usato la metafora della telenovela e non quella della
soap opera? Perché sono un inguaribile ottimista, infatti la
telenovela ha un numero di puntate che si aggira fra le 120 e le
200, mentre la soap opera di solito è destinata a durate per tempi
decennali. La telenovela, infine, a volte è anche uno strumento di
educazione sociale. Per il telespettatore attento - in questo caso
per noi e per la pubblica amministrazione -, le vicende narrate
possono essere di contenuto istruttivo ed io spero che questa
storia possa diventare una lezione su come non si deve operare!
Grazie.
