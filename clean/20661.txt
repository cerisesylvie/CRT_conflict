Classificazione
INFORMAZIONE
Radiotelecomunicazioni



Oggetto del Consiglio n. 695 del 23 giugno 2004 - Resoconto
OGGETTO N. 695/XII - Diffusione nella regione della tecnologia
DSL. (Interrogazione)
Interrogazione
Preso atto dell'evoluzione tecnologica che, tramite internet,
sta riducendo sempre più le distanze ed i tempi di comunicazione,
anche multimediale;
Considerato che da diverso tempo, esiste la tecnologia DSL,
che permette, tramite il normale cavo telefonico, previa
installazione di un'apposita centrale telefonica, la
trasmissione/ricezione dati ad alta velocità;
Verificato che in Valle d'Aosta, sono operative solo otto
centrali telefoniche DSL su 74 comuni serviti dalla rete
telefonica, rendendo così disponibile la tecnologia ad alta
velocità solo in pochi centri abitati come ad esempio Aosta,
Saint-Vincent e Verrès;
Atteso che lo sviluppo della tecnologia DSL, da parte di
Telecom Italia, unico proprietario della rete telefonica, è molto
lento e, in certi casi, neppure previsto a causa di prospettive
economiche non convenienti;
Constatato che, in alternativa alla tecnologia DSL, tutti gli
altri metodi di trasmissione/ricezione dati via cavo telefonico o
tramite segnale satellitare sono più costosi, tecnologicamente
complessi e comunque meno efficienti;
Ricordato che da tempo l'Amministrazione regionale si sta
adoperando per evitare l'abbandono dei piccoli centri abitati che,
per ora, nell'attuale stato delle cose, non possono usufruire della
tecnologia DSL;
I sottoscritti Consiglieri regionali
Interrogano
l'Assessore competente per conoscere:
1) lo stato attuale della disponibilità della tecnologia DSL
in Valle d'Aosta;
2) se è intenzione dell'Amministrazione regionale, adoperarsi
presso Telecom Italia al fine di consentire lo sviluppo totale di
tale tecnologia, rendendola così fruibile in tutti i 74 comuni
della Valle d'Aosta;
3) se l'Amministrazione regionale ha preso in considerazione
la possibilità di realizzare, in collaborazione con gli enti locali
e le comunità montane ed eventualmente in partnership con Telecom
Italia, una propria rete tecnologica DSL tale da permettere alla
Valle d'Aosta di colmare il gap tecnologico che la divide dalle
altre regioni italiane.
F.to: Lanièce - Comé - Viérin Marco - Stacchetti
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Con un'interrogazione così articolata sono
costretto ad impegnarmi in una risposta altrettanto articolata.
Faccio una premessa rispetto alle risposte puntuali
all'interrogazione quindi, anziché parlare di tecnologia "DSL",
ritengo più corretto parlare di "larga banda", intendendo con
questa definizione, usata normalmente nelle telecomunicazioni, un
insieme di tecnologie che consentono di fornire all'utente
collegamenti di velocità notevolmente superiori rispetto a quelli
concessi dalla normale rete telefonica. Essendo forte il legame fra
le infrastrutture e i servizi abilitati, si usa poi indicare con il
termine "larga banda" l'ambiente tecnologico, costituito da
applicazioni, servizi, contenuti ed infrastrutture, che consente
l'utilizzo delle tecnologie digitali ad elevati livelli di
interattività; è evidente l'importanza della larga banda per
pubbliche amministrazioni, imprese, cittadini. Le infrastrutture a
larga banda possono essere incentrate su diverse tecnologie, che
risultano più o meno efficienti, come viene ricordato
nell'interrogazione, e necessarie a seconda delle condizioni di
utilizzo (trasmissione voci, dati, video, creazione di reti).
Queste infrastrutture quindi potrebbero essere "DSL", che è
l'acronimo di "digital subscriber line" - che utilizza il
tradizionale doppino in rame -, collegamenti via satellite,
collegamenti "wireless", fibra ottica. La decisione di quale
tecnologia utilizzare è fortemente condizionata dai servizi che si
intende erogare.
Se da un lato la banda larga rappresenta l'occasione per lo
sviluppo di nuovi servizi ed applicazioni, dall'altro occorre far
presente che la sua evoluzione è - in particolare ora che si opera
in regime di non monopolio - strettamente guidata da logiche di
mercato. Ne consegue che si verrà a creare una forte disparità fra
zone che già cominciano a disporre della larga banda, zone che ne
disporranno progressivamente nel prossimo futuro e realtà
territoriali alle quali la logica economica negherà questa
opportunità, in quanto gli operatori tendono ad investire laddove
esiste profitto, cioè in zone ad alta densità abitativa e
fortemente industrializzate. Credo che sia un po' questa la logica
dell'interrogazione. Quello del divario "digital divide" esistente
fra le diverse aree è un problema che tocca i vari Paesi
dell'Unione europea e le diverse regioni italiane.
Da un'analisi effettuata dal "Formez", istituto che opera a
livello nazionale e risponde al Dipartimento della funzione
pubblica, in collaborazione con il Ministero per l'innovazione e le
tecnologie, che mette a confronto i piani delle regioni italiane,
situazione rilevata a marzo 2003, per sostenere un ruolo attivo
nell'infrastrutturazione digitale nel territorio, risulta la
seguente situazione: 6 regioni non hanno alcuna politica e alcuna
iniziativa programmatica; 4 regioni hanno cominciato a definire una
politica per la diffusione della larga banda nella pubblica
amministrazione; 4 regioni, oltre ad aver definito una politica,
hanno previsto iniziative per lo sviluppo della larga banda sul
loro territorio; 4 regioni, fra cui la Valle d'Aosta, hanno avviato
iniziative concrete, seppur con impegni finanziari ancora limitati;
2 regioni, Emilia Romagna e Piemonte, hanno avviato in modo
concreto la diffusione della larga banda. Analizzando la dotazione
di infrastruttura a larga banda in Emilia Romagna - Regione che,
come definito nel documento del "Formez", occupa un posto di
rilievo nello sviluppo della larga banda, ma anch'essa soffre del
"digital divide" in una larga parte del proprio territorio - si
nota che, mentre la copertura in termini di popolazione è intorno
al 79%, contro il 66% a livello nazionale, risultano scoperti dal
servizio "DSL" oltre il 50% dei comuni; da lì si evince che sono
servite le grandi aree metropolitane, ma tutti i piccoli comuni ne
sono esclusi. È appena il caso di far presente la diversità
geografica e i diversi interessi economici che contraddistinguono
le due Regioni (Valle d'Aosta ed Emilia). Le iniziative che vengono
portate avanti nella nostra Regione riguardano: interventi volti a
favorire gli investimenti degli operatori nello sviluppo di reti e
servizi (poi entreremo nel dettaglio); interventi a livello
centrale o locale per l'avvio di propri piani (sto parlando della
"Rupar"); interventi volti a favorire la disponibilità di servizi
particolarmente interessanti, "internet" e posta elettronica presso
biblioteche, postazioni pubbliche multimediali ad uso del
cittadino; programmi dell'Amministrazione regionale per la
creazione di una rete regionale a banda larga, quindi non
necessariamente "DSL", che passano attraverso vari progetti di
rilevante importanza.
Evoluzione anello in fibra ottica: la sua realizzazione - da
terminare entro agosto 2004 - va incontro alle nuove esigenze di
banda per un collegamento ad alta velocità tra le principali 12
sedi dell'Amministrazione regionale; abbiamo quindi questo anello
ottico che collega Piazza Deffeyes, Piazza della Repubblica,
località Amérique, Quart, eccetera. L'intervento approvato con la
deliberazione di Giunta del 23 febbraio 2004 permette, oltre ad una
flessibilità d'uso della banda disponibile sull'anello ottico, un
collegamento veloce complessivo minimo di 10 Mb, che può essere
ripartito in modo autonomo e discrezionale per i collegamenti voci
e dati, essendo che le varie sedi regionali devono trasmettere sia
voci che dati. Qui mi ricollego a un ragionamento che anche la
"Casa delle Libertà" aveva fatto in passato, per sottolineare che
per tale implementazione è stato sfruttato l'anello ottico posato
in Aosta in occasione del progetto "VDA Cablata" e che, per venire
incontro alle esigenze dell'Amministrazione regionale, "Telecom" ha
potenziato le sue infrastrutture. Di tale potenziamento possono già
da subito beneficiare anche enti come comune, USL e altri operatori
locali che insistono sull'anello ottico. Con questa operazione la
città di Aosta, pur non potendo competere in termini di ritorno
economico, si colloca al pari delle 28 principali città
italiane.
Con il progetto "Rupar" - avremo modo di riparlarne in questo
stesso Consiglio nell'ambito del piano triennale - con la
realizzazione del SIE (sistema interconnessione enti), connessione
attiva da circa 10 anni, la Regione ha posto le basi per la
realizzazione di una rete di comunicazione che collega i comuni
della Valle. Il sistema è stato utilizzato regolarmente per la
trasmissione dei dati relativi al progetto "CSIA" (centro
smistamento informazioni anagrafiche), a supporto in particolare di
procedure regionali come il rilascio della Carte Vallée per la
gestione del carburante in esenzione fiscale e per il sistema di
veicolazione e pubblicazione dei dati relativi alle varie
consultazioni elettorali. L'evoluzione tecnologica e la maturata
conoscenza delle opportunità che le nuove tecnologie mettono a
disposizione (navigazione "internet", posta elettronica, strumenti
di lavoro di gruppo, banche dati condivise, servizi turistici,
servizi catastali) hanno portato l'Amministrazione regionale a
procedere con l'evoluzione di tale sistema con la realizzazione di
una rete regionale. In questo senso sono già state avviate alcune
sperimentazioni che hanno coinvolto i Comuni della Comunità montana
Grand-Paradis con risultati incoraggianti. La realizzazione della
"Rupar", in stretto accordo con le linee guida definite a livello
nazionale dapprima come "Rupa" (rete unitaria pubblica
amministrazione) e successivamente volute nel sistema pubblico di
connettività, è quindi un'iniziativa di elevato valore strategico,
che rappresenta lo strumento essenziale per l'organizzazione nella
pubblica amministrazione in rete e, in prospettiva, potrà evolvere
verso un sistema territoriale, integrando reti diverse pubbliche e
private.
Per rispondere alle tre domande, quindi lo stato attuale della
disponibilità della tecnologia "DSL" in Valle, secondo quanto
indicato dal gestore... oltre alla tecnologia "ISDN" - già in molti
casi sufficiente e che copre la totalità del territorio regionale -
la tecnologia "DSL" copre attualmente circa il 25% delle centrali,
con una copertura di circa il 55% della popolazione, interessando
comuni come Courmayeur, Pré-Saint-Didier, Morgex, Saint-Pierre,
Aymavilles, Aosta, Saint-Christophe, Quart, Châtillon,
Saint-Vincent, Verrès, Pont-Saint-Martin.
Per quel che attiene le intenzioni della pubblica
amministrazione nei confronti di "Telecom", con la realizzazione
dei progetti sopra segnalati e l'utilizzo di infrastrutture
tecnologiche già acquisite all'interno del progetto "Vinces" esiste
una concreta possibilità di avvicinamento in tempi brevi alla
copertura pressoché totale del territorio con la banda larga. Tale
operazione non può prescindere da un forte coinvolgimento della
società "Telecom", che dovrà da parte sua valutare l'utilizzo di
tecnologie alternative al rame o alla fibra ottica, cosa che
peraltro avviene già attualmente con l'utilizzo di ponti radio per
servire alcune zone della Valle, quali satelliti, "laser"...
Si può quindi affermare che l'Amministrazione regionale ha già
svolto, e continua a svolgere, un'azione propulsiva verso gli
operatori: "fast web" per il progetto "Vinces", "Telecom" per gli
altri progetti, favorendo la disponibilità della larga banda presso
ogni comune. Le logiche di mercato porteranno poi i vari operatori
verso il singolo cittadino. Vale la pena ricordare che un
collegamento "DSL" è possibile fino a qualche chilometro,
attualmente massimo 5 chilometri dalla centrale; quindi vi sono
alcuni problemi che sono legati alla morfologia della Valle
d'Aosta, per cui il sistema di banda larga è un sistema che
cercherà dove è possibile di valorizzare la tecnologia "DSL", dove
non sarà possibile valorizzare tutte quelle altre soluzioni che
ovviamente hanno caratteristiche diverse, ma che permetteranno uno
sviluppo di un certo tipo, cioè con la cosiddetta "messa a
disposizione della banda larga".
Rete tecnologica proprietaria: in considerazione di quanto
indicato al punto precedente, si può affermare che non è
intenzione, né compito dell'amministrazione creare una propria
rete; dopodiché, se vi saranno situazioni particolari, potranno
essere prese in esame. Ricordo anche che, in merito a questo
discorso, l'Amministrazione regionale indirettamente partecipa in
diverse società, che indirettamente hanno delle attività e, per
fare un esempio, vi sto parlando della RAV e dei due tunnel, dove
in superficie abbiamo una strada per i veicoli e sotto strutture e
collegamenti tecnologici che possono poi supplire. Non ultimo vi
ricordo tutto il sistema ex "ENEL": parlo della distribuzione di
tutti i collegamenti che attualmente hanno una funzione per la
distribuzione dell'energia elettrica, ma che in un futuro possono
avere sviluppi, quindi si tratta di fare un ragionamento integrato.
Per cui la Regione, più che avere una proprietà di reti, deve
essere propulsore ed incentivare tutta questa attività, che
ovviamente va nel senso di superare questo "digital divide", che
potrebbe precludere alcune possibilità al territorio valdostano e
soprattutto alle aree più marginali, ma al tempo stesso più
preziose.
Président - La parole au Conseiller Lanièce.
Lanièce (SA) - Prendiamo atto della risposta molto lunga
dell'Assessore, al quale chiedo una copia per poterla verificare
nella sua interezza.
Abbiamo presentato questo problema per evidenziare la tematica
riguardante la trasmissione tecnologica, in modo particolare "DSL".
Si tratta di una tematica importante nell'ottica del maggior
sviluppo della nostra Regione e anche nell'ottica di venire
incontro ad un problema che spesso viene affrontato in quest'aula:
evitare lo spopolamento delle nostre vallate; infatti il poter
portare tecnologie su tutto il territorio permette di venire
incontro a questa esigenza da tutti sentita. Dalla risposta
dell'Assessore - che ha parlato molto più della larga banda - si
può notare un impegno dell'Amministrazione in questa direzione;
ovviamente noi guardiamo più alla concretezza, e quindi aspetteremo
di verificare sul territorio se quanto l'Assessore ha detto verrà
concretizzato al più presto.
Rimaniamo comunque dell'avviso - parlando sempre dell'argomento
oggetto dell'interrogazione - che, in merito alla tecnologia "DSL",
vi è ancora poco, perché è vero che la trasmissione non può
superare i 5 chilometri da dove è posizionata la stazione, ma
questo non significa che le stazioni non possano essere posizionate
in più comuni; la verità è che per adesso vi sono solo una decina
di stazioni che sono posizionate. Sappiamo bene che da parte di
"Telecom", che è il gestore, non vi è la volontà di perseguire
questa azione per ragioni puramente economiche, ma giustamente la
Regione deve farsi forte di fronte al gestore, dicendo che questa è
anche una scelta politica, se crede in questo potenziamento delle
strutture tecnologiche, perché questa è una scelta politica che la
Regione deve cercare di imporre al gestore. Per questo motivo
abbiamo inserito nella terza domanda una proposta: se "Telecom",
per questioni puramente economiche, continua a trattenersi dallo
sviluppare maggiori stazioni sul territorio valdostano, la proposta
che lanciamo - da verificare - è quella di fare in modo che sia la
Regione a farsi parte attiva, sentendo i comuni e le comunità
montane, a creare, in "partnership" con "Telecom", la propria rete,
per cercare di superare questa situazione. Invitiamo quindi
l'Assessore a valutare se non sia il caso di fare maggiore
pressione sulla "Telecom" per favorire la creazione di nuove
stazioni, o altrimenti a verificare questa proposta che abbiamo
indicato in questa interrogazione, anche perché è importante lo
sviluppo di questa tecnologia "DSL", che fra la trasmissione via
"modem" - diciamo così, meno veloce - e la trasmissione satellitare
- con costi nettamente superiori - è la migliore tecnologia per la
trasmissione dei dati ad alta velocità.
