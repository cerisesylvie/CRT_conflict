Classificazione
ACQUE
Acque pubbliche



Oggetto del Consiglio n. 2791 del 20 giugno 2007 - Resoconto
OGGETTO N. 2791/XII - Reiezione della mozione: "Impegno al
sostegno di una proposta di legge in materia di ripubblicizzazione
del servizio idrico".
Mozione
Premesso
- che le lotte contro la mercificazione dell'acqua hanno
ottenuto risultati significativi negli ultimi 15 anni in America
Latina, Asia, Africa e vari Paesi d'Europa - fra cui di recente
l'Italia; pur se parziali, essi sono segni di un'inversione di
tendenza, concorde con la posizione a favore del riconoscimento
dell'acqua come diritto umano e bene comune assunta da istituzioni
come il Parlamento Europeo;
- che sulla base di questi successi, il movimento globale per
l'acqua ha ora la responsabilità di indirizzare le proprie
strategie verso l'applicazione di misure concrete per cambiare la
situazione attuale, piuttosto che la reiterata descrizione delle
problematiche e la semplice proposta di soluzioni
alternative;
- che il Forum Italiano delle associazioni per l'acqua ha
promosso una proposta di legge popolare dal titolo "Principi per la
tutela, il governo e la gestione pubblica delle acque e
disposizioni per la ripubblicizzazione del servizio
idrico";
- che, anche in Valle d'Aosta, è attivo un comitato locale
per il sostegno della sopraccitata proposta di legge
popolare;
- che numerosi enti locali hanno già aderito alla proposta di
legge in oggetto;
- che, dal 18 al 20 Marzo, si è tenuto a Bruxelles la prima
Assemblea Mondiale dell'Acqua;
Valutato
- che l'acqua è fonte di vita e costituisce pertanto un bene
comune dell'umanità, un bene irrinunciabile che appartiene a tutti
e non può essere proprietà di nessuno;
- che la rivendicazione del carattere pubblico di tale
preziosa risorsa è un elemento costituente del particolarismo
valdostano;
Ritenuto
- che occorre sancire con forza il principio secondo cui
l'acqua è e deve rimanere pubblico nella proprietà e nella
gestione;
- che la partecipazione all'attuale movimento che si batte
per il carattere pubblico dell'acqua, costituirebbe un'importante
occasione, di scambiare informazioni e prospettive concrete e di
coordinarsi a livello globale per la proposizione di un modello di
gestione intelligente delle risorse idriche, che sappia contrastare
efficacemente le tentazioni privatistiche e, contemporaneamente,
apra nel controllo pubblico quegli spazi di partecipazione
democratica e di condivisione delle scelte di cui i Beni comuni e
l'acqua in particolare hanno sempre più bisogno;
Il Consiglio regionale
Impegna
il Presidente della Regione e la Giunta regionale:
1) ad aderire alla proposta di legge in oggetto;
2) a fornire al Comitato promotore ogni supporto possibile
per agevolare la raccolta delle firme.
F.to: Bortot - Squarzino Secondina - Venturella
Président -
La parole au Conseiller Bortot.
Bortot (Arc-VA) -
È di fronte a tutti la crisi provocata
dal cambiamento climatico, è di fronte a tutti il problema
universale legato all'acqua, non esclusa la nostra regione. Nel
secolo XX ci sono state parecchie guerre legate al possesso del
petrolio, vorremmo evitare che il XXI secolo diventasse il secolo
delle guerre per l'acqua, anche se i primi anni non smentiscono
quanto affermato dal sottoscritto.
Il 18-20 marzo c'è stata un'assise mondiale a Bruxelles sul
problema dell'acqua; il Parlamento europeo ha deciso e approvato un
provvedimento per definire l'acqua bene comune dell'umanità contro
i processi di privatizzazione. Il Parlamento nazionale il 30 maggio
ha approvato una moratoria sui problemi dell'acqua in attesa di una
definizione di una legge che riconosca l'acqua un bene comune, non
da privatizzare. Quel provvedimento è stato sostenuto da una
proposta di legge di iniziativa popolare, per la quale sono state
raccolte più di 300mila firme; 1.000 firme sono state raccolte
anche nella nostra regione. Di fatto la mozione interviene per
sostenere questa moratoria, quindi questo arresto di processo di
privatizzazione delle acque pubbliche di un bene comune per dare la
possibilità di presentare la legge di iniziativa popolare e
affinché il Parlamento definisca un altro testo rispetto a quelli
precedenti. Le ricadute di questi provvedimenti riteniamo che
debbano esserci anche nella nostra regione, dove c'è un cambiamento
climatico, c'è una riduzione delle riserve d'acqua, riduzione di
ghiacciai e scomparsa di ghiacciai, non sono le piogge fluenti di
questi giorni che ci permettono di sopperire alla riserva d'acqua
nei ghiacciai, soprattutto nei periodi estivi.
La mozione dovrebbe permettere anche di entrare nel merito
dell'uso che si fa di questa risorsa primaria, nel senso che c'è
poco rispetto per l'uso plurimo dell'acqua, c'è un abuso improprio
dell'acqua, abbiamo problemi di biodiversità, abbiamo problemi di
uso umano dell'acqua da parte di una serie di Paesi, abbiamo
problemi di acqua per uso irriguo. Ieri c'è stata l'audizione della
II e IV Commissione dell'Assessore Marguerettaz ed del Presidente
della "CVA", Rollandin; ci siamo soffermati sull'uso dell'acqua
come fonte rinnovabile per la produzione di energia. Siamo di
fronte ad una svolta epocale, nel senso che si stanno definendo gli
investimenti del tesoro della "CVA" in questo comparto, ma abbiamo
problemi legati alla depurazione delle acque e soprattutto rispetto
ai processi di arginatura dei torrenti e dei ruscelli della nostra
regione, arginature anche non necessarie quando si esce dalla
tutela dei villaggi e dei centri abitati. Vi sono, legati ai
problemi di arginatura, problemi di tutela della biodiversità,
tutela che è oltremodo importante per quanto riguarda la nostra
regione. Legato alla biodiversità abbiamo un settore non
indifferente che è quello turistico, che proprio perché vogliamo
mantenerlo, rilanciarlo e incrementarlo come fattore economico
della nostra regione, il concetto della biodiversità e quindi della
tutela e del rispetto ed uso plurimo delle acque anche rispetto
agli alvei è molto importante.
Dicevo... "svolta epocale", perché dovremo fra pochi anni
rivedere le concessioni con lo Stato per l'uso delle acque della
nostra regione, dovremo in questo caso presentarci con le carte in
regola: questo vuol dire riottenere le concessioni per l'uso delle
acque, di cui i Valdostani sono già proprietari avendole acquistate
2 secoli or sono, e per presentarsi con le carte in regola di
fronte allo Stato dobbiamo, anche noi, fare una moratoria sulle
concessioni e subconcessioni delle acque della regione ai privati,
cosa che purtroppo in questi anni, soprattutto per scopo
idroelettrico e per innevamento artificiale, non è avvenuta. Ieri
abbiamo avuto un'ennesima deliberazione che autorizza "CVA" a
rilasciare acqua dalla condotta di Valtournenche, per neve
artificiale per "Monterosa Ski". Insisto che questo uso dell'acqua
per innevamento artificiale, non di supporto delle piste, ma per
innevare le piste, che sono due cose diverse, è un uso improprio,
sul quale il Consiglio deve tornare, prevedere una moratoria e
contingentarne l'uso in questa direzione. Non possiamo più
permetterci di innevare tutte le piste contemporaneamente della
Valle d'Aosta con l'uso dell'acqua.
Ho fatto pervenire a tutti i colleghi un articolo nei giorni
scorsi sul problema dell'energia dell'acqua in Valle, sulle carenze
idriche, sull'uso improprio, sugli indirizzi personali, non
pretendo che siano fatti propri dal Consiglio, ma questo problema
del clima e dell'acqua riteniamo sia del tutto sottovalutato e ci
troveremo di fronte a problemi non indifferenti, a chi lasciare
utilizzare l'acqua nella nostra regione. Ripeto: abbiamo già dei
problemi con dei Paesi che hanno carenze idriche, basta vedere lo
stato dei torrenti nella nostra regione e della Dora, basta capire
che la riduzione dei ghiacciai significa mancanza di riserva
d'acqua perché 15 giorni di pioggia non sono 15 giorni di nevicate
e quindi un rinforzamento dei ghiacciai che si sciolgono
progressivamente nel periodo estivo. L'acqua che è caduta in questi
giorni in poco tempo scomparirà e ci troveremo in Valle d'Aosta con
carenze idriche questa estate. È necessario che il Consiglio sui
problemi dell'acqua rifletta e ne discuta con maggiore
determinazione, per capire il tipo di scelte che deve fare, gli
investimenti che dobbiamo fare non solo riferiti alla produzione di
energia, ma anche come riservarci come creare eventualmente piccoli
e medi invasi, che ci facciano da riserva per i periodi
critici.
Chiediamo quindi che il Consiglio regionale voti questa mozione,
che rivendica il carattere pubblico di un bene comune e impone uno
"stop" a un uso improprio alla privatizzazione dell'acqua, chiede
che il Consiglio sostenga la proposta di legge che sarà presentata
in Parlamento e per la quale abbiamo raccolto le firme e
soprattutto chiede un sostegno al comitato promotore valdostano che
ha raccolto le firme. A proposito del comitato valdostano, ci sarà
sabato 23 giugno, alle ore 15, al Centro volontari in Via Xavier de
Maistre un dibattito pubblico con i cittadini; domenica c'è la
partenza di una carovana che parte da Morgex per una conferenza
stampa ad Arpy per proseguire per il Piemonte e la Val di Susa, e
lì consegneremo le firme che proseguiranno per le altre Regioni,
fino ad arrivare al Parlamento dove verranno consegnate.
Alla luce di quanto esposto riteniamo che sia opportuno che la
Regione approvi questa mozione di indirizzo che impone una
moratoria alla privatizzazione ed uso improprio delle acque
pubbliche, e un sostegno al progetto di legge che sarà depositato a
livello nazionale.
Presidente -
Dichiaro aperta la discussione generale. Se
non ci sono richieste di intervento, dichiaro chiusa la discussione
generale.
La parola all'Assessore al territorio, ambiente e opere
pubbliche, Cerise.
Cerise (UV) -
Vorrei, per un rispetto al proponente la
mozione, fare alcune controdeduzioni a quanto da lui affermato,
rilevando che il suo intervento ha messo insieme aspetti diversi di
questa vicenda, che sono stati anche illustrati in modo non proprio
approssimativo, ma toccati e lanciati a pioggia. Vorrei cercare di
dare delle risposte innanzitutto al documento che il collega Bortot
ha distribuito e che lui stesso ha richiamato in alcune parti.
I cambiamenti climatici indubbiamente esistono, ma forse più che
parlare di "cambiamenti climatici" sarebbe più corretto chiamarle
"fasi climatiche", perché da un punto di vista geologico non c'è
nulla di nuovo; ci sono stati dei periodi storici molto più caldi
di questo, con totale assenza di ghiacciai, con precipitazioni
sicuramente inferiori e, di conseguenza, attribuire il tutto al
comportamento dell'uomo è quanto meno imprudente. C'è poi una
notazione che merita qualche considerazione, cioè il fatto che
sembra quasi che questa Regione sia totalmente assente rispetto a
questa problematica, ma così non è. Ci siamo attrezzati per cercare
di governare questo processo peraltro con tutta una serie di studi
e approfondimenti, per cercare di disegnare degli scenari ai quali
dare una risposta operativa e concreta, con delle soluzioni del
tutto realistiche e attuabili.
Nella notazione del collega Bortot si fa quanto meno discutibile
un'affermazione, là dove si dice che nessun tribunale ha mai
affermato che i vecchi diritti dei Valdostani fossero stati
cancellati: non è proprio così, nel senso che fin dal 1924 e dal
1983 con le leggi di riforma sull'utilizzo delle acque, questi
diritti sono stati definitivamente cancellati e un parziale loro
riconoscimento è avvenuto con lo Statuto; dico "parziale", perché
il capitolo è aperto, ma voglio ricordare come la Regione perse una
causa alla Corte costituzionale quando rivendicò questi diritti in
sede di nazionalizzazione dell'energia elettrica nel 1963; quindi
questa è una battaglia che va ancora combattuta, ma
quell'affermazione non è del tutto corretta.
In alcune sue affermazioni c'è poi un po' di confusione fra
quelli che sono i problemi di approvvigionamento idrico e di
distribuzione idrica, perché quando lei illustra la situazione
della Comunità montana dell'Evançon, in realtà parla di problemi
che afferiscono a condotte, distribuzioni, colonne..., ma non c'è
un problema di carenza idrica, anzi l'acqua sarebbe sufficiente a
tutto, bisogna trovare solo 10-20 milioni di euro per fare queste
condotte e distribuire l'acqua. Quando mi cita il caso di Montjovet
o altri paesi, non dimentichiamoci che una volta questi paesini
erano abitati da comunità rurali che oggi si sono urbanizzate e,
rispetto al passato, hanno un consumo di acqua almeno 10 volte
superiore. È chiaro che l'antico approvvigionamento è
insufficiente, ma anche su questo voglio ricordare che nell'ambito
del sistema idrico integrato il "BIM" ha provveduto a fare una
ricognizione su tutto il territorio regionale per individuare le
carenze sia di approvvigionamento, sia di distribuzione dell'acqua.
Poi, là dove si dice che si beve acqua inadeguata, sporca, non
potabile, attenzione... perché così non è... se così fosse ci
sarebbero dei reati penali!
Censuro poi quelle affermazioni dove si dice che il minimo
deflusso vitale non viene fatto rispettare e... cose del genere;
tutte le derivazioni che sono state assentite prevedono il minimo
deflusso vitale, salvo l'agricoltura che dovrebbe andare avanti dal
2016, ma qui c'è una ragione che conferma quanto detto prima: non
dimentichiamoci che le concessioni per uso agricolo sono rilasciate
di 15 anni in 15 anni, quindi non c'è alcun diritto acquisito,
proprio in funzione di quelle leggi che lei non cita e sottintende
non esserci mai state, ma che in realtà ci sono: questo per dire
che bisogna essere più attenti a come si lanciano delle
affermazioni, perché sarebbero facilmente smentibili. Quando lei
dice: "si potrebbero fare dei bacini con le gronde"... certo, le
avevamo previste, ma proprio il suo gruppo politico e la corrente
"verde" della sua componente politica ha fatto una guerra alle
gronde, tanto che le ha fatte scomparire dalla legge e le ha rese
addirittura illegittime, quindi lei propone di fare una cosa che
dalla sua parte politica è venuta come un intervento del tutto
inopportuno. Ultima notazione: la questione dei bacini in quota per
l'utilizzo, anche idroelettrico, di alcune disponibilità... voglio
ricordarle che l'ultima richiesta che c'è stata in questo senso non
ha superato il "VIA", perché i bacini hanno delle forti ricadute
negative sull'ambiente.
Venendo alla questione della legge, che lei ha illustrato in
maniera molto parziale, perché ha taciuto l'origine ideologica,
partitica e anche utopica di questa legge, le ricordo come questo
percorso sia stato avviato a Cecina in occasione del meeting
antirazzista organizzato dall'"ARCI" nell'estate del 2005 e
proseguito col primo Forum dei movimenti italiani per l'acqua, che
si è tenuto a Roma nel 2006. Il lancio della campagna è avvenuto a
fine novembre a Roma, con una conferenza stampa a cui hanno
partecipato "ATTAC", il Comitato italiano per un contratto mondiale
sull'acqua, "Mani Tese", "ARCI", "Funzione pubblica-CGIL", "Abruzzo
social forum", "COBAS energia": questa è la culla ideologica che ha
originato questo disegno di legge. La proposta di legge nasce dalla
volontà - per non dire dall'utopia - di stravolgere un quadro della
normativa esistente per affermare che l'acqua è un bene comune, il
cui accesso ed utilizzo è un diritto umano universale, che pertanto
andrebbe sottratto alle logiche del mercato e della concorrenza.
Poi c'è un attacco alla "legge Galli" del 1994, perché secondo i
promotori di questa legge, questa avrebbe aperto le porte ad
investitori privati, "il mercato" delle ex aziende municipalizzate,
e in questo modo si sarebbe limitato il diritto dell'acqua da parte
dei cittadini. Alcuni principi di questa legge sono che l'acqua è
un bene comune, un diritto umano universale, un bene finito da
tutelare, ogni territorio deve definire un bilancio idrico che
preservi la risorsa e la sua qualità.
Veniamo al punto dolente: il servizio idrico integrato è un
servizio pubblico privo di rilevanza economica, sottratto alle
leggi del mercato e della concorrenza e finalizzato ad obiettivi di
carattere sociale e ambientale. Il servizio idrico integrato deve
essere gestito esclusivamente attraverso enti di diritto pubblico.
Si torna sempre alle logiche di tipo pubblico, perché
ideologicamente c'è una radice che vuole rimettere sempre in mano
al settore pubblico, contrariamente alla storia e ai processi di
evoluzione economica, questo tipo di gestione. Devono cessare tutte
le gestioni affidate a privati, a società miste pubblico-privato.
La famosa questione dei 50 litri per persona a costo zero: voglio
ricordare che il costo di un litro di acqua, cioè il cittadino paga
oggi un prezzo che è 10 volte inferiore a quelli che sono gli
investimenti complessivi che servono per portarglielo, tanto per
mettere l'accento in termini economici. Poi c'è una norma
interessante che dice che i lavoratori del servizio idrico e gli
abitanti del territorio partecipano attivamente alle decisioni
sugli atti fondamentali di gestione del servizio idrico; mi pare
interessante questa cosa, di far diventare i lavoratori come
soggetti di gestione. Un fondo nazionale dovrebbe servire per
investire negli acquedotti dei Paesi del Terzo Mondo. Infine il
servizio idrico sarebbe finanziato con la riduzione delle spese
militari, con la lotta all'evasione fiscale, con tasse ambientali
di scopo. Qualcuno mi deve spiegare che differenza c'è fra la tassa
ambientale di scopo e pagare un servizio, ma su questo...
Non posso tacere come questa legge abbia delle grandissime
contraddizioni e sia anche carente, è una legge più di provocazione
che di obiettivo. Ad esempio, al comma 2 dell'articolo si
stabiliscono come pubbliche tutte le acque, ma dov'è la novità,
quando noi abbiamo il decreto n. 152/2006 che ha superato il
concetto di pubblicità delle acque - collegato al loro uso - per
definire tutte le acque come "appartenenti al demanio dello
Stato"... più pubblico di così mi pare non ci sia nulla! La non
mercificazioni delle acque - stabilita sempre al comma 2
dell'articolo 2 - contrasta poi con l'esigenza ribadita nel seguito
di far pagare gli altri usi. Allora mettiamoci d'accordo: l'acqua è
mercificabile solo per certi aspetti e... certi altri no? Al comma
5 dell'articolo 3 si stabilisce il recupero dei costi per tutti gli
usi diversi da quelli potabili e quindi anche per quelli irrigui,
oggi esenti in Valle d'Aosta. Qui per noi sarebbe un dramma,
oltretutto qui si va a negare quei diritti che prima sono stati
espressi come diritti acquisiti da parte del popolo valdostano. La
moratoria delle autorizzazioni significa fermare l'economia, ma a
questa parte politica non è che interessi molto, lo abbiamo
constatato in altre occasioni... Al comma 8 dell'articolo 3 si
travisa completamente quanto previsto dalla direttiva 2000/60 nella
quale si parla di "buono stato delle acque" quale obiettivo di
qualità e non di stato naturale; in ogni caso, così indicato, non
ha senso dal punto di vista tecnico e quindi sarebbe
irrealizzabile, perché come si fa a parlare... quando l'acqua deve
essere incanalata, messa nelle condotte, subire un sacco di
manipolazioni... di stato naturale dell'acqua? Lo stato naturale
dell'acqua ce l'hai alla sorgente!
Bisogna poi distinguere alcune questioni, cioè bisogna
distinguere una sostanziale mancanza di acqua, anche per questioni
di carattere politico, economico, territoriale e storico che
esistono in certi Paesi e che è motivo di immigrazione, dalla
situazione in Paesi evoluti come il nostro, dove esistono problemi
di acqua, ma non si risolvono certo con delle sparate ideologiche,
hanno bisogno di essere confrontate con le disponibilità. Fra
l'altro, oggi tutti i giornali riportano come la Commissione
europea su questo punto stia approfondendo la possibilità di dare
delle risposte, anche in funzione dei cosiddetti "cambiamenti
climatici".
Nell'attuale norma non c'è alcuna che prevede la privatizzazione
dell'acqua, questo deve essere chiaro ed è un'altra di quelle
mistificazioni che sono state oggetto di malintesi, perché l'acqua
appartiene allo Stato, e poi viene concessionata, così come nella
legge n. 27/2004 viene stabilita una gerarchia di utilizzo delle
acque, quindi l'uso dell'acqua per scopi umani è prevalente su
tutto. Le municipalizzate sono state convertite in s.p.a., perché è
nella logica della concorrenza, ma attenzione... questi sono enti
gestori delle acque, sono enti che gestiscono un servizio, non sono
gli enti che sono proprietari delle acque e che possono
indiscriminatamente far pagare la proprietà dell'acqua. Peraltro
sapete che in Valle d'Aosta questa è addirittura gratuita, perché
l'acqua per uso potabile e per uso irriguo sono per Statuto date
gratuitamente e, come tali, sono immuni da ogni sorta di pagamento;
altra cosa è pagare il servizio di acquedotto, perfino i "ru" hanno
dei servizi di manutenzione, costruzione che devono essere gestiti
e mantenuti.
Nella versione originaria della legge regionale n. 27/1999 si
prevede che il servizio idrico in Valle avvenga attraverso degli
enti pubblici, il "BIM" che è un'organizzazione di Comuni e poi i
Comuni stessi organizzati in forma associata: questa scelta è stata
assunta dalla Regione in totale accordo con il "CELVA". Non mi
soffermo sulla riorganizzazione del servizio idrico integrato che,
secondo me, è un'assoluta esigenza.
Il disegno di legge che voi sostenete contiene, a vostro dire,
degli elementi di rafforzamento del particolarismo valdostano o
qualcosa del genere. Ora, l'adesione a un testo di legge come
questo, invece, sarebbe automaticamente la riduzione della capacità
di gestire autonomamente il patrimonio idrico già in proprietà
della Regione, mentre la Regione ha già ampiamente legiferato.
Esprimo un parere assolutamente negativo sulla proposta di legge, i
contenuti essenziali della proposta e gli elementi forti si trovano
già nella giurisprudenza in vigore in Valle d'Aosta, che ha
adattato norme statali e comunitarie dando delle risposte alle
esigenze della collettività, ed esprimo un voto contrario alla
mozione.
Président -
La parole au Vice-président Tibaldi.
Tibaldi (CdL) -
Per alcune brevi considerazioni su questa
mozione, che si ispira a un tema di grande importanza: l'acqua.
Sono condivisibili le motivazioni che sostengono questa mozione
e l'illustrazione che è stata fatta dal collega Bortot, perché
l'acqua è una risorsa preziosa, è una risorsa che sta diventando di
giorno in giorno sempre più carente, è una risorsa che proprio per
questa sua carenza crescente, diventa ogni giorno sempre più
costosa per gli utilizzatori. Non parliamo poi di Terzo Mondo, dove
di acqua ce n'è in quantità assolutamente insufficiente per
qualunque persona. I principi sono indubbiamente condivisibili, a
maggior ragione se guardiamo in senso prospettico e pensiamo alle
variazioni climatiche che ci attengono, dove a ogni grado di
temperatura del globo che aumenta, c'è un aumento della siccità che
è devastante. Penso che anche il collega Bortot abbia recentemente
letto alcuni articoli di giornali, dove una crescita di 2 gradi
della temperatura media globale comporterebbe una situazione di
desertificazione in grandissima espansione, che coinvolge anche
diverse zone del territorio italiano. Il collega Bortot è stato
ispirato anche da questa iniziativa per la sua partecipazione a
Bruxelles, abbiamo visto quando è tornato fiero di questa
partecipazione con i movimenti globali per l'acqua, indossando una
maglietta arancione che scandiva uno slogan d'effetto e che ha
avuto anche risalto di stampa. Va bene, il movimentismo è anche
interessante e simpatico, però questa mozione sembra prescindere da
quello che è accaduto finora.
L'acqua, bene prezioso per l'umanità e per lo sviluppo
dell'umanità, non è che non sia salvaguardata; esiste una
legislazione in materia anche nel nostro Paese che è
particolarmente dettagliata e che dallo Stato conferisce competenze
alle Regioni, ai Comuni e alle diverse articolazioni territoriali.
Sembra quasi, leggendo questa mozione, che noi si debba partire da
zero, sembra quasi che il movimento globale per l'acqua o il forum
italiano delle associazioni per l'acqua, abbiano scoperto che
esiste il problema idrico. Il problema idrico esiste da tempo e
sarà sempre più accentuato con il passare degli anni. Sembra quasi
che questa proposta di legge popolare, che è tipica del
movimentismo ed è anche apprezzabile, sia l'unica iniziativa in
materia per fissare dei principi a tutela e salvaguardia di questo
bene.
Allora, collega Bortot, vorremmo ricordarle che c'è un Governo
nazionale di Centro-Sinistra, che non solo ha un potere di
legiferare e proporre leggi in materia, ma anche il potere di far
sì che vengano applicate correttamente quelle vigenti, cito la
"legge Galli", una legge che ha fissato fin dal 1994 dei principi
selettivi e rigorosi in materia di risparmio idrico e conservazione
di questo bene. Il Centro-Sinistra governa in 16 Regioni italiane e
le Regioni sappiamo che hanno delle competenze spiccate in materia
di tutela idrica. Vorrei ricordare che 5.000 Comuni italiani che in
maniera pubblica o privata, attraverso delle società, erogano
l'acqua ai cittadini... e sono 5.000 Comuni di governo di
Centro-Sinistra. Allora questo è un movimentismo che è anche
apprezzabile, ma che non può essere cavalcato a ogni piè sospinto
per qualunque materia, anche così importante, che debba essere
portata agli onori della cronaca. Mi sembra umiliante chiedere a un
Presidente della Regione e alla Giunta regionale di aderire alla
proposta di legge in oggetto... non so cosa vorrà fare la Giunta o
il Presidente, penso che abbiamo una legislazione sul servizio
idrico integrato che, se applicata correttamente, potrebbe dare
delle risposte sufficienti o più che soddisfacenti per l'utenza
valdostana. Il problema non è fare una legge che tuteli l'acqua,
perché le leggi ci sono, è applicarle queste leggi, perché siamo
sepolti da una monumentale serie di norme che, se non vengono
applicate e utilizzate dagli enti competenti, rimangono delle norme
scritte "nero su bianco".
Come possiamo sostenere questa mozione? È una mozione
sostenibile nell'ideale, ma non è una mozione che va incontro alla
problematica dell'acqua; preferiremmo, come abbiamo fatto con
un'interpellanza "ad hoc", sollecitare la Giunta ad intervenire su
problematiche correnti e attuali, che esistono sul territorio,
altrimenti qua si parla dell'acqua come se fosse stato scoperto
qualcosa, una "scoperta dell'acqua calda", collega Bortot, che
forse serve più a giustificare una sua presenza a Bruxelles, che
non ad affrontare seriamente la problematica di tutela,
salvaguardia e utilizzo di questa importante risorsa!
Président -
La parole au Conseiller Sandri.
Sandri (GV-DS-PSE) -
Questa mozione noi la condividiamo e
la voteremo, perché pone un accento importante su un tema che sarà
fra i temi più rilevanti della prossima legislatura, cioè non tanto
la disponibilità dell'acqua, quanto la tipologia dell'utilizzo e
sfruttamento dell'acqua; praticamente dovremo decidere fra pubblico
e privato e qui mi dispiace di dover contraddire gli amici della
"CdL", perché nel 1994 la "legge Galli" non è stata fatta da un
Governo di Centro-Sinistra, purtroppo aveva all'interno dei bachi
che aprivano ai privati pericolosamente, questi bachi sono stati
ampliati in maniera devastante dai Governi Berlusconi del
Centro-Destra ed è un vantaggio non indifferente che da quando c'è
un Governo nazionale di Centro-Sinistra, a livello nazionale si sia
fatta una moratoria della privatizzazione delle acque e, anzi, ci
stiamo avviando con dei provvedimenti che sono in questo momento
alla valutazione del Parlamento ad una gestione pubblica delle
acque. E questa non è una cosa da poco, perché abbiamo già visto
nel campo delle immondizie che quando si arriva alla gestione
privatistica i costi esplodono, le mafie si inseriscono e lo
spettacolo che abbiamo in questo periodo di cosa succede in
Campania è la dimostrazione che la mercificazione di questi servizi
essenziali è un disastro di questo Paese... casualmente, in
Francia, tutto ciò non succede.
Dobbiamo capire qual è la nostra strategia e credo che la nostra
strategia debba essere quella di mantenere la gestione pubblica,
soprattutto in una Regione come la nostra che ha una grande
tradizione, in cui i nostri enti locali si sono sempre fatti carico
piuttosto efficientemente della gestione delle acque. Allora
dobbiamo aiutare i nostri Comuni a gestire gli acquedotti, a
gestire la rete idrica, a gestire il servizio idrico integrato,
invece quello che dispiace di vedere è che l'"UV", anzi all'interno
di essa alcuni potentati fanno tutto il contrario, e qui ha fatto
un autogoal l'Assessore Cerise, quando ha citato il "BIM". Ha
detto: "il BIM è l'espressione degli enti locali". Non è vero, il
"BIM" è l'espressione dei potentati dell'"UV", perché viene eletto
tramite le maggioranze dei Sindaci nominati e controllati dall'"UV"
per poi organizzare la gestione del servizio idrico integrato. E
allora questi sono i presupposti che voi volete portare avanti, di
quello che avete fatto 20 anni fa sul sistema dei depuratori, su
cui sarebbe interessante andare a fare un po' di storia su come
sono stati gestiti i depuratori, su come è stata gestita la
"VALECO", su come sono state gestite tutta una serie di queste
cose. Voi volete ampliare queste schifezze anche al servizio idrico
integrato: è questo il grave ed è su questo che questa mozione apre
un velo di conoscenza.
Questi atteggiamenti di voler rivendicare con il "BIM" una
purezza ideologica valdostana è invece la copertura delle cose più
vergognose; allora vi sfido qua dentro a riavere un minimo di
decenza, ascoltare i vostri Sindaci quelli veri che si sono
giustamente esposti su questo punto e capire che l'acqua è dei
Valdostani, l'acqua è sempre stato un bene gestito dai Valdostani e
deve rimanere così, e non ci mettiamo le mani degli affari dentro.
In questo senso voteremo convintamente questa mozione.
Président -
La parole au Conseiller Bortot.
Bortot (Arc-VA) -
Vi rileggo un pezzo della mozione:
"Valutato che l'acqua è fonte di vita e costituisce pertanto
un bene comune dell'umanità, che le lotte per il riconoscimento e
la difesa dell'acqua come bene comune; che occorre sancire con
forza il principio secondo cui l'acqua deve rimanere pubblica nella
proprietà e nella gestione; che la partecipazione alle assemblee
costituirebbe un'importante occasione, impegna il Presidente della
Provincia e il Presidente del Consiglio provinciale ad aderire alla
proposta di legge in oggetto; a fornire al Comitato promotore ogni
supporto possibile per agevolare la raccolta delle firme; a far
partecipare una delegazione del Consiglio ai lavori della I
assemblea mondiale dell'acqua in programma a Bruxelles dal 18-20
marzo. Torino 6 marzo 2007, Consiglio provinciale di
Torino".
La Provincia di Torino comprende un pezzo di montagna a sud
ovest, c'è dentro Ceresole, ci sono dentro i Comuni del parco G.
Paradiso e quando l'Assessore Cerise banalizza... perché io capisco
che se incontro uno per strada e mi dice: "Bortot, cosa avete
combinato, quella mozione demagogica, ideologica e di partito
sull'acqua...", capisco e dico: "magari ha le mani negli affari di
gestione dell'acqua in Val d'Aosta...", in quelle società
partecipate miste private, dove i Comuni hanno quote assolutamente
di minoranza, dove si sta privatizzando la gestione degli
acquedotti comunali, come a Nus, e il popolo valdostano, Assessore,
perde la memoria della gestione delle proprie acque, le sorgenti e
le fontane, oppure si interviene massicciamente sui laghi della Val
d'Aosta facendo scompartire intere sorgenti, utilizzate da villaggi
e da popolazioni! Lei fa parte di coloro che vogliono togliere le
radici al popolo valdostano per quanto riguarda la gestione, la
tutela e la distribuzione delle acque.
Mi dispiace che lei mi abbia risposto banalizzando una proposta
di legge approvata dai cugini piemontesi, mi dispiace anche che per
non avere argomenti, strumentalizzi comitati di cittadini, perché
lei ha citato i movimenti e le organizzazioni che sostengono questa
proposta di legge, "ATTAC", "ARCI", "Mani Tese"... sono cittadini e
popolazioni quanto il sottoscritto, trasversalmente e con nessun
carattere ideologico, evidentemente se non delle persone che vi
partecipano: ci sono dei credenti, ci sono delle persone che hanno
idee come le mie, ci sono persone che hanno delle idee che lei non
ha, su un utilizzo corretto, gestionale di un bene qual è
l'acqua!
Presidente -
Collega Bortot, non urli...
Bortot (Arc-VA) -
... non urlo, ma ci sarebbe di peggio
da fare, non solo urlare signor Presidente! Se parliamo della
strumentalizzazione, per cui il movimento "verde" era contrario
alle gronde... ma certo che era contrario! C'erano le riserve dei
ghiacciai che si stanno sciogliendo!
Veniamo al cambio climatico: Assessore, si rende conto che lei
ha detto le stesse cose che le multinazionali fanno dire a una
lobby di scienziati, dove il cambiamento climatico è un fatto
epocale... C'è un piccolo particolare: i fatti epocali una volta
avvenivano su qualche secolo, qui siamo di fronte ad un secolo che
è quello dell'industrializzazione, soprattutto dell'occidente, e
questa industrializzazione concentrata in pochissimi decenni porta
conseguenze di cambiamenti climatici dovuti all'intervento
dell'uomo e non c'è niente di assolutamente naturale in tutto
questo! Se lei quindi spera di risolvere i problemi idrici che
abbiamo in Val d'Aosta riconducendo tutto a un cambiamento
climatico, forse fra 2-3 generazioni tornerà la neve, torneranno i
ghiacciai, si sbaglia di grosso, ma non lo dice il primo "pirla"
che si chiama Bortot... lo dicono forum mondiali organizzati a
convocati dall'ONU e da tutte le assisi mondiali!
Assessore, o lei è in malafede, o abbiamo una visione
completamente diversa della nostra Regione. Per lei va tutto bene,
per me non sta andando niente bene, non nel senso che non abbiamo
acqua, ma nel senso che dobbiamo smettere di fare un uso improprio
dell'acqua, nel senso che dobbiamo tutelare le acque. Certo che lo
so anch'io che la priorità è quella umana, ma se fra 6 mesi o 2
anni... chiedo un po' di attenzione al Consiglio, non è che lo
chiedo molto... corriamo il rischio di dover scegliere che uso fare
delle nostre acque, se uso potabile e umano, le conseguenze su
tutto il resto, sull'agricoltura, sui torrenti, sulla biodiversità?
Non ce ne frega niente, tanto noi siamo garantiti che l'uso umano è
quello prioritario... se poi tutto il resto va a catafascio, chi se
ne frega! Se si tratta di fare dei piccoli invasi per creare delle
riserve ed è una discussione all'interno del movimento "verde",
dell'"Arcobaleno", ed è giusto discutere, si deve fare, ma non è
una competenza dell'"Arcobaleno", di 4 "pirla" di ideologizzati
partiticizzati! Fra l'altro, a che cavolo di partito appartengo io,
che non ho la tessera di alcun partito? Sono andato l'altro giorno
alla costituzione della Sinistra europea nazionale, che farà parte
di un contesto internazionale, e questa organizzazione non ha
alcuna tessera, quindi non ho neanche un partito... è tutta la vita
che sono orfano! Tutte le volte che ho messo il naso in un partito,
ho preso delle musate incredibili e sono incompatibile con queste
organizzazioni troppo disciplinate, ordinate, dove l'Assessore
Cerise dice che questa cosa sull'acqua non va votata e... tutti
ubbidienti a premere il pulsante...
(proteste dai banchi della maggioranza)
... è troppo composita e soprattutto ci sono cambiamenti di tipo
non indifferenti con le dichiarazioni rilasciate dall'Assessore
negli ultimi giorni che mi rendono incompatibile anche la militanza
nella "Fédération".
Noi viviamo in due Valli: una è quella che conosco io, una è
quella che conosce lei; c'è però un problema che l'Assessore Cerise
ha banalizzato, forse il sottoscritto ha esagerato, ma sulle acque
occorre che il Consiglio faccia una riflessione, dia degli
indirizzi. Esiste un piano che non è rispettato; oggi chi è potente
chiede e gli vengono rilasciate concessioni per produzione di
energia elettrica, che sarebbe molto da discutere quanto a
prospettive per queste piccole centraline che si vanno ad
aprire.
Il collega Venturella interverrà successivamente su quel che è
successo a Brissogne, ma fa parte di un uso improprio e scorretto
dell'uso della risorsa acqua nella Val d'Aosta, fa parte di un uso
improprio di cui non ne sentiamo la necessità, perché abbiamo una
struttura che si chiama "CVA", di proprietà regionale, che dovrebbe
occuparsi con i Comuni e i consorzi della regione della produzione
di energia con una fonte rinnovabile quanto l'acqua. Questo
significherebbe fare un piano e non creare discriminazioni fra un
uso improprio dell'acqua per produrre energia, discriminazioni fra
un Comune e altri Comuni che non hanno questa risorsa, perché
quando affermiamo che l'acqua è di proprietà dei Valdostani che
l'hanno acquistata, al di là delle sentenze, dei ricorsi...
significa che si deve entrare in una rete di solidarietà che non
escluda né Comuni, né cittadini di alcuna parte della nostra
regione... non che qualche Comune può avere risorse in più, perché
ricco dal punto di vista idrico e altri Comuni non lo sono!
Qualcuno può permettersi di sprecare questa risorsa, altri Comuni
sono carenti. Allora al di là della mozione, che voteremo, il
Consiglio regionale deve farsi carico di questo problema, vi
piaccia o no, perché ce ne dovremo occupare! Dobbiamo iniziare a
discuterne adesso, in fase di emergenze idriche, e non saremo in
grado di rispondere a tutto il qualunquismo che monta sul problema
della politica se non siamo in grado di far fronte alle necessità e
prevedere cosa può succedere nel giro di pochi anni o decenni.
Siamo stati a Bolzano, "Casa Clima"... pensate cosa è successo
con quella visita, nel senso che abbiamo acquisito conoscenze,
informazioni e una mentalità che ci permette di intervenire
immediatamente a tutto un problema di risparmio energetico nelle
nostre abitazioni, è una piccola rivoluzione sul modo di costruire
l'abitazione; questo fa il pari con il discorso dell'acqua, non
pensiamo di dover rincorrere situazioni all'ultimo minuto quando
abbiamo tutto il tempo per definire la cosa.
Presidente -
Pongo in votazione la mozione in
oggetto:
Consiglieri presenti: 29
Votanti: 26
Favorevoli: 4
Contrari: 22
Astenuti: 3 (Fiou, Lattanzi, Tibaldi)
Il Consiglio non approva.
