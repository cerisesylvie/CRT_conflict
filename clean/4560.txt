Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 235 del 30 aprile 1982 - Resoconto
OGGETTO N. 235/VII - ATTUAZIONE DI NORME DELLA CONVENZIONE
TRA LA REGIONE E LA SITAV PER LA GESTIONE DELLA CASA DA GIOCO DI
SAINT-VINCENT - (Mozione).
PRESIDENTE
: Do lettura del testo della mozione presentata
dai Consiglieri Mafrica, Carlassare e Cout:
MOZIONE
CONSIDERATO che con l'apertura della nuova Sala Giochi presso
il
Casinò di Saint-Vincent si verificheranno consistenti
aumenti degli introiti e si renderanno necessarie nuove assunzioni
di personale;
SOTTOLINEATO che con l'approvazione del nuovo riparto viene
assegnato alla Regione una quota rilevante delle imposte percepite
in
Valle (nove decimi a partire dal
1983);
AL FINE di regolamentare le assunzioni presso la Casa da
Gioco (onde evitare possibili favoritismi o discriminazioni) e di
garantire alla Regione entrate fiscali corrispondenti agli introiti
complessivi realizzati dalle società che gestiscono i giochi e dai
croupiers;
Il Consiglio regionale della Valle d'Aosta
DELIBERA
di impegnare la Giunta regionale:
1)
a presentare al più presto all'approvazione del
Consiglio regionale la bozza di regolamento per le assunzioni di
personale presso la Casa da Gioco, bozza già predisposta da oltre
un anno e la cui approvazione si rende necessaria se si vuole dare
applicazione a quanto previsto dall'art. 13 della convenzione
stipulata tra SITAV e Regione nel dicembre 1977;
2)
a dare concreta attuazione al secondo comma
dell'art. 10 della predetta convenzione che riserva
all'Amministrazione regionale il diritto di esercitare tutti i
controlli ne­cessari per assicurare la conformità della gestione
alle leggi vigenti, compresi perciò i controlli sul­le mance, la
cui entità (finora mai compiutamente accertata) può consentire
rilevanti evasioni fiscali e conseguenti minori introiti
regionali.
PRESIDENTE
: Ha chiesto di illustrare la mozione il
Consigliere Mafrica, ne ha facoltà.
MAFRICA - (P.C.I.):
I Gruppi del Partito Comunista e di
Nuova Sinistra hanno inteso sollevare con questa mozione un
argomento che ritengono importante per la nostra Regione. E' un
argomento ricorrente, che però in questa fase trova nuovi elementi
di dibattito per alcune ragioni. La prima di queste consiste nel
fatto che nel novembre dello scorso anno è stato approvato il nuovo
riparto fiscale con il quale viene stabilito un collegamento
diretto fra le imposte e le tasse percepite in Valle e gli introiti
dell'Amministrazione regionale. L'Amministrazione regionale
percepisce per il 1982 i 7/10 di queste imposte, dal 1983 percepirà
i 9/10, quindi da parte sua esiste un interesse oggettivo e diretto
nel vedere controllate al massimo tutte le possibili entrate e le
conseguenti tasse.
Il secondo fatto che fa diventare importante la questione della
Casa da Gioco è la prossima ultimazione dei lavori di ampliamento
di questo edificio. Nell'agosto di quest'anno dovrebbe essere
aperta la nuova Sala Giochi ed è quindi presumibile che da quel
momento aumenteranno notevolmente gli introiti ed anche le mance;
pertanto è necessario avere la possibilità di intervento su questi
fattori.
Quali possibilità di intervento vengono previste dalla mozione?
Innanzitutto si prevede che ci sia finalmente da parte del
Consiglio regionale, l'approvazione di quella bozza di regolamento
che l'apposita Commissione ha già stilato da oltre un anno, che
deve servire per le assunzioni definitive od anche provvisorie
presso la Casa da Gioco.
Con la mozione quindi chiediamo che la Giunta regionale porti
all'esame del Consiglio questo provvedimento.
Il secondo punto del deliberato della mozione riguarda il
controllo. Crediamo che sia fin d'ora necessario e possibile
procedere ad un controllo delle mance che vengono percepite ai
tavoli da gioco e che vengono divise fra impiegati tecnici e SITAV.
Alla base del nostro ragionamento c'è la necessità che si debba
oggi verificare l'esistenza di una discordanza fra quanto risulta
da documenti pubblici prodotti in merito all'entità delle mance
percepite presso la Casa da Gioco di Saint-Vincent, ed invece
l'entità percepita presso altre Case da gioco italiane e
straniere.
In seguito anche ad un dibattito apertosi con la presa di
posizione della C.G.I.L., abbiamo registrato una difformità fra le
percentuali che risultano in Valle e quelle che risultano altrove,
e questo fatto ci spinge a presentare con la mozione la necessità
di un controllo più efficace.
Lo schema che abbiamo seguito, e che pensiamo possa essere
facilmente ricostruito, è stato innanzitutto di stabilire quale
fosse presumibilmente l'entità delle mance incassate presso la Casa
da Gioco di Saint-Vincent. Da un documento che i Sindacati avevano
fatto pervenire ai Gruppi consiliari, lo scorso anno al momento che
si è discusso dell'introduzione dei giochi americani presso la Casa
da Gioco, si apprende che nello stipendio degli impiegati tecnici
una parte costante delle mance è conglobata. Lo stipendio dei
croupiers nel 1980 è di ca. Lire l.300.000 e comprende Lire 800.000
come minimo di quota mance. Questo fatto porta ad un primo calcolo
di una fetta di mance che si aggira intorno ai 9.600.000 lire,
perché sono 800.000 lire conglobate ogni mese, per dodici mesi
fanno Lire 9.600.000.
Sempre in quel documento si presenta come documento-tipo una
copia del modello 101 di un impiegato tecnico, dal quale si vede
che oltre la voce stipendio, che già congloba questa parte delle
mance, viene dichiarata esplicitamente una quota di Lire 10.500.000
sotto la voce Clienti. Quindi da documenti ufficiali, noti a tutti,
si può calcolare intorno ai 20 milioni annui la quota mance che i
croupiers denunciano nel 1980; 9.600.000 lire conglobati nello
stipendio e Lire 10.500.000 che appaiono dalla denuncia dei
redditi.
Questo fatto che una parte delle mance sia conglobata nello
stipendio ed un'altra sia registrata in quanto tale sulla denuncia
dei redditi dei croupiers, tagli la testa al toro rispetto ad un
argomento che viene sollevato spesso in questo caso, e cioè che le
mance non sono un'entrata certa, su cui è possibile pretendere il
pagamento di imposte, perché sono dei fatti contingenti, aleatori,
e quindi non documentabili. Il fatto che i croupiers abbiano
ottenuto il conglobamento nello stipendio di una parte di queste
mance ed il fatto che la SITAV stessa le denunci già nel modello
101 dimostrano in modo inequivocabile che esiste per le mance un
rapporto differente rispetto al "pourboire" che possono avere i
camerieri nei bar, in quanto queste sono una parte ormai integrante
dello. stipendio dei dipendenti della Casa da Gioco.
Sempre in quel documento si può verificare che i croupiers
presumono che la Casa da Gioco denunci una quota sua, pari alla
loro, e mi sembra questa una cosa abbastanza ovvia. Siccome è la
Casa da Gioco che fornisce ai croupiers il modello 101, è probabile
che le cifre dichiarate dalla SITAV siano perfettamente identiche
alla somma delle cifre dichiarate dai croupiers. Siccome i
croupiers sono circa 200, e siccome ognuno di loro denuncia ca. 20
milioni, la quota mance denunciata dai croupiers è sui 4 miliardi,
analogamente la quota mance denunciata dalla SITAV è sui quattro
miliardi.
Questo calcolo è fatto su un'ipotesi che ci pare abbastanza
documentata, perché non è facile capire dal bilancio della SITAV
quale sia la quota mance in quanto assieme ad esse vengono compresi
anche gli ingressi ed altri proventi accessori della SITAV, quindi
la cifra è di oltre 5 miliardi. Si può dire che nel 1980 le mance
percepite ai tavoli da gioco da croupiers e SITAV, denunciate,
ammontano a circa 8 miliardi. Siccome le entrate della Casa da
Gioco nel 1980 erano di ca. 40 miliardi, gli 8 miliardi denunciati
rappresentano il 20% degli introiti della Casa stessa. La
percentuale di mance che appare prodotta presso il Casinò di
Saint-Vincent, almeno dalle denuncie fatte ai fini fiscali, è
dell'ordine del 20%.
Altrove invece, da dati emersi in questo periodo, è ormai
stabile una percentuale di tipo diverso fra gli incassi della Casa
da gioco e le mance per croupiers e gestori. Per esempio, dice "La
Stampa" del 14 aprile di questo anno, che al Casinò di Sanremo,
dopo che è stato messo un certo ordine nella gestione, le mance
hanno raggiunto il 40% degli introiti. I dati di Venezia degli
ultimi tre anni - dati pubblici perché la gestione di Venezia è
pubblica - stabiliscono il rapporto fra mance ed introiti nella
misura del 40%, si va dal 38 al 42% negli ultimi tre anni. Esiste
quindi questa discrepanza che sottolineiamo; la Casa da Gioco di
Saint-Vincent denuncia una quota mance del 20%, le altre Case da
Gioco italiane denunciano una quota mance del 40%. L'ipotesi che ci
sia qualcosa da verificare è facilmente intuibile, tant'è vero che
la stessa Giunta regionale in passate occasioni aveva usato
argomentazioni di questo tipo. Faccio riferimento all'adunanza del
29.6.1981,. quando dovendo giustificare una percentuale regionale
sui giochi americani intorno al 48%, l'Assessore Pollicini ci ha
detto due cose: la prima, che in tutte le Case da Gioco straniere
la percentuale delle mance oscillava dal 40 al 50%, la seconda, che
se si fossero aggiunti agli introiti regionali anche le mance, la
percentuale della Regione del 48% non si sarebbe discostata da
quella delle altre Case da Gioco esistenti.
Siccome la percentuale regionale nel 1980 era di 28 miliardi, se
questa è circa il 50% degli introiti complessivi, mance ed introiti
ai tavoli, significa che nel 1980 sarebbe stata di 56 miliardi
complessivamente la parte entrate e siccome quaranta sono quelle
che risultano ai tavoli, da questi calcoli - che faceva
implicitamente l'Assessore Pollicini - risulterebbe confermata una
quota di 16 miliardi di mance che rappresenta anche per la Casa da
Gioco valdostana il 40%.
D'altronde, che questa Casa da Gioco valdostana non possa
discostarsi molto dalle altre Case da Gioco lo si può dedurre da
due altri elementi - di cui il primo è una certa consuetudine, un
certo automatismo che esiste fra la entità della vincita e la quota
che viene lasciata come mancia ai tavoli. Questo fatto risulta
confermato anche da numerose dichiarazioni di croupiers interrogati
nel 1976, in merito ad una vertenza giudiziaria che coinvolgeva la
SITAV, alcuni Amministratori regionali, e che andava anche a
verificare l'ipotesi di falso in bilancio per la SITAV proprio
rispetto alle mance.
Un delegato al conteggio delle mance affermava di fronte al
Magistrato che esiste anche per la Casa da Gioco della Valle
d'Aosta una percentuale costante fra gli introiti complessivi e le
mance lasciate ai tavoli che si aggira intorno al 40%.
Ulteriori argomentazioni in questo senso sono disponibili, ma
credo che si possa concludere che la discrepanza fra quanto risulta
dalle denunce dei redditi e quanto invece viene denunciato in altri
casi, ci può indurre come Regione ad esigere un controllo pubblico
sulla entità delle mance.
D'altronde, l'art. 13 dello Statuto dà qualche potere in questo
senso alla Regione, per poter accertare la verità delle denuncie.
Diciamo che già fin da oggi è possibile muoverci, che non è
necessario attendere la nuova convenzione, perché l'art. 10 della
Convenzione stipulata nel 1977 stabilisce che "L'Amministrazione
regionale, anche allo scopo di avere il riscontro sulla piena
conformità della gestione a tutta la legislazione vigente" - qui
faccio un inciso, questa frase si riferisce anche alla possibilità
di legislazioni fiscali - "si riserva il diritto di esercitare con
personale proprio presente in modo continuativo e sistematico ai
tavoli da gioco e con interventi saltuari, qualsiasi forma di
controllo sui giochi: manifestazioni varie, servizi ingressi,
taverna spettacoli, salvo il disposto del secondo comma dell'art.
7".
Dell'interpretazione che possiamo dare, l'espressione "qualsiasi
forma di controllo sui giochi" implica anche la possibilità di
controllo sull'entità delle mance, che sono strettamente ed
ovviamente legate ai giochi, e perché il disposto del 2° comma
dell'art. 7 non dice che non si può eseguire il controllo sulle
mance, ma solo che gli incassi e le mance dei bar sono somme
spettanti alla SITAV. Per la precisione leggo il l° e 2° comma
dell'art. 7.
Il primo comma dice che "Gli incassi saranno versati ogni dieci
giorni"; il secondo comma dice che "gli incassi considerati come
facenti parte degli incassi lordi del gioco, gli incassi del
ristorante, bar e guardaroba, le mance nonché le entrate per
spettacoli ed intrattenimenti organizzati a spese della
concessionaria nell'interno e fuori degli stabilimenti della Casa
da Gioco, non saranno considerati come facenti parte degli
incassi". Cioè il concetto stabilità da questo secondo comma è che
questi incassi, le mance, non sono di proprietà della Regione, e
cioè che la Regione non può avere una quota. Ma il fatto che la
Regione non possa avere una quota non significa che la Regione non
possa controllarla.
Questo fatto è suffragabile anche con un altro elemento,
l'emendamento all'art. 10 sul controllo, che era stato proposto in
sede di approvazione della convenzione del nostro Gruppo regionale.
Già nel 1977 a commento di questo articolo è possibile vedere come
il nostro Gruppo desse allora a questo inserimento proprio il senso
della possibilità su un primo controllo sulle mance. Secondo noi
quindi il controllo è possibile e doveroso fin da oggi.
All'art. 13 peraltro è previsto in modo preciso che si debba
arrivare all'approvazione di un regolamento per le assunzioni, su
questo penso non ci siano possibilità di dubbio: riteniamo che sia
quindi necessario che la Giunta regionale proceda al controllo
dell'ammontare delle mance e che porti in Consiglio il testo di
quel regolamento che l'apposita Commissione ha già consegnato più
di un anno fa.
Ci sembra che questo sia il momento opportuno per iniziare un
discorso di questo tipo, perché oggi nel 1982 siamo abbastanza
lontani dal momento in cui dovrà essere rinnovata o assegnata ad
altri la concessione. Se questo discorso viene avviato oggi, si
evita l'affanno delle contrattazioni che devono avvenire entro un
certo periodo e si evita di cadere nel ricatto di non trovare
magari un gestore diverso per la Casa da Gioco.
Un secondo elemento che ci dice che oggi è il momento opportuno
per procedere al controllo, oltre a quanto ho detto in merito al
riparto fiscale, consiste nel fatto che stanno per essere terminate
le opere, che hanno comportato per la SITAV esborsi ed oneri di una
certa entità. E' presumibile che oggi ci sia da parte della SITAV
nei confronti della Regione una condizione contrattuale inferiore,
perché deve comunque rientrare dalle spese che ha sostenuto per
queste opere.
Esiste, e non è l'ultima cosa, visto che questi dati sulle mance
non erano finora mai apparsi e non se ne sapeva assolutamente
niente, un compito più generale che la Regione deve svolgere al di
là del proprio interesse, di rispetto di concetti, di equità
fiscale, che si pone per tutti, e quindi anche per la Valle
d'Aosta, per i croupiers e per la SITAV stessa.
Con questa mozione pensiamo di dare uno stimolo anche
all'iniziativa della Regione che può anzitutto produrre effetti
consistenti sul bilancio regionale e poi anche su tutta una serie
di altri fattori collaterali. Al bilancio-regionale, se risultasse
dimostrato che 8 miliardi mancano al conto, questa cifra porterebbe
una bella fetta di introiti regionali.
Le altre questioni riguardano il superamento di critiche
possibili con l'adozione del regolamento rispetto ai metodi usati
per le assunzioni, ponendo ordine in questa materia anche in vista
di nuove assunzioni che si andranno a fare, per cui penso che ci
sarà da guadagnare sotto il profilo della trasparenza, della
correttezza più assoluta, quindi della correttezza dell'intervento
della Regione.
ORE 11,32 PRESIDENZA DEL VICE PRESIDENTE FAVAL
PRESIDENTE
: Ha chiesto di parlare il Consigliere Voyat,
ne ha facoltà.
VOYAT - (U.V.):
Interverrò evidentemente sul punto uno
della mozione, quello che concerne il regolamento per l'assunzione
al Casinò.
Mi sono buoni testimoni delle difficoltà che ha incontrato la
Commissione nella stesura di questo regolamento, sia il Vice
Presidente della Commissione, Consigliere Péaquin, che il
Consigliere Mappelli. Inizialmente c'è stata la grande diversità di
posizione che c'era fra la Commissione e la SITAV, quelle
difficoltà che si possono prevedere per la stesura di un
regolamento che deve interessare un'azienda privata, che però
svolge anche un lavoro estremamente atipico, e per il fatto che un
Consiglio regionale dovrebbe intervenire per fare un regolamento
per assunzioni di un'azienda privata, pur essendo concordato con
l'Amministrazione regionale.
L'altra difficoltà, sorta soprattutto al momento dell'abbandono
da parte della SITAV dei componenti della Commissione, era che -
per esplicita dicitura dell'art. 13 della Convenzione il
regolamento doveva essere fatto d'intesa fra Amministrazione e
Società SITAV.
Evidentemente dopo l'abbandono della SITAV questa intesa non
c'era. Quando al 16.2.1981 la Commissione ha inoltrato questo
regolamento, come dico senza concordarlo con la SITAV in quanto non
aveva più partecipato alle riunioni, c'è stato silenzio completo da
parte della SITAV. Sono ripresi i contatti grazie all'intervento
del Presidente della Giunta solo al momento che il Prof. Masi ha
ripreso la posizione che ha attualmente nella Casa da Gioco.
In un incontro informale che il Presidente della Giunta si era
premurato farmi avere con il Prof. Masi, questi ci ha spiegato le
posizioni ancora esistenti di contrasto con il regolamento stilato
dalla Commissione e soprattutto il fatto che non si potevano - qui
credo abbastanza giustamente - prevedere in un regolamento dei
concorsi pubblici per una ditta privata. Qui penso che ci sia la
possibilità di modificare e di ridurre in termini di pubblicazione
di queste assunzioni.
L'altro grande contrasto è il fatto di riservare dei posti agli
interni nei concorsi; qui anche le forze sindacali, alle quali ho
esposto la questione, hanno detto di avere dei dubbi sul fatto,
dicendomi che era soprattutto un problema sindacale il fatto di
riservare dei posti nei concorsi per i già dipendenti ed i posti
invece da prevedere per gli esterni. Mi è stato fatto notare da
alcuni sindacalisti che questa modalità di contratto poteva variare
ogni qualvolta si facevano queste assunzioni, a seconda della
necessità che aveva l'azienda, e che anche le forze sindacali
ritenevano di poterla sfruttare di volta in volta nella SITAV, in
quanto una volta avrebbero potuto essere in percentuale maggiore e
un'altra minore.
L'ultima volta che ho avuto la possibilità di parlare con il
Prof. Masi risale più o meno al mese di dicembre 1981. Più volte
gli ho telefonato ma il professore o in quel momento era occupato
per il contratto, oppure si trovava all'estero, oppure aveva ancora
problemi con alcune forze sindacali sempre per la questione del
contratto, ed ultimamente anche per l'impegno, come mi diceva, per
un corso fatto di recente. Mi impegno formalmente di avere al più
presto questo incontro con il Prof. Masi, per poter venire incontro
alle richieste della Commissione, ed un incontro con le forze
sindacali, per vedere di togliere quelle percentuali riservate agli
interni.
Mi è stato fatto notare che c'è una disposizione in questo
regolamento che da un punto di vista giuridico non va bene, ed è là
dove si prevede, all'art. 13 della bozza, che i ricorsi devono
essere fatti al Presidente della Giunta; evidentemente come azienda
privata, i ricorsi devono essere fatti invece in via legale alla
magistratura.
PRESIDENTE
: Ha chiesto di parlare il Consigliere
Carlassare, ne ha facoltà.
CARLASSARE - (Dem. Prol. - Nuova Sin.):
Nel prendere la
paola per affrontare questo problema, ho la netta impressione di
non essere nè originale nè di dire delle cose non note, ma sono
convinto che non faccio altro che illustrare tutta una serie di
dati e di concetti già conosciuti a tutti i Consiglieri presenti in
Consiglio ed anche a persone al di fuori di quest'aula.
Il problema non è quello di ragionare sui "si dice", sui "si
sa", ma è quello di portare delle argomentazioni che siano il più
possibile legate a dei fatti ben precisi e concreti.
La prima battuta che ci siamo sentiti rivolgere una volta
presentata questa mozione è stata: "Ma avete le prove?". Noi
rispondiamo: "No, non le abbiamo". Anche perché se le avessimo
davvero le prove di una così consistente evasione fiscale, che
abbiamo ipotizzato possibile, a questo punto avremmo fatto non solo
la mozione, ma anche degli sforzi in altro luogo.
In realtà con questa iniziativa intendiamo sollevare un altro
ordine di problemi, che è quello di far sì che l'Amministrazione
regionale si attrezzi con tutti gli strumenti a lei disponibili,
onde accertare sino in fondo tutte le possibili entrate che possono
derivare da questa situazione, e per converso impedire un
comportamento non conforme alla legislazione vigente per quanto
riguarda le tasse da pagare.
Quindi sgombriamo il campo da un equivoco che molte volte viene
buttato in mezzo ai piedi; non chiediamo di modificare la
convenzione, non chiediamo di far rientrare nella percentuale
spettante alla Regione il conteggio delle mance, perché questo
significherebbe modificare la convenzione, ed anche se dal punto di
vista politico stimerei giusto farlo, lo ritengo però impossibile,
visto che l'accordo è stato stabilito da due parti, per cui o
entrambe sono d'accordo a modificarlo, oppure si dovrà arrivare
alla fine del contratto per poter inserire anche questa voce.
Il discorso che intendiamo fare però è di avere tutti gli
strumenti e di utilizzarli al fine di poter verificare quali sono
le entrate reali di questa attività, in modo che non ne derivi un
danno indiretto alla Regione, conseguenza del fatto che se non
vengono denunciate tutte le entrate gli interessati pagano meno
tasse; per cui i 9/10 di queste "meno tasse pagate" costituirebbero
per l'Amministrazione regionale un danno e l'equivalente di un
decime per lo Stato. Cercherò adesso di dare alcuni dati più
precisi rispetto all'illustrazione, peraltro molto completa, del
Consigliere Mafrica, riparlerò spesso di un 4C% ipotetico in. Valle
d'Aosta, però reale da altre parti, farò riferimento a tutta una
serie di dichiarazioni rilasciate da vari personaggi ed a conteggi
che possono essere riscontrati da chiunque ne abbia voglia.
Il Casinò di Venezia nel 1979 ha avuto un guadagno dai giochi di
28 miliardi 657 milioni, per la parte pubblica ha denunciato 5
miliardi 872 milioni di resa derivanti dalle mance.
Questo corrisponde al 20% di quei 28 miliardi, però va tenuto
presente che questa cifra va raddoppiata in quanto anche nel Casinò
di Venezia c'è una ripartizione al 50% fra Casa da Gioco e
croupiers. Raddoppiando questa cifra, si ottiene un 41% che è stato
nel 1979 il rapporto fra mance e entrate dei giochi. Nel 1980 si
sono avuti introiti per 36 miliardi e 475 milioni, da cui 7
miliardi e 7 milioni per la parte pubblica (anche qui si deve
raddoppiare per la parte che compete ai croupiers) per un totale
del 39%.
Nel 1981 i guadagni erano di 36 miliardi e 894 milioni, per un
totale di 7 miliardi 719 milioni e per un complessivo 42% di
rapporto mance e guadagno ricavato dai giochi. A Venezia esiste
inoltre un grosso contenzioso fra Intendenza di Finanza ed i
croupiers. Poiché la gestione pubblica ha denunciato correttamente
seguendo le leggi vigenti l'importo di tutte le mance, è stato
facile per gli agenti delle tasse far fare la sommatoria dei
redditi denunciati dai croupiers e riscontrare che questi non
quadravano con le mance denunciate dal Casinò, da qui la vertenza
nei confronti dei croupiers da parte del fisco.
I dati del Casinò di Sanremo li ha già forniti grosso modo il
Consigliere Mafrica e non sto qui a ripeterli; adesso vorrei
ricordare una serie di dati che erano già conosciuti tempo fa,
anche se non in un modo così preciso.
Mi sono andato a rileggere, sottolineando, i resoconti della
seduta antimeridiana del Consiglio regionale in data 29.6.1981 -
documento ufficiale anche questo - tenendo conto delle
dichiarazioni ufficiali. L'Assessore Pollicini ha fatto più di una
dichiarazione interessante che sposa la mia tesi secondo la quale
l'andamento generale della conduzione del Casinò fa sì che il
rapporto entrate per giochi ed entrate per mance sia sul 40%.
Ne cito alcune: "so che in un periodico francese sul turismo che
pubblica i dati delle mance delle 149 Case da Gioco francesi, si
vede che le mance possono andare dal 40% al 50% degli introiti
complessivi"; questo però avviene in Francia, non sappiamo se
avviene in Italia.
Però adesso vediamo che almeno nei due Casinò a conduzione
pubblica esistenti in Italia, grosso modo queste percentuali
quadrano, l'andamento è su quella falsa riga. C'è tutta una serie
di altre dichiarazioni fatte dall'Assessore Pollicini, che penso
non siano contestabili, con le quali si afferma che il problema
delle mance è un grosso problema, che l'importo reale non si sa se
non intuitivamente, che c'è una grossa discrepanza fra il ricavato
delle mance, che si può ricavare sommariamente da quanto denunciano
i bilanci del Casinò, la SITAV con gli altri, e non sto qui a
rileggere quanto detto. L'Assessore Ramera conferma praticamente le
argomentazioni esposte dall'Assessore Pollicini.
Ci sono però anche altri fatti, che non riguardano il triennio
1979-80-81 ma anni precedenti, sono dichiarazioni che di per sè non
sono provanti di una stortura, ma che fanno ritenere che nella
denuncia degli importi delle mance questa stortura sia quanto meno
probabile e che pertanto bisogna fare il possibile per
accertarla.
Leggo qui alcune dichiarazioni estratte da una istanza di rinvio
a giudizio fatta dal giudice istruttore presso il Tribunale di
Aosta, il giorno 8 gennaio del 1976; è un'istanza di rinvio a
giudizio che, volendo fare delle polemiche, dovrebbe essere
conosciuta a memoria da più di una persona in quest'aula perché le
riguardava molto da vicino, però mi interessa ora considerare
alcune delle dichiarazioni rilasciate sotto giuramento per esempio
da un certo Signore di cui non farò il nome, che d'altra parte si
può ricavare perché anche questo è un documento pubblico, il quale
dice: "Sono un dipendente della SITAV in qualità di croupier. Mi
occupo, come delegato dai miei colleghi, a trattare i problemi
della ripartizione delle tasse e preciso che la SITAV ogni anno,
sentito il suo consulente, denuncia la quota mancia di sua
competenza. Inoltre, per evitare discrasie, ci suggerisce l'entità
della somma che noi individualmente dobbiamo denunciare". Questa mi
sembra una dichiarazione che lascia abbastanza perplessi. Salto un
po' di frasi e riprendo dove dice: "Per effetto delle proporzioni
che vengono fatte in questa circostanza, ho potuto accertare che i
guadagni medi a titolo di mance dei colleghi dello Chemin superano
di ca. il 20% quelli nostri". Quindi noi abbiamo ragionato in
termini di 40%, tenendo presente che abbiamo giochi all'interno
della sala giochi del Casinò che rendono di più - perlomeno sino al
1976. Questo Signore prosegue: "Tra le entrate lorde e le mance
esiste un rapporto che abbiamo accertato assai costante, le mance
in genere ascendono ad una cifra pari al 40% degli introiti lordi".
Questo nel 1976. Ora mi si dirà che se nel 1976 succedeva questo,
può essere che nel 1980-81 le cose siano andate diversamente.
Vorrei però fare anche un breve quadro di cos'è effettivamente il
gioco che viene svolto all'interno delle sale da gioco del Casinò;
citiamo allora due esempi, che sono poi i giochi portanti, la
roulette e lo chemin de fer. In questo ultimo gioco il Casinò non
gioca ma fornisce solo un servizio, per il quale viene pagato dai
giocatori, dai quali riceve inoltre, nella persona degli impiegati
tecnici, una mancia che abbiamo visto per dichiarazione di questo
signore essere normalmente di entità superiore a quella della
roulette.
Per quanto riguarda la roulette, questo è un gioco di azzardo
per i giocatori, ma non lo è sicuramente per chi gestisce il gioco,
perché si sa per una legge matematica ben precisa, la legge dei
grandi numeri, che alla fine del gioco, ogni puntata effettuata
rende il 2,7% delle puntate effettuate su quel giro di pallina. Più
il tempo passa, più il 2,7% diventa reale.
Noi sappiamo che sulla base di una legge non scritta - ce lo
dicono le cifre pubblicate da periodici specializzati francesi, le
dichiarazioni dei redditi fatte dai Casinò pubblici ed anche quelle
fatte sotto giuramento dai croupiers del Casinò di Saint-Vincent -
questo rapporto, mance ed entità ricavata dal gioco da parte della
società che gestisce, è costante.
Per cui a questo punto - e mi pare di non dire niente di
sconosciuto a quest'Assemblea - ci troviamo di fronte ad una
situazione dove è molto probabile che ci sia un fenomeno di
evasione fiscale. D'altra parte, se qui non c'è l'evasione fiscale,
dobbiamo porci il problema altrettanto grave, sia come parte
direttamente interessata sia dal punto di vista economico - legale,
di andare a verificare perché il Casinò di Saint-Vincent rende come
mance il 20%, quando tutti gli altri Casinò, come abbiamo potuto
appurare, rendono il 40%.
Questo per quanto riguarda il discorso delle mance. Come ho
detto, non ho voluto fare dello scandalismo, non ho raccolto le
voci che ci sono in giro, che peraltro confermano le cose che ho
detto io, ho voluto solo portare dei dati di fatto da cui si deduce
che ci sono in ogni caso, o per un verso o per l'altro, delle
storture che è opportuno verificare sino in fondo.
A mio parere, riprendendo le cose dette dal Consigliere Mafrica,
sussiste la possibilità di andare a verificarle, anzi c'è
addirittura il dovere da parte dell'Amministrazione regionale,
diritto/dovere precisato dalla Convenzione, di andare a verificare
che tutta la conduzione della Casa da Gioco sia conforme alle leggi
vigenti. Voglio ripetere il 2° comma dell'art. 10, che dovrebbe
anche questo essere conosciuto a memoria: "l'Amministrazione
regionale, anche allo scopo di avere riscontro sulla piena
conformità della gestione a tutta la legislazione vigente.....".
Quindi non solo per verificare che le entrate derivanti alla
Regione siano frutto di una conduzione regolare, ma anche per
verificare che complessivamente la conduzione della Casa da Gioco,
anche per quelle spettanze che non toccano alla Regione, siano
conformi alla legislazione vigente, ha il diritto/dovere di andare
a verificare tutti i vari passaggi e le varie operazioni che
avvengono là dentro.
Facciamo degli esempi, il modello 101 è legge. Questo modello,
che viene regolarmente inviato e spedito dal datore di lavoro al
dipendente perché lo inoltri all'Ufficio delle Tasse non è
un'invenzione fatta dal datore di lavoro o dal dipendente, è legge
accettata e non contestata da nessuno. E' legge per la SITAV, per
il croupier e per l'Ufficio delle Tasse, che tassa questi
personaggi sulla base del modello 101. Per cui, per quanto detto
all'art. 10, la Regione ha il dovere di verificare che questa legge
sia rispettata.
E' da tenere presente che quanto affermato nel 2° comma
dell'art. 10 sta a significare che il Casinò, anche per le
iniziative che non sono di controllo e concordate con la Regione,
all'interno dello stabilimento dove svolge la sua attività è tenuto
a comportarsi secondo la legge. Facciamo un esempio che non c'entra
niente: se il Casinò, la SITAV, dovesse decidere di spostare un
Eros Centre tedesco a Saint-Vincent perché la cosa attira clienti,
preciso dovere della Regione è quello di impedire che ciò avvenga
perché non conforme alla legislazione italiana. E con questo mi
pare di aver chiuso e di avere cercato di chiarire il perché è
necessario dare un'interpretazione molto precisa ed attenta di
questa convenzione.
Se il mio ragionamento è valido, nel caso sia un ragionamento
reale, avremmo da una parte un fenomeno di evasione fiscale già
pesante di per sè e che tocca direttamente la Cassa della Regione,
dall'altra avremmo un fenomeno di formazione di un fondo nero che
può essere utilizzato a piacere - senza che nessuno possa andare a
controllare come avviene per qualsiasi altra società - da parte
della SITAV, che intuitivamente potrebbe aggirarsi sull'ordine dei
4-5 miliardi annui.
Questo dà il segno dell'importanza di questo problema e mi
parrebbe strano e poco spiegabile che a rifiutare questo
ragionamento, ovvero quello di dare una interpretazione se vogliamo
rigida a quanto scritto sulla convenzione, ossia di munire la
Regione di uno strumento che dà la possibilità di intervenire per
accertare un possibile reddito da cui derivano dei proventi per la
Regione stessa, che in sostanza chi si rifiuta di mettere in moto
questo meccanismo sia l'Amministrazione regionale stessa.
Secondo me preciso compito dell'Amministratore è quello di dare
questa interpretazione, salvo poi farsi contestare dalla
controparte che ha firmato questa convenzione, ma non sicuramente
che l'Amministratore dica già in partenza che è impossibile e
diventi l'avvocato difensore della controparte.
Penso che come per qualsiasi altra contrattazione che veda
impegnata la Regione, gli Amministratori o i funzionari regionali,
abbiamo il preciso dovere di fare sempre il massimo degli interessi
della Regione stessa, pur nei limiti della legge, salvo poi farsi
contestare dalla controparte.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.):
Purtroppo a mezzogiorno e mezzo devo
assentarmi, quindi parlo prima, ma sarò qui sopra e verrò a
votare.
Le mance del Casinò di Saint-Vincent assomigliano stranamente
alle febbri terzane o quartane, perché con regolarità di tanto in
tanto ritornano alla discussione di questo Consiglio, per cui è
opportuno ripetere ancora una volta quello che abbiamo già detto in
altre occasioni.
Il succo dei ragionamenti che sono stati fatti ad illustrazione
di questa mozione può essere riassunto in questa maniera: da dati
concordanti positivi e con indicazioni induttive probanti, si può
presumere che il monte mance al 50% SITAV ed al 50% impiegati
tecnici costituisca fonte di evasione fiscale.
Quando noi abbiamo illustrato come Giunta regionale in questo
Consiglio la convenzione, e questo già nel 1965, abbiamo precisato
che non intendevamo, proprio perché avevamo una concessionaria,
interessarci alle mance, in quanto volevamo che il Casinò rendesse
il massimo possibile alla Regione Autonoma Valle d'Aosta, rendita
che è possibile con il sistema privatistico con la mancia
tradizionale data all'impiegato tecnico, ma che non è possibile,
come dimostra la esperienza di Sanremo e Venezia, con altri più
sofisticati - anche se più giusti dal punto di vista fiscale -
sistemi. Ora si dice che la convenzione non prevede che la Regione
partecipi alle mance, ma che questo non dovrebbe impedire che la
Regione - se capisco bene, perché questo era il punto importante da
illustrare - partecipi invece al conteggio delle mance.
E' chiaro che il controllo delle mance - se ho capito quanto ha
detto il Consigliere Mafrica - non deve essere un fatto saltuario,
ma deve essere un fatto continuato. Qui entra l'unica
interpretazione possibile degli artt. 7 e 10 della Convenzione,
perché vi entra il diritto consuetudinario di qualsiasi Casinò dove
bisogna parlare di buche.
I tavoli dei Casinò sono organizzati in maniera che vi siano dei
buchi distinti: vi il buco regionale, dove entrano le somme
soggette a ripartizione, e vi è il buco degli impiegati tecnici,
dove entrano le mance del giocatore che ha vinto. Il controllo
regionale deve essere esercitato affinché quella che è la quota
regionale venga tutta inserita nella buca giusta - e si vedano al
proposito le polemiche sullo chemin de fer - ma la buca degli
employées non appartiene all'Amministrazione regionale, e mentre il
Consigliere Mafrica illustrava - molto bene, bisogna dargliene
atto, perché in materia di matematica ci è maestro mi sono fatto
questa piccola immagine: mettiamo che qualcuno voglia andare a
contare una di quelle cassette ed un croupier dica no, che lì non
entra nessuno. Questa persona cosa deve fare: effrazione? D'altra
parte, in questo paese c'è una ripartizione di funzioni e di organi
ed esiste una polizia tributaria, per cui m'impegno - se il
Consigliere Mafrica me lo permette - a riprendere il testo del suo
intervento ed a trasmetterlo con la mia firma alla polizia
tributaria dell'Intendenza di Finanza, che deve per legge avere
quel compito, ma non spetta ad un impiegato regionale di mettersi a
fare la vestale dell'evasione fiscale in Italia, come se il Casinò
fosse l'unico evasore fiscale di questa Santa Repubblica.
Sotto questo profilo noi Consiglieri regionali che invece
abbiamo degli specifici poteri in materia di rapporti SITAV-Regione
come convenzione, siamo dei cittadini come gli altri. Giustamente
il Consigliere Mafrica ricorda l'art. 13 dello Statuto dove la
Giunta collegialmente ha degli specifici poteri: l'articolo dice al
l° comma che: "Ai fini dell'accertamento delle imposte dirette
erariali, gli uffici finanziari dello Stato e della Regione
comunicano alla Giunta regionale la lista dei contribuenti
domiciliati nella Valle che possiedono redditi tassabili a loro
nome mediante ruolo".
Quindi questi contribuenti comprendono: Società, persone
fisiche, ecc., e comprendono evidentemente la SITAV. La Giunta
esamina la lista, fa quello che deve fare, quindi l'articolo
continua: "La Giunta indica altresì gli altri dati necessari per il
nuovo o migliore accertamento dei tributi nei confronti degli
iscritti nella lista". Li indica agli uffici competenti perché
questo è effettivamente il nostro dovere. Gli uffici hanno il
dovere di risponderci che cosa hanno fatto e fino a qui siamo
d'accordo perché questo è il rispetto delle leggi vigenti, ma
dobbiamo evitare una confusione di ruoli.
Se c'è - credo che migliaia di volte sia stata usata la parola
"presumibilmente" - evasione fiscale da parte della SITAV e del
croupier, questo è compito specifico ed inderogabile della polizia
tributaria e non della Giunta regionale, anche per il fatto che la
Giunta regionale non fa parte degli organi della Finanza, ma
risponde ad altri quesiti ed altri problemi.
E veniamo al vero - secondo me - punto della discussione, che
attraverso questa ennesima risurrezione delle mance, si pone di
nuovo in discussione; il Casinò deve continuare ad essere aperto?
Ed il secondo punto interrogativo è: il Casinò deve essere gestito
da una concessionaria, o deve essere, come altri hanno fatto,
municipalizzato o regionalizzato?
La risposta che la Giunta regionale ha dato, ottenendo
l'approvazione della maggioranza del Consiglio è stata quella della
privatizzazione del Casinò attraverso una concessionaria, e di
conseguenza a questa concessionaria si applicano tutte le altre
leggi della Repubblica Italiana, non escluse, direi anzi comprese,
quelle fiscali.
Qui non vediamo come si possano fare altre discussioni, per cui
per quanto riguarda noi, non per sposare tesi, ma rispettosi della
legge, votiamo contro questa mozione.
PRESIDENTE
: Ha chiesto di parlare il Consigliere Nebbia,
ne ha facoltà.
NEBBIA - (P.S.I.):
Ho ascoltato quanto detto dai
proponenti della mozione e quanto detto ultimamente dal Presidente
della Giunta, volevo fare alcune considerazioni circa la
legittimità del controllo, però mi sembra che queste considerazioni
siano già state fatte dal Presidente della Giunta in modo più
adeguato.
Vorrei invece farne altre sull'opportunità, cioè riallacciandomi
anche a quanto diceva il Consigliere Carlassare, sull'interesse che
dobbiamo avere per salvaguardare i diritti e gli interessi anche
venali dell'Amministrazione regionale, contro gli interessi di
privati, siano questi persone singole o società.
In questo senso mi sono posto la domanda se ed in che misura sia
opportuno definire il problema delle mance. Dai dati espressi dal
Consigliere Mafrica in precedenza, si può arrivare a definire un
totale lordo medio tra mance e stipendi e contributi vari che non
sono stati elencati, di ca. 55 milioni per persona. Di questi mi
pare sia denunciato, a quanto detto dal Consigliere Mafrica, un
netto di soli 26 milioni. Aggiungiamo pure quei 5-7 milioni di
contributi che fanno parte del lordo denunciato. Il problema è
duplice: se la differenza non denunciata dagli impiegati tecnici -
circa 200 e la corrispondente quota non denunciata dalla Società
siano o meno un danno per l'Amministrazione regionale, viste le
leggi che regolano tutto l'argomento.
Ho delle perplessità perché mi sembra che si debbano fare delle
considerazioni, che per fortuna si fanno in questo Consiglio, di
carattere generale circa il ruolo dell'imposizione fiscale: c'è la
Costituzione che dice che i contributi che ogni cittadino deve dare
allo Stato, devono essere proporzionali alla sua capacità
contributiva che è quindi l'imponibile.
Non sempre l'imponibile è l'effettivo introito. Questa
percentuale deriva da una serie di considerazioni che lo Stato fa e
che è opportuno e giusto che faccio anche la Regione, visto che, a
seguito della legge sul riparto fiscale, la Regione viene ad
assumere interesse se non altro analogo a quello che ha lo Stato.
Ora lo Stato normalmente definisce l'imposizione fiscale in
funzione delle proprie esigenze e di una serie di propri obiettivi
che, ripeto, non hanno niente a che vedere con l'effettivo
introito. Faccio alcuni esempi per chiarire il concetto. Nel caso
della dichiarazione dei redditi, c'è nel modello 740 una parte dove
sono riportate le detrazioni d'imponibile: queste - ne cito solo
due - sono quelle relative alla quota di interessi per mutui
fondiari oppure all'importo di eventuali assicurazioni sulla vita.
Ora, proprio in seguito ad un provvedimento di questi ultimi
giorni, la quota di interessi per mutui fondiari è stata elevata da
4 a 7 milioni e quella per l'assicurazione sulla vita mi pare sia
dell'ordine dei 3-4 milioni. Quindi c'è già un abbattimento
dell'imponibile per delle finalità che lo Stato ha: da una parte
sostenere l'edilizia, dall'altra il risparmio.
Altro esempio è costituito dalla cedolare, che viene riscossa -
cedolare secca - per un 20% dallo Stato nel caso di mancata
denuncia dell'importo della stessa, oppure viene sommato - cedolare
in acconto - al resto dei redditi, se quello che gode di questo
introito ritiene di sommarlo nella sua denuncia dei redditi.
Con questo voglio dire che lo Stato fa delle valutazioni
sull'imposizione fiscale che dipendono da suoi determinati
obiettivi e perché nel settore si vengono a generare a cascata
reazioni da parte delle persone soggette all'imposta, che a volte
possono essere contrastanti con gli obiettivi della stessa
Amministrazione. Cioè non sempre l'aumento dell'imposizione fiscale
corrisponde ad un incremento totale e globale delle imposte e non
sempre questo corrisponde agli interessi dell'Amministrazione.
Difatti è il caso, in linea generale e macroscopica,
dell'Amministrazione degli Stati Uniti o Amministrazione Reagan,
che ha sostenuto in campagna elettorale la necessità di una
diminuzione di un'imposizione fiscale per riattivare tutte le
attività economiche.
La domanda che mi pongo è questa: nel caso della Casa da Gioco,
risolti i problemi dell'ammissibilità o meno, o della esistenza o
meno della Casa da Gioco, è opportuno per l'Amministrazione
regionale che l'imposizione fiscale aumenti, oppure è opportuno che
rimanga quella attuale, o è opportuno che arrivi ad un livello
intermedio, dati per certi gli elementi in precedenza illustrati
dal Consigliere Mafrica?
Ora, dato che i supposti evasori fiscali sono due, la Casa da
Gioco e il personale tecnico, ritengo che nel caso della Casa da
Gioco possa essere indifferente e per l'Amministrazione regionale e
per la stessa Casa da Gioco. Questo perché nel contratto è
riportato che una quota, ca. il 70% degli introiti, sia versata
alla Regione tenendo conto - mi sembra che l'interpretazione
corretta sia questa - che il montante mance non viene investigato.
Difatti nel caso in cui - e mi riferisco alla concessione di un
anno fa per i giochi americani - non ci sono mance, la percentuale
scende decisamente. la conseguenza è che nel caso di un
accertamento delle mance, ci sarebbe un contenzioso sicuramente con
la società per diminuire la percentuale del 70% fino a pareggiare
nuovamente i conti; quindi credo che ciò sia indifferente per la
Regione e per la società. Nel caso del personale tecnico, bisogna
valutare se un aumento dell'imposizione fiscale abbia incidenza
sulla gestione dei giochi, perché il personale tecnico da un certo
punto di vista, non certo giuridico, ma funzionale, non è un
personale dipendente che abbia dei tempi di lavoro prestabiliti,
una scadenza prestabilita, ma che può, secondo la sua capacità e
volontà, condurre, i giochi con minore o maggiore vantaggio alla
Regione. La domanda è se conviene avere un maggiore vantaggio per
la Regione con una quota del 70% ad essa riservata, o avere un
minor vantaggio con una quota del 30% media di tasse.
Queste sono le considerazioni di carattere generale ed anche un
po' le domande che pongo ai presentatori della mozione, perché non
ritengo del tutto utile all'Amministrazione regionale un
accertamento fiscale molto più elevato proprio perché potrebbe -
questa è una presunzione, non una certezza - avere delle
conseguenze per la stessa Amministrazione per cui, dopo un anno o
due anni di esperimento, si potrebbe verificare una diminuzione
degli introiti e non un aumento quale sembra essere l'obiettivo dei
proponenti della mozione.
Gradirei avere delle risposte a questi punti, tenendo conto del
problema più generale dell'accertamento fiscale della quota - credo
conosciate tutti i contrasti esistenti in sede governativa fra chi
ritiene di dover diminuire il fiscal-drag e chi ritiene di doverlo
aumentare, sapendo che l'aumento del fiscal-drag contrasta le
attività produttive e che una diminuzione potrebbe rilanciarle -
quindi inquadrando il tutto nel problema più generale
dell'accertamento fiscale e del ruolo che questo accertamento può
assumere nei confronti della nostra Regione.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Pollicini, ne ha facoltà.
POLLICINI - (D.P.):
Mi devo dichiarare sorpreso da questa
mozione presentata dal Partito Comunista per un motivo molto
semplice; innanzitutto cos'è una convenzione? Una convenzione è un
patto contratto fra due soggetti che va rispettato anche da chi,
come me, appartiene ad un Gruppo politico - i Democratici Popolari
- all'epoca contrario a quel patto. In particolare erano contrari
anche su questo argomento, per il quale avevano presentato uno
specifico articolo, l'articolo 16.
Va detto che allora erano state contattate delle forze politiche
e che questa convenzione, che prevedeva l'esclusione del controllo
delle mance, è stata contrattata proprio dall'allora Amministratore
delegato, Conte Cotta, in casa anche del P.C.I., mi pare che
l'allora Segretario fosse proprio l'attuale Capogruppo Mafrica, ed
è stata concordata l'esclusione delle mance, tant'è che quel tipo
di convenzione è stato votato anche dal P.C.I.. L'art. 16 da noi
proposto allora, e cioè il 6.12.77, proponeva: "La SITAV verserà
semestralmente alla Regione a decorrere dall'1.1.78 una somma di
importo pari all'1,5 per mille sugli introiti lordi dei giochi e
sulla quota del 50% delle mance, cioè della sola sua competenza,
con un minimo di 18 milioni per finalità di carattere assistenziale
e culturale". Cioè la richiesta di versare l'uno e cinque per mille
sulla sua quota di spettanza delle mance era il meccanismo per
controllare le mance.
Ebbene, questo articolo è stato bocciato ed è diventata volontà
di questo Consiglio nella sua maggioranza di non controllare le
mance. Quindi l'interpretazione autentica dell'art. 10 e 7 della
convenzione è questa: proprio in virtù di aver respinto questo
articolo, si è esclusa la volontà di controllare le mance. Non
entriamo nel merito del giudizio politico che può essere positivo o
negativo; noi abbiamo dato quel giudizio e posto quel problema ed
il Consiglio ha inteso respingerlo. Oggi il contratto è un patto
fra le parti e come tale impegna l'Amministrazione intendiamo
rispettarlo anche se non lo condividiamo.
Ore 12,47 PRESIDENZA DEL PRESIDENTE DOLCHI
PRESIDENTE
: Ha chiesto di parlare il Consigliere Voyat,
ne ha facoltà.
VOYAT - (U.V.):
Presenterei un emendamento per quanto
concerne il solo punto uno, in quanto sul punto due, come ha già
detto il Presidente, siamo contrari.
Al punto uno, proporrei una modifica in questo senso: aggiungere
dopo "la bozza" la parola "definitiva", e dopo "Casa da Gioco"
cancellare le parole "bozza già predisposta da oltre un anno".
Cancellando ovviamente la parte seconda della mozione, si
dovrebbero rivedere anche le premesse, nelle quali consiglierei di
cancellare il 2° comma, ed al terzo comma cancellare il periodo che
segue dopo "discriminazioni" fino alla fine del comma.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Mi sembra che non sia stata messa in
discussione la logica del ragionamento che portava ad una verifica
di discrepanze esistenti fra la quota mance denunciata dalla Casa
da Gioco di Saint-Vincent e quella che invece risulta da altre Case
da Gioco.
In particolare le osservazioni del Presidente della Giunta si
sono riferite alla titolarità del controllo. In sostanza, il
Presidente della Giunta dice che anche fossero ipotizzabili delle
evasioni fiscali, non sarebbe compito della Regione eseguire questi
controlli, che spettano allo Stato; la Regione deve controllare
solo la parte a cui poi partecipa.
Voglio sottolineare nuovamente che con l'approvazione del
riparto fiscale, esiste nel 1982 ed esisterà per gli anni a venire,
una cointeressenza regionale diretta anche per ciò che riguarda gli
introiti derivanti dal pagamento delle tasse. Quindi che la Regione
non abbia interesse in questa parte, che debba essere interessata
saio alla quota degli introiti, è una questione discutibile.
Non credo neanche che si debba presumere da parte della Regione
un'impossibilità di intervento diretto sui controlli, al di là
della cointeressenza che esiste, perché l'interpretazione che il
nostro Gruppo assieme a Nuova Sinistra dà all'art. 10, è che la
Regione può fare tutti i controlli, salvo il disposto dell'art. 7.
Ora la parola "salvo" vuol dire "fatto salvo quanto dispone"
quell'art. 7 e questo articolo non dispone che non si possano fare
controlli su quella parte, ma dispone che quelle somme non sono di
spettanza regionale. Quindi "salvo" per noi ha significato di
"fermo restando" che quegli introiti sono di titolarità della
SITAV, per cui la Regione può esercitare qualunque controllo.
Questa è la interpretazione che abbiamo dato adesso ed è la stessa
che abbiamo dato nel 1977, Assessore Pollicini, quando abbiamo
avuto posizioni molto chiare su questo problema. A quell'epoca
abbiamo, come partito, contribuito a introdurre dei miglioramenti
che poi la Giunta regionale, di cui l'Assessore fa parte, ha
contribuito a ridurre - non è polemica ma solo un'osservazione.
Per esempio, si dice che la convenzione è un patto e che come
tale bisogna rispettarlo, ma la Giunta stessa su due punti
determinanti lo ha già modificato; intanto in ordine alle
percentuali, con un danno dimostrato di 250 milioni ogni 15
miliardi di aumento degli introiti della Casa da Gioco, poi ha
rinunciato, in cambio di opere, a 10.000 mtr. cubi di terreno dei
24.000 che con la convenzione erano stati ottenuti. Vi leggo le
considerazioni che si facevano allora: "Il controllo delle mance
con l'emendamento proposto all'art. 10 (che ho letto prima) è già
possibile". Dicevamo nel 1977: "Il nostro partito ha presentato in
Commissione consiliare prima, in Consiglio regionale poi, una serie
di emendamenti di significato politico, introducendo una più netta
divisione dei ruoli fra Regione e SITAV, la possibilità di un primo
controllo sulle mance, la nomina di una Commissione che dovrà
redigere un regolamento per l'assunzione". Noi abbiamo sempre dato
questa interpretazione, quindi non siamo stati presi dalla febbre
terzana o quartana.
Abbiamo preso spunto dal fatto che per la prima volta in Valle
d'Aosta un'organizzazione sociale, la C.G.I.L. ha rifiutato di
firmare il contratto di lavoro dei dipendenti per questo motivo,
perché in questo periodo erano emersi dei dati che prima non erano
noti, perché si stanno per completare le opere, e gli introiti - e
quindi le mance - aumenteranno oltre il 30% se non del 50%, perché
con il riparto fiscale quest'anno - lo scorso anno non era ancora
così - noi avremmo i 9/10 delle imposte percepite. Quindi questa è
la ragione per cui poniamo oggi il problema e per cui riteniamo che
si debba andare avanti in questa direzione.
Crediamo che non tocchi alla Regione limitare i propri
interventi per dubbi sulle interpretazioni, ma spetti alla Casa da
Gioco, e non comprendiamo come la Casa da Gioco possa impedire un
controllo effettuato da parte di un funzionario regionale, perché o
questo 20% è una cifra reale - quindi non si vede perché la Casa da
Gioco debba impedire il controllo - oppure, se questa cifra non è
vera, eventualmente la Casa da Gioco ponga il problema della
revisione delle percentuali. Bisogna chiederglielo, però se non
facciamo neanche questo passo, rinunciamo a delle possibilità che
ci sono consentite.
Credo che oggi ci siano le condizioni per andare avanti perché
manca ancora del tempo al rinnovo della convenzione, quindi c'è una
possibilità di contrattazione su questo punto da parte della
Regione che in altri periodi non esisteva. Nel settembre 1977 era
difficile trovare un'altra gestione o impiantare eventualmente,
almeno dal punto di vista teorico, una gestione pubblica. Oggi si
può pensare di procedere in modo diverso, si può premere sulla
SITAV in modo differente. Non escludiamo come ipotesi, anche se non
diciamo che lo vogliamo, il controllo pubblico, perché conti alla
mano si può verificare che a Venezia hanno incassato nel 1981 36
miliardi come introiti e 7 come mance, in tutto 43 miliardi, mentre
noi ne incassiamo 30 quest'anno. Quindi anche da questo punto di
vista, la gestione pubblica non è poi così disastrosa, anche se
hanno le spese del personale, ma noi con 15 miliardi abbiamo 1500
dipendenti. Qui ci sono ancora 13 miliardi di distanza per pagare
il personale e tutte le spese.
Questo controllo è necessario anche da un punto di vista
semplice e comprensibile a tutti i cittadini della Valle d'Aosta:
gli impiegati tecnici fanno un lavoro delicato, hanno delle
responsabilità, se su un guadagno presumibilmente di 4 o 5 milioni
al mese ci pagano sopra le tasse, non è che riducono di molto
questi introiti, visto che le tasse le pagano tutti i valdostani.
C'è anche questo criterio di equità che bisogna considerare. Se si
dovesse andare ad una eventuale ridiscussione delle percentuali,
che almeno la si faccia su dati certi, sugli introiti e sulle
mance.
Crediamo quindi opportuno che si approvi la mozione che abbiamo
presentato, accogliamo l'emendamento proposto dal Consigliere Voyat
e ci auguriamo che ci sia il voto favorevole.
Mi pare di aver capito che si può votare in modo separato sui
due punti, perché il Consigliere Voyat diceva prima che la
maggioranza sarebbe propensa ad accettare una votazione separata, e
che si comporterebbe in modo diverso rispetto al secondo punto.
In questo caso, se si va ad una votazione separata, ritengo che
su questa materia non sia così naturale una posizione precostituita
di maggioranza, quindi chiedo sul 2° punto, per ragioni che
riguardano anche i singoli Consiglieri, la votazione segreta a nome
dei Consiglieri Carlassare, Bajocco, Mafrica, Tonino, Cout, Carral
e Péaquin.
PRESIDENTE
: Per la precisione, di solito facciamo il
ragionamento inverso, cioè diamo per votati i diversi punti, quando
ci sono, e mettiamo in approvazione globalmente il dispositivo.
Invece i punti dovrebbero essere sempre votati separatamente,
quindi non è una eccezione che facciamo nel momento in cui votiamo
separatamente.
Mi sembra di comprendere dalla proposta del Consigliere Voyat e
dalle controproposte ed adesioni del Consigliere Mafrica che si può
mettere in approvazione per votazione palese come prima parte la
parte descrittiva della mozione con l'eliminazione del 2° comma e
delle parole "di garantire" fino a "croupiers", e la parte
deliberativa con l'aggiunta di "definitiva" a bozza e la
cancellazione delle proposte di "bozza già predisposta da oltre un
anno". La seconda parte della mozione, che invece il Consigliere
Voyat propone di eliminare, sarà messa in votazione segreta.
Ha chiesto di palare il Consigliere Carlassare, ne ha
facoltà.
CARLASSARE - (Dem. Prol. - Nuova Sin.):
Mi dichiaro
d'accordo sul fatto di votare la prima parte della mozione così
com'è stata emendata, vorrei riprendere un paio di concetti che mi
pare importante precisare.
Il Consigliere Nebbia ha posto un problema di carattere non
morale, ma di opportunità contingente, se sarebbe cioè più
interessante per noi in termini di pecunia, lasciare le cose così
come stanno o modificarle. Ha posto il problema, che se noi andiamo
a mettere in discussione il pagamento delle tasse sulla quota
spettante alla SITAV, e se viene ritoccata la percentuale,
probabilmente ci ritroveremo con le stesse quote.
Personalmente dico, nel senso di interpretare l'opinione
corrente, piuttosto che prendere una certa cifra da una società non
sapendo però quanto prende e quali siano i suoi fondi disponibili,
è meglio prendere la stessa cifra su percentuali più basse, ma con
dei bilanci chiari e trasparenti.
Mi pare che lo stesso problema venga posto non solo dalle
minoranze, dalle opposizioni, in sede sia locale che nazionale, ma
anche nell'ambito del Governo, dove si cerca di mettere in
discussione entro certi limiti il segreto bancario, e sappiamo
tutti cosa si nasconde dietro questi bilanci oscuri, che possono
assumere dei connotati addirittura sconvolgenti per la stessa
realtà democratica del nostro Paese. Per cui anche se questa
operazione non dovesse portare una lira in più alla Regione, ma
portasse solo chiarezza nei bilanci, è da fare comunque, ed il
Consiglio dovrebbe esprimersi in questo senso per eliminare ogni
possibile buco nero nel giro di quattrini che circola per la Valle
d'Aosta.
Mi pare che l'Assessorato alle Finanze abbia cercato di
sollevare il problema, di andare ad accertare quelli che sono i
proventi derivanti dal pagamento dell'I.V.A. e delle varie imposte
che ci sono, non capisco allora perché questo problema,
indipendentemente dalla cifra che viene in tasca a noi, non debba
essere posto nei confronti del Casinò. Inoltre, se facciamo pagare
le tasse ai croupiers, questi rallentano il giro della pallina
perché questo è il rischio. Certo che se noi andiamo a fare questo
discorso alla generalità dei cittadini, significa che per bloccare
le tasse che vengono sulla busta paga degli operai della catena di
montaggio della Mirafiori, si avviti un bullone sì e l'altro no.
Non so se rendo l'idea, però come proposta di lotta da proporre, mi
pare che verrebbe rifiutata dal quadro politico e dai quadri
sindacali considerati più maturi. Mi pare sia un concetto
pericoloso, tenuto conto che è anche possibile, visto e considerato
che le mance sono legate direttamente al numero di giri che quella
pallina fa, che questi per recuperare i soldi delle tasse che
devono pagare, diano un po' più di gas alla pallina.
Vorrei dire due cose ancora: per quanto riguarda l'Assessore
Pollicini, il fatto di far rilevare che uno dei firmatari della
mozione era presente nel 1977, non riguarda il sottoscritto che
all'epoca non c'era, e che si ripropone tutte le volte che ne ha la
possibilità, di sollevare il problema ritenendolo molto importante.
Vorrei anche dire che, indipendentemente da quelle che sono le
motivazioni politiche contingenti, ritengo che dare una
interpretazione di questa convenzione nel senso di aprirci un nuovo
spazio per poter intervenire a controllare questo, dovrebbe essere
un concetto accettato da tutti. Vorrei ancora ricordare che
strumentalmente si mischiano due cose: la ripartizione dei fondi
fra SITAV e Regione e la possibilità di controllo. Con l'art. 10
viene demandato all'Amministrazione regionale il diritto/dovere di
avere il riscontro sulla piena conformità della gestione a tutta la
legislazione vigente, senza eccezioni.
Vorrei anche dire che proprio sulla base di tutti i ragionamenti
che si sono sviluppati, anche qui non dico niente di nuovo, fra
l'altro non sono un grande matematico, però qui mi sa che la
matematica la capiamo in molti, il problema di fondo che abbiamo è
quello di avere un controllo continuativo, perché accettare
l'invito del Presidente di avere un controllo saltuario, effettuato
dall'intendente di Finanza e da chi per esso, potrebbe portare al
fatto che i croupiers sapendosi controllati, fanno girare la
pallina un po' meno e gli incassi di quella sera vengono fatti
quadrare come si vuole. Perché se per i giocatori questo è gioco
d'azzardo, non lo è certo per chi lo conduce, in quanto si sa che è
l'applicazione di una serie di regole matematiche ben precise che
alla fine quadrano e tornano sempre.
Per questo motivo invito, al di là delle dichiarazioni politiche
dei responsabili dei vai Gruppi, i singoli Consiglieri a votare non
tenendo conto solo di schieramenti precostituiti, ma sulla base
delle cose che tranquillamente ci diciamo tutti e cioè sappiamo che
è così ma non si può far niente. Al limite facciamocelo dire da
qualcun altro che non si può far niente, perché gli strumenti
all'interno di questa convenzione per poter intervenire ci sono e
sarebbe un gravissimo errore sul piano politico, oltre che una
grave scorrettezza nei confronti dei cittadini che le tasse le
pagano regolarmente, accettare questa logica per cui questa società
privilegiata debba essere premiata senza che si cerchi di accertare
i suoi reali redditi per farle pagare su questi le tasse.
PRESIDENTE
: Ha chiesto di parlare il Consigliere Nebbia,
ne ha facoltà.
NEBBIA - (P.S.I.):
Vorrei dire che il primo punto che ha
sottolineato il Consigliere Carlassare non risulta assolutamente
nel testo della mozione. Posso concordare con lui, ma non c'è
scritto. L'ho cercato nelle premesse del deliberato, c'è quello
relativo alla chiarezza dei bilanci nelle società, ma qua non
c'è.
Sul secondo punto avevo posto solo un problema di opportunità e
non di giustizia, perché sul fatto che non sia giusto che ci sia
l'evasione fiscale siamo tutti d'accordo. Sul fatto che alla fine
si possano poi averne dei risultati negativi per la Regione, questo
è un altro discorso. E' un problema di opportunità e da questo
punto di vista ritengo che in questo momento non sia opportuno
approvare la mozione così core è stata stilata.
PRESIDENTE
: Metto in votazione il testo della mozione che
con gli emendamenti accettati dal Consigliere Mafrica e proposti
dal Consigliere Voyat, viene modificato come segue:
MOZIONE
CONSIDERATO che con l'apertura della nuova Sala Giochi presso
il Casinò di Saint-Vincent si verificheranno consistenti aumenti
degli introiti e si renderanno necessarie nuove assunzioni di
personale;
AL FINE di regolamentare le assunzioni presso la Casa da
Gioco (onde evitare possibili favoritismi o
discriminazioni);
IL CONSIGLIO REGIONALE DELLA VALLE D'AOSTA
DELIBERA
di impegnare la Giunta regionale:
1) a presentare al più
presto all'
ap
provazione
del Consiglio regionale la bozza definitiva
di
regolamento
per le assunzioni
di
personale presso la Casa da Gioco, la
cui approvazione si rende necessaria se si vuol dare applicazione a
quanto previsto dall'art. 13 della convenzione stipulata fra SITAV
e Regione nel dicembre 1977.
ESITO DELLA VOTAZIONE
Presenti: 28
Votanti: 27
Astenuti: 1(Pedrini)
Favorevoli: 26
Contrari: 1
Il Consiglio approva
PRESIDENTE
: Metto in approvazione il secondo comma nel
testo originale per votazione segreta.
VOTAZIONE PER SCRUTINIO SEGRETO
ESITO DELLA VOTAZIONE
Presenti: 29
Votanti: 29
Maggioranza: 15
Favorevoli: 9
Contrari: 20
Il Consiglio non approva
