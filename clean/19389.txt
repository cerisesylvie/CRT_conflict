Classificazione
FORESTE E TERRITORI MONTANI


Resoconto integrale del dibattito dell'aula
Oggetto del Consiglio n. 2546 del 3 aprile 2002 - Resoconto
OGGETTO N. 2546/XI Liquidazione di somme, a titolo risarcitorio,
a imprese aggiudicatarie di lavori appaltati tra il 1996 e il 1997,
relativi a sistemazione di piste forestali. (Interrogazione)
Interrogazione Premesso che la Giunta regionale con le
deliberazioni n. 3656/01 e n. 4307/01 ha liquidato a titolo
risarcitorio rispettivamente lire 8.277.120 e lire 70.112.912 alle
imprese aggiudicatarie di lavori appaltati tra il 1996 e il 1997
inerenti la sistemazione di piste forestali;
i sottoscritti Consiglieri regionali
Interrogano
l'Assessore all'Agricoltura per sapere:
1) quali sono le cause che hanno determinato tale
situazione;
2) in quale misura i lavori di cui in premessa siano stati
eseguiti;
3) se tali opere verranno riprese e ultimate;
4) se sono state individuate le responsabilità del danno causato
all'amministrazione in conseguenza degli indennizzi corrisposti
alle imprese aggiudicatarie.
F.to: Frassy - Tibaldi - Lattanzi
Président
La parole à l'Assesseur à l'agriculture
et aux ressources naturelles, Perrin.
Perrin (UV)
Per rispondere puntualmente
all'interrogazione, separerò i due interventi citati e
precisamente, in relazione alla delibera di Giunta n. 3656, si
precisa quanto segue. Come specificato nelle premesse della
delibera citata, gli interventi aggiudicati alla ditta Ecovert di
Jovençan sono stati sospesi per problematiche riguardanti l'iter
amministrativo e l'andamento dei lavori.
Più precisamente, a seguito di lavori di utilizzazioni boschive,
si era posticipato l'intervento; infine, a causa di problematiche
geologiche avvenute dopo l'alluvione del mese di ottobre 2000, gli
interventi, così come originariamente progettati, anche sulla base
di sopralluoghi con i servizi competenti, non risultavano più
adeguati alla nuova situazione di instabilità dei luoghi.
I lavori pertanto non sono stati realizzati e si è corrisposto
all'impresa ricorrente l'indennizzo relativo alla sola rescissione
del contratto. Nel frattempo si è provveduto alla predisposizione
di una nuova progettazione, già approvata con delibera di Giunta, e
ad una nuova aggiudicazione. La ditta aggiudicataria, la B. &
G. di Blanchet di La Salle, dovrebbe poter iniziare tali lavori
entro il mese di maggio 2002, se le condizioni climatiche lo
consentiranno.
In relazione invece alla delibera di Giunta n.
4307…
Frassy
(fuori microfono)
… per quale importo?
Perrin (UV)
…
l'aggiudicazione? Questo non glielo so dire, poi le farò avere il
dato. Per quanto riguarda invece l'altra delibera di Giunta - come
evidenziato nelle premesse anche in questo caso - sono stati
sospesi i lavori a seguito di operazioni di esbosco nel
comprensorio: il protrarsi di tali operazioni ha provocato ritardi
sulla ripresa dei lavori superiori a quanto stabilito dalle
normative vigenti. Si è perciò resa necessaria la rescissione del
contratto in atto e la conseguente rifusione dei danni spettanti
all'impresa.
La risoluzione consensuale del contratto è avvenuta attraverso
la forma dell'accordo bonario, in base all'articolo 31 bis della
legge n. 109/1994 e successive modificazioni, ed è stata liquidata
all'impresa appaltatrice la somma di lire 70.112.914 a fronte di
una richiesta di 135.118.900 lire a completa tacitazione della
riserva presentata.
Si precisa che i lavori erano stati completati per circa il 75
percento delle opere da eseguirsi e che gli interventi rimanenti
riguardavano l'inerbimento delle scarpate e la posa di geojuta,
cosa che non era stata possibile per l'esbosco che era in
corso.
L'operazione in seguito non è più risultata indispensabile in
quanto il rapido attecchimento della vegetazione spontanea aveva
provveduto al ricoprimento dei terreni denudati. Si informa inoltre
che per tali lavori è in corso di espletamento un'indagine
conoscitiva volta ad accertare le cause e le relative eventuali
responsabilità.
Président
La parole au Conseiller Frassy.
Frassy (FI)
Prendiamo atto della sintetica esposizione
che l'Assessore ha voluto fornire in relazione a questa
interrogazione e attendiamo anche di conoscere le risultanze
dell'inchiesta amministrativa interna di cui l'Assessore ha dato
notizia, anche perché riteniamo che questi fatti siano sintomatici
di una mala amministrazione delle risorse pubbliche. È infatti
evidente che l'Amministrazione regionale ha subito dei danni pari a
quelli subiti e peraltro liquidati all'impresa aggiudicataria, con
la differenza che all'impresa aggiudicataria sono stati
risarciti.
Ora l'Amministrazione non può chiaramente ignorare che, se ci
sono state responsabilità, in qualche modo debbano essere
accertate, anche perché nella delibera più onerosa per
l'Amministrazione, la n. 4307, la cui rescissione è costata
qualcosa come 70 milioni all'Amministrazione, si evidenzia un
parere negativo a questa conclusione da parte del direttore dei
lavori senza che si argomenti sulle motivazioni di questo parere
negativo, perciò prendiamo atto che l'Assessore vuole fare
chiarezza su questa vicenda e invitiamo l'Assessore a portare come
comunicazione al Consiglio, o in commissione se lo ritiene, le
risultanze di questa istruttoria amministrativa auspicando che il
tempo non faccia passare anche questa istanza nel
dimenticatoio.
Ci auguriamo che la tempistica di questa istruttoria sia diversa
rispetto a quella che è stata la tempistica di gestione di questi
due appalti.
