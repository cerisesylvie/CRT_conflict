Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1548 del 26 maggio 2022 - Resoconto
OGGETTO N. 1548/XVI - Interrogazione: "Disservizi riguardanti
gli sportelli automatici per il pagamento dei ticket
sanitari".
Bertin (Presidente) -
Punto n. 28. Risponde l'assessore
Barmasse.
Barmasse (UV) -
La prima domanda è: "Se l'Assessore sia a
conoscenza di tali disservizi relativi alle macchinette per il
pagamento del ticket sanitario e se venga svolta periodicamente la
manutenzione di tali strumenti".
Personalmente, come Assessore, non ne ero a conoscenza né sono
giunte all'Assessorato delle segnalazioni in tal senso. L'Azienda è
stata interpellata e ha dichiarato che è a conoscenza del disagio
che le disfunzioni di questi apparecchi causano all'utenza e vigila
costantemente sul loro funzionamento e sul ripristino immediato
della loro operatività.
Ogni macchina è monitorata costantemente da remoto dalla società
di gestione delle stesse e ogni disfunzione è immediatamente
rilevata. Tutte le macchine consentono il pagamento con carte e la
gran parte anche con contanti, unica eccezione le quattro macchine
poste nei poliambulatori di Nus, Morgex, Donnas e Verrès, per
ragioni di sicurezza, ovvero evitare tentativi di effrazione.
Il servizio di trasporto valori esegue con cadenza settimanale
lo scarico e il carico macchine, nonostante il monitoraggio da
remoto per ogni macchinetta ticket è stato inoltre individuato un
referente macchina che segnala il problema via e-mail all'apposito
indirizzo di posta elettronica o telefonicamente.
Il riscontro alla segnalazione è sempre tempestivo; se il
problema non è risolvibile da remoto, interviene nell'arco della
giornata un tecnico per il ripristino in loco.
Purtroppo, queste macchine svolgono un gran numero di
operazioni, decine di migliaia in un anno, e pertanto sono
sottoposte a un'attività intensa e continua. Anche per questo
l'Azienda sta cercando di indirizzare l'utenza verso altre modalità
di pagamento del ticket, in particolare verso l'utilizzo di
"Pago.pa", canale preferenziale per il pagamento verso tutte le
pubbliche Amministrazioni.
Si evidenzia che il servizio di monitoraggio è comprensivo della
manutenzione e assistenza delle macchine ticket che, come sopra
riportato, permette un costante controllo sul loro funzionamento e
attiva interventi rapidi in caso di malfunzionamento.
Nello specifico caso citato dall'interrogazione, la macchina con
codice matricola A31106, posizionata presso Via Guido Rey 3, è
stata oggetto di alcune segnalazioni di malfunzionamento che sono
risultate talvolta riconducibili all'infrastruttura di
connettività, criticità risolta dai tecnici aziendali.
Si conclude insistendo sull'opportunità di rivolgere l'utenza
verso il sistema di pagamento "Pago.pa" ancora poco utilizzato, che
comporta maggiore efficacia ed efficienza dei sistemi di
riscossione delle entrate di tutti gli enti pubblici e pertanto
anche di quelli aziendali, superando le criticità dei tanti sistemi
tradizionali.
Presidente -
Replica il consigliere Marquis.
Marquis (FI) -
Grazie Assessore per la risposta dalla
quale si evince che effettivamente, nonostante la complessità del
funzionamento di queste macchine, qualche problema c'è e c'è anche
un presidio di manutenzione che cerca di ripristinare il prima
possibile qualora si vengano a presentare delle situazioni di
disservizio.
È del tutto evidente che si va verso una direzione di
digitalizzazione, però è anche vero che spesso l'utenza che fa
utilizzo di queste macchinette non ha un requisito competenziale
per cui sia pronta a una fruizione indipendente. Si può anche
apprezzare che in modo volontario, spesso e volentieri, si vede
anche la piattaforma dell'Ospedale che c'è anche del personale che
si presta in aiuto per completare i pagamenti, però è anche vero
che si formano delle code di dieci-quindici persone la mattina, sia
nell'Ospedale sia nelle altre strutture, che manifestano
un'oggettiva difficoltà sotto questo profilo.
Quindi ben venga che si faccia attenzione, ben venga che si
orienti la popolazione all'utilizzo dei pagamenti digitali, però
questo rimane ancora un problema concreto che si vive tutti i
giorni. perché spesso è capitato anche a me di ascoltare delle
persone che chiedono aiuto per ottemperare al pagamento dei
ticket.
Magari, al posto di puntare sulla disponibilità occasionale di
personale a sostegno se si potesse, per aiutare la concretizzazione
dell'operazione, rendere strutturale, magari nei momenti più caldi
della mattinata dove c'è più frequenza, anche all'Ospedale, di
persone che devono accedere, tutto questo potrebbe semplificare un
poco la gestione dei pagamenti.
