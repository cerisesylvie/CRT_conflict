Classificazione
INDUSTRIA
LAVORO



Oggetto del Consiglio n. 1488 del 1° dicembre 2010 - Resoconto
OGGETTO N. 1488/XIII - Approvazione di risoluzione:
"Situazione occupazionale presso la Engineering.it di
Pont-Saint-Martin".
Risoluzione
Il Consiglio regionale della Valle d'Aosta/Vallée
d'Aoste
Prende atto della delicata situazione configuratasi a seguito
della recente decisione di Engineering.It di aprire, ai sensi della
legge 223/1991, la procedura di mobilità per il personale ritenuto
in esubero nei suoi stabilimenti, ivi compreso quello di
Pont-Saint-Martin, per un totale di 64 dipendenti;
Auspica che vi siano le possibilità, grazie ad un
responsabile confronto tra le parti, per una positiva conclusione
del forte processo di riorganizzazione aziendale iniziato nel 2009
che ha consentito ad Engineering.It di salvaguardare e di
consolidare la sua presenza nel settore dell'Information Technology
pur in un contesto, non solo nazionale, tutt'altro che
semplice;
Auspica altresì che, nella tempistica prevista dalla legge
223/1991 e comunque entro il 18 gennaio 2011, cioè al termine del
biennio di Cassa integrazione straordinaria autorizzata dal
Ministero del Lavoro con Decreto 45182 del 2 marzo 2009, sia
raggiunta, nei modi e tempi più opportuni, un'intesa per la
ricollocazione lavorativa del personale ancora in cassa
integrazione, di cui 22 unità sono presenti a
Pont-Saint-Martin;
Esprime
viva preoccupazione per una scelta che, se non modificata,
può determinare effetti decisamente negativi sul piano
occupazionale e sociale con conseguenti ricadute economiche su una
parte del territorio valdostano già fortemente provata dagli
effetti della crisi generale in essere nell'ultimo periodo;
Sollecita
le parti a confrontarsi in una logica costruttiva, ritenuta
possibile sia per il positivo andamento del gruppo Engineering.It
sia per l'atteggiamento propositivo assunto dalle organizzazioni
sindacali;
Invita
i Parlamentari valdostani a farsi portavoce presso il
Ministro competente affinché sia posta un'adeguata e costante
attenzione al confronto in essere tra le parti, esercitando la
necessaria opera di mediazione qualora se ne manifesti esigenza, al
fine di una positiva soluzione della problematica.
F.to: Empereur - Agostino - Bieler - Benin - Chatrian -
Carmela Fontana - Rosset
Président
- La parole au Conseiller Empereur.
Empereur (UV)
- Grazie Presidente.
Brevissimamente, anche perché la situazione della società
Engineering di Pont-Saint-Martin è conosciuta a questo Consiglio a
seguito delle risposte alle interpellanze che sono state presentate
nel corso di quest'anno, la più recente nel Consiglio del 17
novembre. Sappiamo anche di una situazione di stallo, successiva
all'incontro che c'è stato a Roma il 12 novembre e la IV
commissione, dopo un incontro richiesto dalle organizzazioni
sindacali, ha ritenuto opportuno proporre unanimemente a questo
Consiglio, d'intesa con il Governo regionale, questa
risoluzione.
È una risoluzione che da un lato auspica che domani 2 dicembre
possa essere trovato l'accordo, tenuto conto che c'è un ulteriore
incontro a Roma, ma che comunque nei termini previsti dalla
normativa sia raggiunta un'intesa per la ricollocazione del
personale ancora in cassa integrazione, in particolar modo per
quanto concerne le 22 unità presenti nello stabilimento di
Pont-Saint-Martin. A questo proposito con la risoluzione si esprime
anche la preoccupazione per gli effetti negativi che potrebbero
esserci sia sul piano occupazionale che sociale, con conseguenti
ricadute in una zona del territorio valdostano già fortemente
provata dagli effetti della crisi. La risoluzione sollecita poi le
parti ad una definizione e conclude invitando i Parlamentari
valdostani a farsi portavoce presso il Ministero competente
affinché sia posta costante ed adeguata attenzione al confronto fra
le parti, esercitando - qualora fosse necessaria - la giusta
mediazione per far sì che la problematica possa concludersi
positivamente.
Président
- La parole au Vice-président Chatrian.
Chatrian (ALPE)
- Grazie Presidente.
Abbiamo partecipato attivamente alla stesura di questa
risoluzione in IV Commissione, quindi abbiamo espresso il nostro
parere positivo. Ribadiamo la preoccupazione sul piano
occupazionale, ma abbiamo voluto sottolineare anche la
preoccupazione per quanto riguarda le conseguenti ricadute
economiche, e non solo, nella Bassa Valle. L'auspicio è proprio
quello dell'invito ai nostri Parlamentari di farsi portavoce e di
sollecitare questa preoccupazione, che possa terminarsi in una
soluzione positiva della problematica. Grazie.
Président
- La parole à la Conseillère Carmela
Fontana.
Fontana (PD)
- Anche da parte nostra siamo soddisfatti
che, a seguito delle dure battaglie, compreso lo sciopero della
fame, il Consiglio regionale si esprima a sostegno dei lavoratori.
Mai come in questo momento è importante battersi per difendere i
posti di lavoro; serve un ulteriore sforzo da parte di tutti a
livello pubblico e finanziario, come la cassa integrazione, ma
serve ancora lo sforzo delle imprese che hanno i conti in attivo,
per sostenere questi lavoratori. Grazie.
Président
- Je soumets au vote la résolution:
Conseillers présents et votants: 32
Pour: 32
Le Conseil approuve à l'unanimité.
