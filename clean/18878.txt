Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2002 del 23 maggio 2001 - Resoconto
OGGETTO N. 2002/XI Tempistica del rinnovo del contratto di
servizio fra la Regione e Trenitalia S.p.A.
(Interrogazione)
Interrogazione Preso atto del contratto di servizio stipulato
tra la Regione Valle d’Aosta e Trenitalia S.p.A.,
finalizzato al potenziamento del trasporto ferroviario in Valle
d’Aosta;
Constatato che l’ultimo contratto, definito con
delibera di Giunta n. 2518 del 31 luglio 2000, è già scaduto il 31
dicembre 2000 e che sono passati ormai cinque mesi, senza che il
nuovo contratto sia stato definito;
Ritenendo che, in seguito agli eventi alluvionali e al
susseguente servizio di autobus sostitutivo del treno, le
condizioni contrattuali con Trenitalia S.p.A. vadano riviste;
la sottoscritta Consigliera regionale
Interroga
l’Assessore competente per sapere:
1) quali sono i tempi previsti per la stipulazione del nuovo
contratto;
2) se le condizioni contrattuali saranno eventualmente
modificate, anche alla luce del sevizio sostitutivo di autobus, e
in che modo;
3) quali sono le eventuali modifiche apportate e quali i costi
previsti.
F.to: Squarzino Secondina
Président La parole à l’Assesseur au tourisme,
aux sports, au commerce et aux transports, Lavoyer.
Lavoyer (SA)
Al primo quesito,
"quali sono i tempi
previsti per la stipulazione del nuovo contratto"
, i tempi sono
quelli consequenziali all’approvazione della
delibera, che è stata approvata dalla Giunta regionale nella seduta
del 21 maggio, quindi nel minor tempo possibile sarà siglato il
nuovo contratto di servizio.
Si chiede inoltre
"se le condizioni contrattuali saranno
eventualmente modificate, anche alla luce del sevizio sostitutivo
di autobus, e in che modo"
,
"quali sono le eventuali
modifiche apportate e quali i costi previsti"
.
Sulle condizioni contrattuali vi è stata una sostanziale
modifica rispetto alle condizioni del contratto precedente. Proprio
per addivenire a questa modificazione c’è stata
un'analisi approfondita, sostenuta anche dai consulenti della
Metis, per andare a quantificare la differenza di costi rispetto al
costo del contratto di servizio relativo al trasporto su gomma, e
rispetto al costo invece del contratto di servizio sostitutivo al
trasporto su gomma.
Sintetizzo gli aspetti, quantificando; è stato quantificato un
minor costo relativo al contratto di servizio sostitutivo di 1.700
milioni, quindi nel definire l’importo economico del
nuovo contratto di servizi si è partiti da questo parametro.
Tenuto conto che il contratto aggiuntivo che viene finanziato
dalla Regione fa riferimento a circa un 32 percento del costo
complessivo del servizio, abbiamo adottato questo parametro, con
una diminuzione rapportata a 1.700 milioni, applicando la
percentuale del 32 percento che porta ad una riduzione di circa 500
milioni.
Questa è la premessa per sottolineare che relativamente ai
servizi aggiuntivi di questo contratto di servizio la riduzione
proporzionale del 32 percento rispetto al minor costo porta
l’onere a carico della Regione da 5.498.400.000 lire
a 4.998.000.000 lire, quindi circa mezzo miliardo in meno. Questa è
la sostanziale modifica dal punto di vista degli aspetti
economici.
Invece, per rispondere più nel dettaglio alle modifiche relative
ai contenuti del contratto di servizio, elencherò alcune principali
modificazioni e integrazioni, o aggiustamenti e affinamenti anche a
seguito del monitoraggio che si è potuto avere in questi anni di
questo servizio.
Innanzitutto la Regione, al fine anche di tutelarsi in caso di
ulteriori eventi come quello alluvionale recentemente verificatosi,
all’articolo 3, comma 1, ha ritenuto opportuno
precisare che il contratto può essere soggetto a revisione, oltre
che in dipendenza di eventuali nuove disposizioni legislative,
anche in caso di sostanziali modifiche del contesto di
riferimento.
Data la possibile attuazione della riforma a livello regionale
nel periodo di vigenza del contratto, all’articolo
5, comma 2, si precisa che le prestazioni sono inoltre suscettibili
di parziale o completa compensazione, anche per effetto
dell’attuazione della riforma del trasporto pubblico
locale ferroviario.
All’articolo 6 inoltre si estende il contenuto
della prestazione di Trenitalia al trasporto sostitutivo su gomma,
precisando che dovrà essere fornito un programma di esercizio
separato per le corse bus, integrando lo stesso con alcuni
parametri propri del servizio su gomma: vetture chilometro, corse
bus, posti chilometro offerti.
All’articolo 7 viene aggiunto un comma, inserito
come comma 3, per impegnare Trenitalia a garantire
l’operatività del centro di accoglienza nella
stazione di Aosta nelle fasce orarie di erogazione del servizio di
trasporto, e viene integrato il comma 5 per precisare che
l’impegno da parte di Trenitalia ad effettuare il
servizio di pulizia nelle aree aperte al pubblico delle stazioni
ferroviarie deve avvenire in coerenza con i contenuti della carta
dei servizi del gruppo FS. Questo va a definire tutti quegli
aspetti che più volte sono stati oggetto di discussione o di
risposta ad iniziative del gruppo consiliare Valle
d’Aosta per l’Ulivo su questo
specifico argomento.
All’articolo 11 si precisa che i parametri di
efficacia ed efficienza devono essere monitorati separatamente per
il servizio ferroviario e per quello sostitutivo su gomma, pur
inserendo alcune attenuanti relative alla significatività di detti
parametri, alla luce delle attuali condizioni della linea.
All’articolo 12, comma 1, si aggiunge che i dati
relativi alla scheda servizi saranno forniti limitatamente a quanto
disponibile nella contabilità di Trenitalia, mentre per quanto
riguarda i dati non disponibili nella contabilità di Trenitalia
questi potranno essere ricercati di comune accordo, facendo ricorso
a fonti extracontabili. Quindi non ci basiamo solo più sui dati
contabili.
In relazione al monitoraggio del costo operativo chilometrico,
articolo 1, e dal rapporto ricavi-costi, articolo 17, si precisa
che per quanto riguarda il servizio sostitutivo su gomma si farà
riferimento agli importi chilometrici corrisposti alle aziende
fornitrici del servizio.
All’articolo 19, comma 3, si estende
l’impegno di Trenitalia - e questo è un altro degli
aspetti importanti - a prendere precise decisioni per
l’adozione del sistema tariffario integrato proposto
dalla società SIT Vallée, società consortile, costituita ai sensi
dell’articolo 21 della legge regionale n. 29/1997.
Nel medesimo articolo è stata aggiornata la stima degli oneri annui
a carico di Trenitalia, comunque compensati forfettariamente dal
contributo contrattuale per l’adozione delle
agevolazioni tariffarie previste a livello regionale.
All’articolo 20, commi 1 e 2, si introduce
l’impegno da parte di Trenitalia a supportare la
Regione nella definizione della gerarchia dei parametri per la
misurazione della qualità percepita dagli utenti e ad adattare la
carta dei servizi di trasporto pubblico locale, predisposta da FS
al servizio assegnato alla Regione. Allo stesso articolo 20, commi
3 e 4, si introducono nuovi impegni da parte di Trenitalia: il
primo, adottare l’impianto di condizionamento entro
il 31 dicembre 2001 in almeno 20 vetture in composizione ai treni
della linea Torino-Chivasso-Aosta, ed a completare entro il 30
giugno 2002 l’installazione su tutte le vetture
utilizzate sulla linea.
Il secondo impegno è a sperimentare entro il 31 dicembre 2001 un
sistema di vigilanza con telecamere installate sulle carrozze di un
treno in servizio sulla linea Torino-Aosta.
All’articolo 22, commi 1 e 2, si precisa che il
monitoraggio economico gestionale farà riferimento ai dati
disponibili nella contabilità di Trenitalia.
Parallelamente, al fine di agevolare l’attività
di monitoraggio sui treni sostitutivi del trasporto su gomma, si
introduce l’impegno da parte di Trenitalia a
trasmettere alla Regione copia dei contratti sottoscritti con
aziende fornitrici di tali servizi.
All’articolo 25, comma 5, oltre alla mancata o
incompleta fornitura da parte di Trenitalia dei dati necessari al
monitoraggio economico-gestionale, si sanziona con una riduzione
fino al 10 percento del contributo complessivo anche la mancata o
incompleta fornitura dei dati necessari al monitoraggio della
qualità erogata.
Si introduce, allo stesso articolo 25, comma 8, una penale a
carico di Trenitalia di un milione di lire per ogni vettura in meno
condizionata in caso di mancato raggiungimento
dell’obiettivo per il corrente anno, di cui
all’articolo 20, comma 3.
Agli articoli 11, 26 e 27 si rivedono i tempi del monitoraggio
ed i relativi contributi, rapportandoli
all’anno.
All’articolo 28, comma 2, si precisa che le
prestazioni sono al lordo dell’IVA, attribuendo di
fatto il pagamento della stessa a Trenitalia.
Fra gli allegati, vi è l’allegato 2, qualità di
servizi, che prevede un generale incremento delle penali dal 30 al
100 percento, al fine di presidiare maggiormente
l’efficacia del servizio offerto.
Mi pare di aver risposto ai quesiti e di aver sinteticamente
illustrato le modifiche più sostanziali, che per certi versi
tengono conto di tutta una serie di problematiche più volte
affrontate in quest’aula.
Président
La parole à la Conseillère Squarzino
Secondina.
Squarzino (PVA-cU)
Prendo atto che ancora una volta le
nostre iniziative sono al passo con le decisioni della Giunta, nel
senso che solo tre giorni fa sono state prese queste decisioni,
quindi me ne rallegro.
Rispetto al calcolo del costo reale del servizio che
c’è stato in seguito all’alluvione,
non ho in questo momento degli elementi; quando avrò sotto mano il
contratto con i calcoli fatti, sarò in grado di capire la
valutazione.
Mi sembra che complessivamente la Regione, per così dire, non
versa a Trenitalia 500 milioni su un anno, quindi il 10 percento
del contratto complessivo; non lo so, non ho elementi in questo
momento, mi sembra però che il disagio sia stato molto alto e
prolungato per i viaggiatori.
Apprendo con soddisfazione che sono state inserite nel contratto
alcune delle nostre richieste, come ricordava prima
l’Assessore: intanto un'attenzione particolare alla
pulizia delle stazioni, cioè al decoro dei luoghi in cui i
passeggeri sono obbligati a sostare in attesa del treno, e questa
credo sia una delle richieste degli utenti. Si dovrà poi andare a
vedere come questo servizio sarà effettuato.
Sottolineo come fatto positivo anche l’importanza
dei dati. È chiaro che adesso ho confrontato le modifiche che
l’Assessore ha fornito rispetto al contratto
precedente, quindi non posso dare una valutazione complessiva; in
base alle notizie fornite mi sembra tuttavia che si sia data
importanza ai dati, alla conoscenza di cosa effettivamente
c’è, a quello che è il flusso reale dei passeggeri e
all’orario in cui questo flusso viene concentrato, a
quali sono le tratte in cui c’è più difficoltà da
parte del servizio pubblico di rispondere agli utenti, oppure le
tratte in cui il servizio pubblico sembra sovradimensionato
rispetto agli utenti. Questo, ripeto, lo ritengo positivo, come
pure è positivo il fatto che sia stato inserito, come elemento da
prendere in considerazione il tariffario integrato. Mi sembra di
aver capito però che in questo caso non è stata prevista nessuna
tempistica, per cui forse se non si segue con attenzione questo
aspetto, può risultare solo una petizione di principio.
Per quanto riguarda il resto, credo che sia positivo
l’aver previsto sulle vetture dei servizi di
vigilanza sia l’aver potenziato la qualità delle
vetture stesse. Credo che ci sarà un'attenzione soprattutto da
parte degli utenti rispetto a questi cambiamenti, che purtroppo
possono entrare in funzione solo a fine anno, perché nel frattempo
il servizio continuerà ad essere ancora fornito tramite
autobus.
Non è chiaro, se non come petizione di principio, se vengono
trasferite all’attuale situazione degli autobus
quelle qualità del servizio che sono indicate nel contratto per i
vagoni e per le ferrovie. Vedremo in concreto se quelle indicazioni
fornite saranno rispettate.
