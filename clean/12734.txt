Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3690 del 23 settembre 1992 - Resoconto
OGGETTO N. 3690/IX Ritiro del disegno di legge concernente il
piano fluviale per la valorizzazione della Dora Baltea.
(Interrogazione)
Interrogazione Il disegno di legge 385 presentato dalla
Giunta regionale in data 12 febbraio 1992 e concernente il "Piano
fluviale per la valorizzazione ambientale, paesaggistica e
turistica della Dora Baltea in territorio valdostano", dopo essere
stato ampiamente dibattuto e approvato da tre delle quattro
Commissioni consiliari competenti, è stato ritirato dalla nuova
Giunta regionale nel mese di giugno e, a tutt'oggi, non più
ripresentato.
Poiché tale disegno di legge si proponeva di programmare uno
sviluppo turistico di tipo naturalistico e culturale,
diversificando stagionalmente e geograficamente l'offerta turistica
valdostana, oggi incentrata essenzialmente sull'alta montagna, e
dando una prospettiva economica ai comuni del fondo Valle
maggiormente colpiti dalla crisi industriale;
il sottoscritto Consigliere regionale
interroga
l'Assessore regionale al Turismo, Sport e Beni Culturali per
conoscere:
a) se intende riproporre il disegno di legge relativo al Piano
fluviale e con quali tempi;
b) in caso di risposta negativa, in che modo pensa di promuovere
una diversificazione stagionale e geografica dell'offerta turistica
valdostana, in particolar modo nell'ambito dei comuni del fondo
Valle.
F.to Pascale.
Presidente Ha chiesto la parola l'Assessore al Turismo, Sport e
Beni Culturali Voyat.
Voyat (UV)
Prima di prevedere la ripresentazione del
disegno di legge 385 che era già stato approvato dalla Giunta e che
è stato anche analizzato dalle Commissioni, si vuole prevedere il
recepimento di questo Piano fluviale all'interno del Piano
territoriale paesaggistico.
Il 1° ottobre ci sarà una riunione tra l'Assessorato al Turismo
e l'Assessorato all'Ambiente per l'inserimento, un po' più preciso
di quanto si è previsto attualmente, di questo Piano fluviale.
Non è quindi un rifiuto di questo studio, ma piuttosto la
necessità di vedere il suo completo recepimento all'interno del
piano territoriale o almeno per quello che è possibile, così come,
d'altra parte, era previsto anche dal disegno di legge 385,
all'articolo 14, dove si diceva che se il piano fluviale avesse
dovuto essere approvato prima del piano territoriale si sarebbe
dovuto poi inserirlo all'interno di quest'ultimo e, nello stesso
tempo, il recepimento da parte dei comuni all'interno dei piani
regolatori.
In seguito, quando questo sarà fatto, si potrà vedere, se
eventualmente sarà ritenuto necessario, di presentare delle leggi
che possano prevedere, come l'ex 385, la costituzione di comitati
per la gestione del piano fluviale, oppure se è il caso di formare
società per la gestione delle strutture e ancora, come è previsto,
eventuali contributi ai comuni o comunità montane o ai privati per
la realizzazione di tutto questo.
Per quanto riguarda il punto b dell'interrogazione, dobbiamo
dire che non è con l'attuazione di quanto previsto dall'articolo 6
che si può risolvere il turismo dei comuni del centro Valle o del
fondo Valle. Evidentemente queste cose si possono fare anche senza
l'istituzione di una legge specifica ed è evidente che per
prolungare le stagioni turistiche in Valle d'Aosta, e in modo
particolare per i comuni del fondo Valle, bisogna intraprendere
anche altre iniziative e agire su un altro tipo di turismo.
Presidente
Ha chiesto la parola il Consigliere
Pascale.
Pascale (PSI)
Ringrazio l'Assessore per la
risposta che mi soddisfa.
Io avevo presentato questa interrogazione perché pensavo che la
definizione del piano fluviale con il piano paesistico fosse già
stata fatta, in quanto era già in corso nel momento del trapasso
dell'Amministrazione, e quindi volevo più che altro capire gli
intendimenti della nuova Giunta regionale rispetto a questo
progetto che è indubbiamente a lungo termine ma che aveva
riscontrato il favore favorevole di tutti i comuni interessati.
