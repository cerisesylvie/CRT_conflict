Classificazione
OPERE PUBBLICHE



Oggetto del Consiglio n. 638 del 27 maggio 2021 - Resoconto
OGGETTO N. 638/XVI - Interpellanza: "Creazione di un archivio
unico regionale relativo all'affidamento di lavori pubblici
mediante procedura negoziata".
Bertin (Presidente)
- Punto all'ordine del giorno n. 48.
Per l'illustrazione la consigliera Spelgatti ne ha facoltà.
Spelgatti (LEGA VDA) -
Vista la scelta
dell'Amministrazione regionale, in applicazione alle norme vigenti
in materia di appalti di realizzazione di un elenco aperto delle
imprese dal quale attingere per l'affidamento, mediante procedura
negoziata di lavori pubblici di importo compreso tra i 40 mila euro
e il milione di euro;
considerato che l'Assessore Marzi nella seduta del Consiglio n.
197 del 13 gennaio 2021 ha dichiarato che tale scelta ha consentito
di perseguire i seguenti obiettivi: semplificare le procedure di
aggiudicazione degli appalti pubblici dei lavori, avuto riguardo al
loro importo e alla loro tipologia e nel rispetto dei principi di
non discriminazione, parità di trattamento, proporzionalità e
trasparenza, invitando un congruo numero di operatori economici,
puntando a selezionare quelli più affidabili; valorizzare la
valenza sociale degli appalti, quale strumenti di produzione dello
sviluppo del territorio, se mediante la suddivisione in lotti e se
favorendo l'accesso al mercato da parte delle micro, piccole e
medie imprese, specie se con solidi legami per le aree nelle quali
operano, quindi un principio di territorialità; scegliere le
procedure per l'individuazione degli offerenti e per la valutazione
della migliore offerta in grado di assicurare la proporzionalità
tra i costi per lo svolgimento del procedimento, la tempestività
dell'azione amministrativa e la rilevanza dell'oggetto posto in
gara; assicurare che la realizzazione dell'oggetto dell'appalto
avvenga a opera di soggetti economici in grado di garantire
adeguata affidabilità tutelando altresì livelli occupazionali;
Letto il DEFR 2021-2023 dove nella sezione 1.16 "Opere pubbliche
e territorio" a pagina 93 il Governo regionale scrive: "L'elenco
delle imprese da utilizzare per la selezione delle imprese da
invitare alle procedure negoziate va periodicamente aggiornato
nelle tipologie, nelle categorie, in relazione all'andamento del
mercato e al programma degli interventi dei lavori pubblici da
realizzare, in collaborazione con le categorie del settore edile,
in particolare l'ambito di operatività dell'elenco va esteso almeno
fino a 2 milioni, quantomeno per le categorie di lavoro
maggiormente rappresentative del mercato locale quale OG1, OG3,
OG6, OG8 e per le specialistiche relative ai dissesti di versanti
quali la OS12B";
considerato che nel medesimo documento, inoltre, il Governo
dichiara: "L'utilizzo dell'elenco da parte degli enti locali, oltre
che da parte di tutte le strutture regionali, va adeguatamente
incentivato al fine di assicurare un'adeguata rotazione degli
operatori economici a livello regionale", letto l'articolo apparso
il 27 marzo 2020 su un quotidiano locale nel quale diciotto imprese
valdostane criticavano le modalità di appalto dei lavori di
ampliamento dell'innevamento programmato nel comprensorio sciistico
della Courmayeur Mont Blanc Funivie S.p.A., dichiarando che per
loro si trattava di distorsione della concorrenza;
per questo noi chiediamo quali passi siano stati fatti dal
Governo regionale per incentivare gli enti locali all'utilizzo di
tale elenco, quali siano le sanzioni per gli enti che non
rispettano il principio di rotazione, se sia intenzione del Governo
regionale di creare un archivio unico dei lavori con importo
compreso tra i 3 mila euro e il milione di euro di tutti gli enti
locali, società partecipate, Amministrazione regionale, USL, in
modo da verificare il rispetto del principio di rotazione delle
imprese.
Presidente -
Per la risposta, l'assessore Marzi.
Marzi (AV-SA) -
Con riferimento al primo quesito,
l'articolo 13 della legge regionale 3/2020, come sostituito
dall'articolo 20 comma 1, 2, 3 della 6/2021, dispone al comma 2 che
i comuni valdostani e le loro forme associative, quando si
avvalgono della facoltà di procedere autonomamente per affidamenti
mediante procedura negoziata di lavori di importo pari o superiore
a 150 mila euro e inferiore a un milione di euro come previsto al
comma 1 della medesima legge, sono in ogni caso tenuti ad avvalersi
dell'elenco degli operatori economici, costituito presso la
stazione unica appaltante per la Regione autonoma Valle d'Aosta, la
SUA VDA, ai fini dell'individuazione degli operatori economici da
consultare.
Tale vincolo normativo, già previsto fino al 31 dicembre 2020, è
stato prorogato al 31 dicembre 2021, in coerenza con la normativa
nazionale che ha sospeso fino a tale data gli obblighi di
centralizzazione in capo agli enti locali di cui all'articolo 37
del Decreto legislativo 18 aprile 2016 n. 50, e cioè il codice dei
contratti pubblici, proprio per coordinare le modalità di
centralizzazione delle funzioni di committenza da parte della
Regione e degli enti locali disciplinate dalla legge regionale n.
13/2014, rafforzando al contempo la centralità dell'elenco.
Come da lei richiamato, lunedì 10 maggio 2021 sono stati
deliberati l'aggiornamento e l'integrazione dell'elenco con nuove
categorie di opere e fasce d'importo degli operatori economici
della SUA VDA per la selezione di soggetti operanti sul mercato da
invitare alle gare svolte mediante procedura negoziata ed è stata
approvata l'estensione dell'ambito di operatività dell'elenco per
alcune categorie di opere fino alla soglia di 2 milioni di
euro.
Con tale atto abbiamo reso operativi gli indirizzi del DEFR
2021-2023, pagina 93, come da lei richiamato, approvato ad aprile
dal Consiglio regionale, che individua quali punti fermi strategici
il perseguire la qualità dell'opera eseguita, la certezza dei tempi
di realizzazione, la correttezza dell'esecutore nei confronti delle
proprie maestranze e di tutti coloro che sono coinvolti nel
processo produttivo.
Tale estensione di operatività è frutto del continuo e
fondamentale confronto tra tecnici regionali e rappresentanti dei
lavoratori e delle imprese attraverso i tavoli tecnici della
consulta dei lavori pubblici con le rappresentanze sindacali.
La finalità condivisa è di rafforzare il tessuto imprenditoriale
locale aumentando qualità e qualificazione delle imprese e
assicurando alle stesse e ai lavoratori maggiore stabilità nella
ricerca di una migliore conciliazione tra legittimità dell'operato
pubblico e attenzione al territorio.
Era stata forte la volontà politica e abbiamo mantenuto
l'impegno.
Con riferimento al secondo quesito, il rispetto del principio di
rotazione degli inviti e degli affidamenti è un obbligo normativo
in capo alle stazioni appaltanti nell'attuazione delle procedure di
gara di propria competenza previsto dall'articolo 36 del decreto
50/2016 nell'ambito dell'affidamento mediante procedura negoziata
di contratti cosiddetti sotto soglia di lavori, servizi e
forniture.
L'inosservanza di tale obbligo non genera l'applicazione di
sanzione, ma costituisce presupposto di illegittimità della
procedura di gara e in quanto tale perseguibile ai sensi di
legge.
Ciò premesso è doveroso sottolineare che la scelta fatta
dall'Amministrazione regionale di rafforzare la centralità
dell'elenco costituito presso la SUA VDA va proprio nella direzione
di garantire il pieno rispetto dei principi di rotazione degli
operatori economici iscritti; ciò perché consente di utilizzare
criteri unificati e centralizzati per tutte le procedure di tutte
le stazioni appaltanti che, per obbligo normativo (gli enti locali)
o per facoltà ammessa dalla normativa regionale (gli altri enti
convenzionati), si avvalgono del suddetto elenco o demandano alla
SUA la gestione della procedura di gara mediante l'utilizzo
dell'elenco medesimo.
Con tale modalità in sostanza si sposta l'onere di applicazione
del principio di rotazione dalla singola stazione appaltante alla
gestione centralizzata di un elenco unico che garantisce la massima
opportunità di rotazione a tutti gli operatori economici iscritti a
tale elenco.
Con riferimento al terzo quesito per i contratti e gli
investimenti pubblici di competenza regionale o di enti
territoriali, le stazioni appaltanti provvedono agli obblighi
informativi e di pubblicità, disposti appunto dal codice dei
contratti pubblici, tramite il sistema informativo della sezione
regionale dell'osservatorio dei contratti pubblici che raccoglie i
dati per conto dell'Anac, soggetto preposto ai sensi di legge alla
vigilanza sui contratti pubblici.
Tra i dati soggetti a tali obblighi, in caso di procedura di
gara negoziata, sono compresi anche quelli relativi all'elenco
degli operatori invitati a presentare l'offerta ai sensi
dell'articolo 1 comma 32 della legge 190/2012.
L'obbligo di applicazione del principio di rotazione è un
vincolo normativo che investe la singola stazione appaltante nella
propria responsabilità giuridico-amministrativa di gestione delle
procedure negoziate per l'affidamento dei lavori nei limiti di
importo previsti dalla normativa vigente, il cui rispetto è in capo
alla giustizia amministrativa a fronte di procedure di contenzioso
avviate dai soggetti aventi titolo.
Come detto al precedente punto, la scelta fatta
dall'Amministrazione regionale è stata quella di fornire uno
strumento, l'elenco di operatori economici costituito presso la SUA
VDA, che centralizza la gestione dei criteri di rotazione rendendo
obbligatorio l'utilizzo agli enti locali e facoltativa a tutti i
soggetti giuridici di cui all'articolo 13 comma 2bis della legge
regionale 13/2014, e cioè gli enti pubblici dipendenti dalla
Regione, le società da questa controllate direttamente o
indirettamente, le associazioni, fondazioni e consorzi comunque
denominati, da essa costituiti che possono avvalersi della SUA VDA
e pertanto dell'elenco da questa costituito.
Nell'ottica di affermare ancor più l'importanza della
centralizzazione delle procedure di gara, di ottimizzare l'azione
amministrativa e le attività di monitoraggio, abbiamo formalmente
invitato i sopracitati soggetti giuridici di cui all'articolo 13
comma 2bis della legge regionale 13/2014 a voler considerare
l'opportunità di utilizzare l'elenco attraverso sottoscrizione di
apposita convenzione.
Presidente -
Per la replica la consigliera Spelgatti.
Spelgatti (LEGA VDA) -
Bene, assessore Marzi, ho visto
anche ieri che avete fatto il comunicato, Guarda caso ieri eravamo
in Consiglio, ben venga comunque il contenuto, sapevamo che avremmo
discusso l'iniziativa oggi, quindi la tempistica, come al solito
cade a fagiolo, ma va benissimo così. Bene anche l'invito.
Perché questa iniziativa? Perché comunque ci sono ancora troppe
sacche di situazioni in cui sostanzialmente questi principi di
rotazione non vengono applicati, quindi ci vuole la massima
trasparenza e non solo rispetto a ciò che fa la Regione ma rispetto
a quello che fanno anche tutti gli enti, le partecipate e
quant'altro.
Bisognerebbe arrivare a un punto in cui ci sia un elenco unico
con la possibilità di visionare quello che viene fatto ovunque,
perché sostanzialmente il problema è che ci sono ancora troppe
distorsioni nel sistema della rotazione degli incarichi e questo
succede a vari livelli.
L'abbiamo visto, alcune volte l'abbiamo portato anche in
Consiglio oppure è capitato - cosa che poi vedremo nei prossimi
Consigli - di vedere alcune situazioni in cui la Regione bene ha
fatto i controlli per cui il discorso della rotazione non applicata
da partecipate molto importanti è assolutamente venuto fuori. Non
sempre avviene e soprattutto non sempre avviene che le partecipate
si occupino di questo.
Comunque che si vada avanti con questo sistema e che si
applichino sempre di più i controlli a tutti i livelli
