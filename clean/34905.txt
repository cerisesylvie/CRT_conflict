Classificazione
BILANCIO E CONTABILITA' REGIONALE



Oggetto del Consiglio n. 2558 del 26 luglio 2012 - Resoconto
OGGETTO N. 2558/XIII - Comunicazione di provvedimenti
amministrativi di variazione al bilancio.
Il Consiglio
Premesso che l'articolo 29, sesto comma, della legge
regionale 4 agosto 2009, n. 30 (Nuove disposizioni in materia di
bilancio e di contabilità generale della Regione autonoma Valle
d'Aosta/
Vallée
d'Aoste e principi in materia
di controllo strategico e di controllo di gestione), stabilisce che
le deliberazioni della Giunta regionale che dispongono le
variazioni al bilancio sono trasmesse al Consiglio regionale entro
quindici giorni dalla loro adozione;
Rilevato che la legge regionale di approvazione del bilancio
di previsione della Regione per il triennio 2012/2014 ha
autorizzato la Giunta regionale ad apportare, con proprie
deliberazioni, variazioni al bilancio;
Richiamata la legge regionale n. 30/2009, nonché la legge
regionale di approvazione del bilancio di previsione per il
triennio 2012/2014;
Prende atto
della comunicazione delle seguenti deliberazioni della Giunta
regionale:
Oggetto n. 1339 in data 28 giugno 2012:
Prelievo dai fondi di riserva correnti e investimenti del
bilancio di previsione della Regione per il triennio 2012/2014, ad
integrazione di stanziamenti di spese impreviste e conseguente
modifica al bilancio di gestione e al bilancio di cassa.
Oggetto n. 1340 in data 28 giugno 2012:
Variazioni al bilancio di previsione della Regione per il
triennio 2012/2014 e conseguente modifica al bilancio di gestione e
di cassa per l'iscrizione di fondi assegnati dallo Stato e dalla
Comunità europea.
Oggetto n. 1367 in data 28 giugno 2012:
Variazioni al bilancio di previsione della Regione per il
triennio 2012/2014 per storno di fondi tra unità previsionali di
base diverse nell'ambito della stessa funzione obiettivo e
conseguente modifica al bilancio di gestione.
Oggetto n. 1380 in data 6 luglio 2012:
Variazione al bilancio di previsione della Regione per il
triennio 2012/2014 e conseguente modifica al bilancio di gestione e
di cassa per l'iscrizione di fondi assegnati dallo Stato.
Presidente
- La parola al Consigliere Donzel.
Donzel (PD)
- Grazie Presidente.
Avevo una richiesta da formulare in merito al fatto che sono
stati distolti: parlo della delibera n. 1339, dai fondi di riserva
per le spese obbligatorie ed impreviste 17.000 euro, che sono stati
poi collocati sul Fondo oneri fiscali, legali, assicurativi e
contrattuali. La prima domanda è come mai era stato esaurito questo
fondo, non è provocatoria la domanda, la segue il Presidente,
perché vedo che si agitava il collega, voglio che sia chiaro che
non c'entra niente con La Torre, domanda trabocchetto...verrà il
momento del confronto, collega La Torre! Capire quindi come mai si
era esaurito questo fondo, poi c'era una piccola considerazione
politica, ecco perché mi rivolgo al Presidente Rollandin, insomma
un po' di amarezza ce l'ho quando vedo queste cause di lavoro che
vengono perse dall'Amministrazione regionale. Ci vorrebbe maggiore
attenzione nelle relazioni sindacali e, mentre ci sono dei
contenziosi che sosteniamo a spada tratta, come quelli alla Corte
costituzionale, che magari ci vedono perdenti, ma sono necessari
per difendere le prerogative dell'autonomia speciale, sulle
questioni del lavoro vorremmo segnalare maggiore attenzione e
curare di più le relazioni sindacali, per evitare queste cause che,
quando sono come in questo caso perdenti, costituiscono onere per
l'Amministrazione regionale.
Presidente
- La parola al Consigliere Louvin.
Louvin (ALPE)
- Grazie Presidente.
Il mio quesito è puntuale e riguarda la deliberazione n. 1380,
la variazione che prevede l'iscrizione nel bilancio di somme che
sono state assegnate dallo Stato in relazione all'attività di
radioterapia oncologica presso il presidio ospedaliero Parini.
Due sono i profili sui quali chiedo, vista la sintesi del
deliberato che non permette di capire cosa stia dietro alla
questione, intanto quale sia la destinazione di queste somme; non
sono somme molto rilevanti rispetto all'entità delle spese che
abbiamo in questo settore: sono solo 46.000 euro, ma poi la cosa
che interessa di più è perché ci siano dei canali di finanziamento
statali in materia sanitaria, dove in linea generale rivendichiamo
fortemente il fatto che siamo soggetti che autofinanziano sulla
base del loro bilancio regionale nell'ambito del riparto
finanziario che abbiamo l'intero assetto finanziario. Ripeto: non
sono cifre colossali, parliamo di una somma modesta che forse ha
una destinazione specifica particolare, mi sarebbe gradito sapere a
cosa sono destinati questi 46.000 euro di fondi assegnati per il
potenziamento di strutture di radioterapia. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Per quanto riguarda la risposta al collega Donzel, il tema si
riferisce all'esigenza di prendere questi fondi di riserva per
provvedere al pagamento delle spese liquidate nella lite riferita
al GEIE. Quando i nostri vigili del fuoco avevano svolto
un'attività nel GEIE di vigilanza, c'era stato un contenzioso con
la ditta che aveva assunto questi vigili e non aveva pagato alcuni
oneri; in solido è stata chiamata a pagare anche la Regione,
siccome gli altri non avevano pagato e questa somma è legata a
questo fatto vecchio, ma che è arrivato oggi; questo è l'impegno di
spesa.
Per quanto riguarda la risposta al collega Louvin, questi fondi,
in forza della legge n. 488/1999 che prevedeva degli interventi
generalizzati, sono gli ultimi, perché ormai sono ad esaurimento
per l'acquisto di strumenti applicativi per l'attività di
radioterapia oncologica. Sono stati distribuiti in proporzione fra
tutte le Regioni e questo è il
quantum
minimale legato a
questo scopo, in questo caso è il
software
che serve a
rendere applicabile lo strumento.
Presidente
- Il Consiglio prende atto.
