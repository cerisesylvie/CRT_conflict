Classificazione
NOMINE E INCARICHI DI CONSULENZA E SPECIALI
Nomine


Resoconto integrale del dibattito dell'aula
Oggetto del Consiglio n. 2027 del 10 luglio 1996 - Resoconto
SEDUTA ANTIMERIDIANA DEL 10 LUGLIO 1996
OGGETTO N. 2027/X Nomina di un rappresentante della Regione in
seno alla Commissione regionale di cui all'articolo 5 della legge
18 dicembre 1973, n. 877 "Nuove norme per la tutela del lavoro a
domicilio".
Presidente Ha chiesto la parola il Consigliere Borre.
Borre (UV) Per proporre Giorgio Chenuil.
Presidente Si procede alla votazione.
- Consiglieri presenti e votanti: 27
- Schede nulle: 3
- Schede valide: 24
- Schede bianche: 7
Hanno riportato voti:
- Chenuil Giorgio: 17
Presidente In base all'esito della votazione risulta nominato
quale rappresentante dell'Amministrazione regionale in seno alla
Commissione di cui all'articolo 5 della legge 18 dicembre 1973, n.
877 il Signor Chenuil Giorgio.
Deliberazione Il Consiglio
Premesso che:
- l'articolo 5 della legge statale 18 dicembre 1973, n. 877,
recita quanto segue:
"Presso ogni ufficio provinciale del lavoro e della massima
occupazione è istituita una Commissione per il controllo del lavoro
a domicilio.
La Commissione cura la tenuta e l'aggiornamento del registro dei
committenti il lavoro a domicilio e, su proposta o segnalazione del
direttore dell'ufficio provinciale del lavoro e della massima
occupazione o del capo dell'ispettorato provinciale del lavoro, può
disporre la iscrizione d'ufficio degli imprenditori inadempienti
nel registro dei committenti lavoro a domicilio. La Commissione
dispone l'iscrizione d'ufficio nel registro di cui al precedente
articolo 4 dei lavoratori che non vi abbiano provveduto, su
proposta della Commissione comunale o su segnalazione
dell'ispettorato provinciale del lavoro.
La Commissione ha, inoltre, il compito di accertare e studiare
le condizioni in cui si svolge il lavoro a domicilio e proporre
all'ufficio o all'ispettorato del lavoro competente gli opportuni
provvedimenti.
La Commissione, nominata con decreto del direttore dell'ufficio
provinciale del lavoro e della massima occupazione, è dallo stesso
presieduta ed è composta:
a) dal capo dell'ispettorato provinciale del lavoro o da un suo
delegato;
b) da due rappresentanti dei datori di lavoro, da due
rappresentanti degli artigiani e da cinque rappresentanti dei
lavoratori designati dalle rispettive organizzazioni sindacali che
facciano parte del Consiglio nazionale dell'economia e del lavoro,
avendo riguardo all'effettiva rappresentatività in sede
provinciale;
c) da due rappresentanti dell'amministrazione provinciale eletti
dal Consiglio provinciale, con rappresentanza della minoranza.
Avverso i provvedimenti di iscrizione e di cancellazione nel
registro dei committenti il lavoro a domicilio e in quello dei
lavoratori a domicilio è ammesso ricorso, entro il termine di
trenta giorni dalla notifica delle decisioni, alla Commissione
regionale di cui all'articolo 6, che decide in via definitiva.
Le decisioni della Commissione regionale sono notificate agli
interessati entro il termine di sessanta giorni dalla data del
ricorso.
(... Omissis...)
I membri delle Commissioni provinciali e comunali durano in
carica due anni".
- il Consiglio regionale con provvedimento n. 3291/IX del 24
aprile 1992, aveva eletto quali rappresentanti della Regione in
seno alla Commissione di cui all'articolo 5 della legge statale 18
dicembre 1973, n. 877, i Consiglieri Giorgio Chenuil per la
maggioranza consiliare e Gino Agnesod per la minoranza
consiliare;
- l'articolo 4 del Decreto del Presidente della Repubblica 9
maggio 1994, n. 608 "Regolamento recante norme sul riordino degli
organi collegiali dello Stato" stabilisce quanto segue:
"1. Ai sensi dell'articolo 1, comma 28, lettera c) della legge
24 dicembre 1993, n. 537, il numero dei componenti degli organi
collegiali elencati nell'allegata tabella C, che costituisce parte
integrante del presente regolamento, è ridotto in modo che, per
ogni amministrazione o ente o categoria non sia ammesso più di un
rappresentante salvo che, in casi eccezionali, la presenza di più
rappresentanti della singola amministrazione, ente o categoria sia
giustificata dalla conformazione dell'interesse di cui essi siano
portatori e, comunque, entro i limiti strettamente necessari al
funzionamento dell'organo."
- la Commissione di cui all'articolo 5 della legge 18 dicembre
1973, n. 877, è compresa nell'elenco di cui alla tabella C, del
sopraindicato articolo 4 del DPR 9 maggio 1994, n. 608;
Considerato che il Presidente della Giunta regionale con nota
prot. n. 3011/Gab. in data 14 giugno 1996, richiede di provvedere
alla elezione del rappresentante della regione affinché l'Ufficio
regionale del Lavoro e della Massima Occupazione possa procedere
alla ricostituzione della Commissione prevista all'articolo 5 della
legge statale 18 dicembre 1973, n. 877;
Visto il parere favorevole di legittimità rilasciato dal
Dirigente del Servizio affari generali della Presidenza del
Consiglio, ai sensi dell'articolo 72 della legge regionale n.
3/1956 e successive modificazioni, e del combinato disposto degli
articoli 13 - comma 1 - lett. e) e 59 - comma 2 - della legge
regionale n. 45/1995, sulla presente deliberazione;
Richiamata la legge 18 dicembre 1973, n. 877 e il DPR 9 maggio
1994, n. 608;
Delibera
1) di eleggere quale rappresentante dell'Amministrazione
regionale in seno alla Commissione di cui all'articolo 5 della
legge 18 dicembre 1973, n. 877 il Signor Chenuil Giorgio;
2) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
decreto legislativo 22 aprile 1994, n. 320, e di darne
esecuzione.
