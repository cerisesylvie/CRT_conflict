Classificazione
FINANZA REGIONALE E LOCALE
Partecipazioni azionarie regionali
NOMINE E INCARICHI DI CONSULENZA E SPECIALI
Nomine



Oggetto del Consiglio n. 926 del 16 dicembre 2009 - Resoconto
OGGETTO N. 926/XIII - Interpellanza: "Remunerazione dei
componenti del Consiglio di amministrazione della società Vallée
d'Aoste Structure".
Interpellanza
Avendo appreso che sarebbe in discussione da parte del
Consiglio di Amministrazione di Vallée d'Aoste Structure la
concessione di cospicue incentivazioni alla produttività a
beneficio di componenti del Consiglio di Amministrazione della
stessa società;
i sottoscritti Consiglieri regionali
Interpellano
la Giunta regionale per sapere:
1) quali importanti obiettivi siano stati conseguiti o si
intendano conseguire per assegnare un ulteriore remunerazione agli
amministratori in relazione a detti risultati;
2) se la decisione sia stata assunta a seguito di
concertazione con la Giunta regionale;
3) se tale indicazione sarà estesa ad altre società
controllate o partecipate regionali.
F.to: Louvin - Giuseppe Cerise - Chatrian
Presidente
- La parola al Consigliere Louvin.
Louvin (VdAV-R)
- Grazie, Presidente.
Questa interpellanza ha per oggetto una richiesta di informativa
al Consiglio e di posizionamento del Governo regionale circa la
ventilata concessione di incentivi alla produttività, che sarebbe
stata destinata a componenti del Consiglio di amministrazione della
società Vallée d'Aoste Structure. In estrema sintesi - poi
valuteremo naturalmente sulla base delle informazioni più
dettagliate che ci saranno cortesemente fornite - vorremmo sapere
quali siano gli obiettivi conseguiti da questa società, ma credo se
ne parlerà anche più diffusamente, più tardi, nel corso del
Consiglio regionale, o si intendano comunque conseguire come
motivazione in relazione all'erogazione di incentivi agli
amministratori che "sarebbero" - uso ancora il condizionale, perché
non abbiamo delle informazioni precise - stati erogati. E se questo
è avvenuto di concerto o sentita la Giunta regionale, sulla base o
meno di sue indicazioni, e se ci siano intendimenti anche di questo
genere estesi ad altre società controllate.
Ricordo che stiamo parlando di incentivazioni per i componenti
del Consiglio di amministrazione e non, ovviamente, al personale
dipendente di questa stessa società. Grazie.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie, Presidente.
In risposta ai quesiti posti dal collega Louvin si precisa che
non è stato e non è in discussione da parte del Consiglio di
amministrazione di Vallée d'Aoste Structure alcuna concessione di
cospicue incentivazioni alla produttività a beneficio di componenti
del Consiglio di amministrazione stesso.
Il compenso del Presidente del Consiglio di amministrazione è
quello fissato dalla delibera dell'assemblea dei soci del 5
novembre 2007, pari a euro 40.200 annui, oltre ai gettoni di
presenza e ad un premio annuo di risultato di 5.000 euro da
riconoscere sulla base della verifica del raggiungimento degli
obiettivi annualmente stabiliti. I compensi agli amministratori
sono stabiliti, ad oggi, in 3.100 euro annui, oltre al gettone di
presenza di 150 euro per ogni seduta.
Nell'assemblea dell'11 maggio 2009 (penso che sia questo lo
spunto che ha suggerito l'iniziativa) i Consiglieri di
amministrazione della società hanno rappresentato l'opportunità di
adeguare gli emolumenti dei componenti del Consiglio di
amministrazione. In questo senso il Presidente del Consiglio di
amministrazione della società ha inviato una nota in questi giorni
all'Amministrazione regionale ed a Finaosta, rappresentando questa
istanza di adeguamento degli emolumenti e segnalando che gli stessi
furono stabiliti in 6.000.000 di vecchie lire annui nel 1998 e,
successivamente, arrotondati a 3.100 euro nel 2004; ammontare
rimasto tale a tutt'oggi, nonostante che l'attività sociale,
dapprima focalizzata all'ex area Cogne, abbia avuto un notevole
accrescimento con conseguente maggiore impegno di aumento delle
incombenze e delle responsabilità a seguito del conferimento dei
beni industriali del patrimonio regionale, ai sensi della legge
regionale n. 10/2004.
Ribadendo quindi che allo stato delle cose non è stato e non c'è
ancora in discussione questo tipo di argomento, il problema
oggettivamente è stato sollevato; quindi la Giunta regionale
valuterà prossimamente, in accordo con Finaosta, la richiesta del
Consiglio di amministrazione di Vallée d'Aoste Structure, tenendo
conto delle motivazioni oggettive addotte a supporto della stessa
richiesta. Come è evidente, vogliamo sottolineare che questo
approfondimento riguarda solo la società in questione, perché
nell'interpellanza si chiedeva se l'argomento poteva essere
allargato. Allo stato delle cose non vi è nessuna decisione in
merito, ci impegniamo ad informare gli interpellanti qualora venga
presa questa decisione di eventuale ritocco di questi compensi, che
non riguarderanno certamente il Presidente del Consiglio di
amministrazione.
Presidente
- La parola al Consigliere Louvin.
Louvin (VdAV-R)
- Grazie, Presidente. Non siamo
micragnosi e non siamo a fare le pulci nei dettagli, ma quanto si
spende anche per i Consigli di amministrazione e in che misura sono
remunerate queste funzioni è materia di pubblico interesse, è
doveroso che tutti ne siano a conoscenza.
Prendiamo atto che, per quanto riguarda il Presidente del
Consiglio di amministrazione rispetto alla generosa indennità di
cui beneficia, insieme ai gettoni di presenza, nulla sarà variato e
anche di una certa cautela della Giunta regionale nel misurare i
passi successivi e nel dare le conseguenti indicazioni a Finaosta.
Teniamo sotto controllo il complesso degli emolumenti di un numero
sempre crescente di società regionali, ormai è un settore che è
esploso e che ripetiamo, come abbiamo già detto in altra
circostanza, richiederà una razionalizzazione, richiede un
alleggerimento che in parte è già stato avviato, ma che dovrà
essere completato.
Non abbiamo elementi maggiori per valutare gli elementi di
opportunità che sono stati rappresentati nel maggio scorso alla
Giunta, ma ci riserviamo di fare, nella discussione che avrà luogo
più tardi, qualche valutazione circa gli obiettivi effettivamente
raggiunti da Vallée d'Aoste Structure. All'esito della prima
lettura della relazione che è stata rassegnata non pare che ci sia
il raggiungimento di elevati livelli qualitativi, almeno
nell'informazione a questo Consiglio dello stato di salute della
società; comunque l'argomento lo discuteremo più tardi. Intanto
grazie, Assessore.
