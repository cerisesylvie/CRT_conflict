Classificazione
AMMINISTRAZIONE REGIONALE
Ordinamento degli uffici e del personale
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 1778 del 4 maggio 2011 - Resoconto
OGGETTO N. 1778/XIII - Disegno di legge: "Modificazioni alla
legge regionale 10 novembre 2009, n. 37 (Nuove disposizioni per
l'organizzazione dei servizi antincendi della Regione autonoma
Valle d'Aosta/Vallée d'Aoste)".
Articolo 1
(Modificazione all'articolo 41 della legge regionale 10
novembre 2009, n. 37)
1. Al comma 3 dell'articolo 41 della legge regionale 10
novembre 2009, n. 37 (Nuove disposizioni per l'organizzazione dei
servizi antincendi della Regione autonoma Valle d'Aosta/Vallée
d'Aoste), dopo le parole: "può essere sostituito" sono inserite le
seguenti: ", per il solo espletamento dei compiti connessi alla
gestione operativa-tecnica,".
Articolo 2
(Modificazioni all'articolo 47 della l.r. 37/2009)
1. Dopo il comma 2 dell'articolo 47 della l.r. 37/2009, è
inserito il seguente:
"2bis. Il personale appartenente al ruolo unico regionale che
partecipa ai corsi di cui all'articolo 46 è considerato in servizio
a tutti gli effetti e percepisce il trattamento economico in
godimento, con esclusione delle indennità collegate all'effettiva
prestazione del servizio.".
2. Il comma 3 dell'articolo 47 della l.r. 37/2009 è
sostituito dal seguente:
"3. Il personale dipendente dagli altri enti del comparto
unico regionale che partecipa ai corsi di cui all'articolo 46 è
collocato di diritto in aspettativa per l'intera durata del corso e
percepisce, per l'intero periodo del corso, un assegno di frequenza
di natura non retributiva in misura pari al trattamento economico
previsto per i corrispondenti profili professionali, ridotto di un
quinto, con esclusione delle indennità collegate all'effettiva
prestazione di servizio.".
Articolo 3
(Disposizione transitoria)
1. Il comma 2bis dell'articolo 47 della l.r. 37/2009,
introdotto dall'articolo 2, comma 1, si applica anche ai corsi di
formazione di cui all'articolo 46 della l.r. 37/2009 già avviati, e
non ancora conclusi, alla data di entrata in vigore della presente
legge, a decorrere dal primo giorno di avvio dei corsi medesimi,
con diritto per il personale interessato alla conseguente
rideterminazione del trattamento economico.
Articolo 4
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione sul Bollettino ufficiale della Regione.
Président
- Collègues, ont été déposés à la Présidence le
rapport du Conseiller Caveri sur le projet de loi n° 139, le
rapport du Conseiller Bertin sur la proposition de loi n° 113 et le
rapport de la Conseillère Emily Rini sur le projet de loi n° 137;
ont été aussi déposés deux amendements présentés par le Président
de la Région et par les Conseillers Salzone, La Torre, Caveri et
Benin sur le projet de loi n° 139 et deux amendements présentés par
les Conseillers Bertin, Chatrian, Louvin, Giuseppe Cerise et
Patrizia Morelli sur la proposition de loi n° 113. On passe
maintenant à la discussion conjointe des points n° 26.1 et n° 27.3
à l'ordre du jour.
La parole au rapporteur, le Conseiller Bertin.
Bertin (ALPE)
- Grazie Presidente.
Andiamo in ordine di presentazione, pertanto, avendo noi
presentato la legge a luglio dello scorso anno, inizio io. La legge
regionale 10 novembre 2009, n. 37 (Nuove disposizioni per
l'organizzazione dei servizi antincendi della Regione autonoma
Valle d'Aosta) ha riorganizzato i servizi antincendi della regione,
abrogando la precedente legge n. 7/1999 e modificando la n. 45/1995
(Riforma dell'organizzazione dell'Amministrazione regionale della
Valle d'Aosta e revisione della disciplina del personale). Nel
ridefinire le procedure di reclutamento del personale, rispetto
alla disciplina abrogata, il nuovo testo ha introdotto un'anomalia
per ciò che concerne lo stato di servizio ed il trattamento
economico dei partecipanti ai corsi di formazione che siano già
dipendenti di ruolo dell'Amministrazione regionale. In effetti, i
sopracitati partecipanti ai corsi, diversamente da quanto avveniva
in precedenza con la vecchia disciplina, sono collocati in
aspettativa per l'intera durata del corso e subiscono la
decurtazione di un quinto del trattamento economico loro spettante.
Si tratta, evidentemente, di una disposizione iniqua che, oltre ad
introdurre un'immotivata disparità di trattamento rispetto a chi
abbia partecipato precedentemente ai corsi, può disincentivare i
soggetti già dipendenti regionali a partecipare alle procedure
selettive in argomento. La proposta di legge si propone pertanto di
eliminare l'iniquità rilevata, riallineando l'attuale normativa
alla precedente disciplina posta dalla legge regionale n. 7/1999
abrogata. Questa proposta di legge fu depositata nell'ormai lontano
luglio 2010 quando, con l'organizzazione di un primo corso per capi
squadra dei vigili del fuoco, l'anomalia sopracitata si rese
palese.
Con lo stesso obiettivo e nell'intento di risolvere al più
presto il problema, le stesse modifiche proposte sono state già
oggetto di emendamenti presentati in aula, collegati ad un disegno
di legge riguardante il personale, nello specifico la legge
concernente l'ordinamento e il funzionamento del Corpo forestale
della Valle d'Aosta e la disciplina del relativo personale, questo
disegno di legge al quale erano collegati gli emendamenti era in
discussione sempre nel mese di luglio scorso. Gli emendamenti in
questione in quella occasione furono bocciati da parte della
maggioranza in Consiglio regionale senza nemmeno una discussione di
circostanza, furono praticamente ignorati. Episodio grave non tanto
per il piccolo "sgarbo" nei confronti della minoranza, ma per le
conseguenze e i danni che tale atteggiamento ha procurato ai
partecipanti ai corsi dell'estate scorsa. La bocciatura in aula
degli emendamenti ha impedito il prosieguo dell'iter legislativo
relativo alla proposta di legge depositata dal nostro gruppo e, di
conseguenza, la possibilità di affrontare e risolvere la
questione.
Ai primi di gennaio 2011 la nostra proposta di legge ha potuto
finalmente riprendere il percorso legislativo. A questo punto, in
ragione della conclusione del corso per capi squadra dei vigili del
fuoco richiamato in precedenza, si introduce un emendamento per
consentire anche a questi ultimi di godere dei benefici previsti
dalla proposta di legge e si recepiscono i suggerimenti delle
rappresentanze sindacali emersi durante le audizioni in II
Commissione, sindacati che nell'occasione ringraziamo per la
collaborazione avuta durante le audizioni.
Solo il 23 marzo 2011 il Governo regionale, dopo aver ignorato
la nostra proposta di legge per oltre 6 mesi, prende anch'esso
coscienza dell'esistenza di un problema nell'applicazione delle
nuove disposizioni previste dalla legge n. 37/2009 e presenta il
disegno di legge n. 139 con gli stessi obiettivi, ma che escludono
dai benefici i partecipanti ai corsi dell'estate scorsa, tranne
adesso un improvviso emendamento.
In conclusione occorre purtroppo evidenziare che, con un po' di
buon senso e disponibilità al confronto da parte del Governo
regionale, si sarebbe potuto risolvere la questione con celerità
già nel mese di luglio scorso, senza arrecare danni agli
interessati. Grazie.
Presidente
- Vorrei solo fare una precisazione, adesso è
stata presentata la relazione da parte del collega Bertin e poi ci
sarà la relazione del collega Caveri, questo non costituisce
un'inversione dell'ordine del giorno, che sarà da stabilirsi dopo
da parte del Consiglio regionale.
La parola al relatore, Consigliere Caveri.
Caveri (UV)
- Grazie Presidente.
Essendo cronologicamente più vecchia la proposta di legge del
collega Bertin, mi sembrava corretto che svolgesse per primo la
relazione. Io mi occuperò invece del disegno di legge governativo,
che tratta ovviamente la medesima materia e va a regolamentare tale
questione, che è stata poco fa evocata in aula e che riguarda una
sorta di dimenticanza nella legge n. 37/2009, che viene risolta con
questo provvedimento in quanto permette a coloro che svolgeranno
non solo nel Corpo dei vigili del fuoco, ma anche nel cosiddetto
"comparto unico"...di partecipare a questi corsi con una forma di
copertura, senza quella logica di aspettativa che faceva loro
perdere non solo del denaro, ma faceva loro perdere degli aspetti
di tipo previdenziale nell'accumulazione degli anni di carriera. Da
questo punto di vista, era stata proposta in commissione, il
Presidente Rollandin ricorderà che, come relatore, mi ero fatto
latore di questo
desiderata
dei sindacati - di cui lo stesso
Bertin ha dato testimonianza nella proposta di legge che da loro
era stata presentata -, che era il criterio di retroattività anche
per coloro che i corsi li avevano già svolti e non avevano avuto
quei benefici economici che d'ora in poi saranno previsti.
All'epoca il Presidente in commissione ci aveva detto che non era
tecnicamente possibile, oggi invece il Presidente ha proposto, con
la sottoscrizione da parte di altri colleghi, compreso il relatore,
un emendamento a sanatoria. Mi sento...non di giustificarmi con il
collega Bertin, ma effettivamente il Presidente mi ha spiegato che
si tratta di una correzione che gli uffici hanno fatto rispetto ad
un'informazione che gli era stata fornita precedentemente,
altrimenti era ovvio che la questione sarebbe stata risolta già in
commissione.
Aggiungo che c'è un altro punto contenuto in questo disegno di
legge riguardante la catena di comando. Su tale punto non ero
presente all'audizione dei sindacati, ma mi sono state ricostruite
una serie di obiezioni che non sono nuove da parte dei vigili del
fuoco regionali. Da questo punto di vista, non nascondo che la
regionalizzazione dei vigili del fuoco continua - come relatore mi
assumo la responsabilità di tali parole - ad avere alcune
criticità, ossia i vigili del fuoco non hanno sempre digerito tale
regionalizzazione, quindi hanno sempre ritenuto di avere una catena
di comando che in qualche maniera dovrebbe essere totalmente
autoreferenziale come hanno chiesto. Credo invece che il far parte
di un corpo unico porta anche alla considerazione che il corpo
regionale debba avere delle sue specificità, ma facendo parte di un
organismo più ampio soprattutto nel caso della catena di comando
attuale, che porta fino ad un coordinatore, che è il Coordinatore
della Protezione civile.
Il Presidente sarà più preciso nella replica, ma qui si dice che
alcune parti amministrative non possono essere svolte da personale
che non ha funzioni dirigenziali per evitare che possa essere
presentata una delibera di Giunta sottoscritta da un ottavo
livello, che, pur avendo delle specificità riconosciute
contrattualmente e che derivano dalla specificità dei vigili del
fuoco, polizia giudiziaria e una serie di altre questioni, non vuol
dire essere dirigenti. È chiaro quindi - forse il Presidente lo
ripeterà - che ci saranno degli atti amministrativi che porteranno
a meglio definire probabilmente questa catena di comando:
coordinatore, direttore e comandante e tutti i vice che si
occupano, come si dice qui, degli aspetti più propriamente
operativi...e che prevedono che il comando, in assenza del
comandante, venga assunto dagli ufficiali del corpo, che però non
hanno funzioni dirigenziali, quindi una parte delle cose
amministrative non possono essere fatte. Forse ho un po'
semplificato, ma la realtà dei fatti è che questo inserimento
consente di avere maggiore chiarezza e poi, in sede amministrativa,
verrà ulteriormente completato. Credo che con tali precisazioni e
ovviamente esprimendo un parere favorevole a tale principio di
uguaglianza della retroattività, si possa rapidamente votare questo
provvedimento.
Président
- J'ouvre la discussion générale.
La parole au Conseiller Donzel.
Donzel (PD)
- Egregio Presidente, cari colleghi,
ringrazio sentitamente i relatori per la chiarezza con cui hanno
esposto questa materia. Va riconosciuto al gruppo ALPE di aver
intuito da subito la problematicità legata alla questione che
riguardava la retribuzione del personale, così come va riconosciuta
la franchezza al collega Caveri, che ha esposto come in zona
Cesarini finalmente la maggioranza si sia resa conto che questo era
un principio assolutamente da riconoscere, salvo di nuovo far
ricorrere i lavoratori alla procedura del ricorso; ricorso che,
come abbiamo visto per il Festaz ed altre situazioni, si rivela poi
perdente per l'Amministrazione, con costi naturalmente a carico dei
cittadini. Siamo quindi assolutamente favorevoli sia al testo, sia
a questo emendamento, anche se arriva tardi ben venga, e devo
riconoscere in questo caso che la collaborazione con i sindacati
non è sempre infruttuosa come spesso alle volte si sente dire, ma
può essere utile. In tal senso una qualche riserva ancora la
nutriamo, se ci sia consentito, sull'articolo 1; devo dire che le
parole di Caveri in parte mi hanno rassicurato, perché
preannunciano un intervento del Presidente, nel senso che questo
articolo non è chiarificatore in maniera definitiva, ma apre ad un
confronto che vada a dettagliare in modo specifico cosa compete
agli uni e cosa compete agli altri, perché è una materia
estremamente delicata.
Vorrei dire però che mi pare di avere capito che non ci sia
tanto da parte sindacale in questo momento una volontà di mettere
in questione la regionalizzazione in sé, ma piuttosto, data la
regionalizzazione come fatto acquisito, si cerca di definire con
chiarezza la catena di comando, ma perché ci sono delle questioni
specifiche che attengono a norme dell'antincendio che sono
estremamente delicate e complesse. In tal senso mi permetto di
annunciare un voto di astensione del nostro gruppo su questo
articolo 1, come a sottolineare che siamo in attesa di vedere come
anche in questo confronto verranno esplicitati in modo dettagliato
tali punti, che, a nostro avviso, hanno una certa urgenza.
Presidente, vista la delicatezza che riguarda gli interventi dei
vigili del fuoco, eccetera, la nostra astensione è più una
sottolineatura dell'urgenza di queste procedure e non l'intenzione
di negare il tentativo già attraverso tale articolo di dire che
vogliamo fare chiarezza su questo delicato punto; quindi, come
dire, è un volerla sollecitare a stringere i tempi su tale
questione che è delicata.
Presidente
- Se non ci sono altre richieste, chiudo la
discussione generale.
La parola al Presidente della Regione, Rollandin.
Rollandin (UV)
- Grazie Presidente. Ringrazio il relatore
Caveri, che ha illustrato non solo le motivazioni di questo
provvedimento, ma anche alcune difficoltà operative che la legge n.
37 ha, in particolare è stato fatto un accenno, correttamente,
all'emendamento che è stato presentato in aula, che tiene conto di
una serie di osservazioni venute sia dai membri della commissione,
sia da altri...che aveva presentato per primo una riflessione su
questo tema.
All'inizio ero stato informato della difficoltà di dare
soluzione anche al tema che ricordava Bertin, ho tenuto conto che,
al di là delle forze sindacali, da parte dei colleghi presenti in
commissione c'era l'unanime volontà di tentare di risolvere questo
problema, ho voluto approfondire e cercare di evidenziare quali
potevano essere le reali difficoltà, che poi mi è stato spiegato
erano superabili. Correttamente quindi c'è stata, sotto questo
aspetto, una valutazione conseguente a tale tema, che ha portato -
e l'ho detto - a presentare un emendamento, che va nell'ottica
auspicata e quindi, sotto questo profilo, diamo atto che la
valutazione iniziale non era corretta. Quando succede come in
questo caso, è giusto dirlo e lo abbiamo non solo detto, ma
trasformato in un emendamento propositivo.
Per quanto riguarda l'aspetto a cui si riferiva il collega
Donzel e che è stato in parte anticipato, su quello che è il
collegamento nel nuovo organismo regionale del comando, della
direzione...di quelle che sono soprattutto le consegne e
l'organizzazione verticale, che risente in parte
dell'organizzazione nazionale...ma che ha un'organizzazione
regionale che in qualche modo lo rende in certi momenti più
difficile... In particolare, relativamente alla sostituzione del
comandante, qui abbiamo utilizzato il termine "tecnico-operativo"
proprio perché la parte specifica di competenze che non possono
essere sostituite da altre persone, le quali, da un punto di vista
dell'organigramma, avrebbero un pari livello o un livello
dirigenziale, ma che non hanno le competenze operative...quindi
abbiamo dovuto specificarlo proprio per non essere in difficoltà,
nel senso che, se io do un parere, devo essere in grado di darlo.
La parte amministrativa viene comunque regolata con PD o con quelle
che sono le parti che ordinariamente vengono fatte, ma non può
essere sostitutiva di una competenza specifica che invece ci deve
essere per una serie di atti. Confermo che su tale tema c'è una
riflessione in atto, verrà fatta con l'organizzazione interna e con
le forze sindacali per vedere se e come trovare una modalità che
meglio chiarisca definitivamente tale tema; su questo quindi si sta
già riflettendo per evitare equivoci in futuro. Questa è una
soluzione provvisoria, in quanto potrebbe trovare una sua
articolazione ancora migliore in una futura revisione, anche se è
recente, della legge n. 37.
Presidente
- La parola al Consigliere Bertin.
Bertin (ALPE)
- Grazie Presidente.
Noi, come ricorderà, avevamo sollecitato più volte questo
problema della retroattività, l'avevamo sollevato in commissione,
come giustamente ha detto Caveri, e avevamo già presentato un
emendamento a gennaio di quest'anno, quando avevamo riproposto la
nostra proposta di legge presentata nel luglio scorso, evidenziando
il fatto che, se si fosse intervenuti nel momento in cui avevamo
presentato la proposta, non ci sarebbero stati problemi di
retroattività. Ho sollecitato più volte questo aspetto legato alla
retroattività, oggi prendiamo atto del fatto che la nostra
sollecitazione ha ottenuto un risultato. Detto ciò, vorremmo
chiedere una sospensione per analizzare l'emendamento che non
abbiamo avuto tempo di vedere in precedenza, ci è stato dato solo
adesso. Grazie.
Presidente
- Il Consiglio è sospeso per quindici
minuti.
Si dà atto che la seduta è sospesa dalle ore 11,04 alle ore
11,15.
Presidente
- Colleghi, riprendiamo i lavori dopo la
sospensione, credo che qualcuno ci riferirà sull'esito
dell'incontro.
La parola al Consigliere Louvin.
Louvin (ALPE)
- Riferisco subito di una certa difficoltà
a rimettere insieme le parti di una legge, che credo stia
raggiungendo un record da
guinness
: di avere ben tre
emendamenti su due articoli, in un susseguirsi di modificazioni! Il
Presidente Rollandin in commissione aveva esplicitato degli
argomenti non meglio identificati, compresi da noi dell'opposizione
sulle impossibilità e siamo contenti che siano state superate le
problematiche ostative al riconoscimento del trattamento economico
con il criterio di retroattività, ma su questo dirà al momento
della dichiarazione di voto il collega Bertin, a cui il nostro
gruppo vuole riconoscere una particolare tenacia nell'aver
perseguito...l'ha chiamato il raddrizzamento di un'anomalia, di un
torto oggettivo che veniva fatto sul piano di una situazione
certamente non voluta dal Governo regionale, ma che si era
prodotta. Quello che ci è dispiaciuto nel corso di questi mesi era
constatare una certa carenza di disponibilità a rimediare a tale
situazione; ben venga anche nelle ultime ore o negli ultimi minuti,
come in questo caso, un ravvedimento operoso da parte di chi ne ha
sicuramente i mezzi.
Quello che però ci ha messo in difficoltà - ed è il motivo per
il quale è stata richiesta questa sospensione - è stato anche il
sentire poco fa che le riflessioni non hanno solo investito tale
aspetto economico, ma investono e investiranno ancora l'assetto che
si vuole dare alla questione relativa alla catena di comando per
quanto riguarda le sostituzioni del comandante dei vigili del
fuoco. Su questo aspetto, Presidente, non capiamo come si possa per
una questione così circoscritta ancora mantenere delle incertezze
come quelle che abbiamo sentito poco fa, da parte oltretutto di un
Governo che normalmente non fa dell'incertezza il proprio pane
quotidiano. Lei ha chiamato questa una soluzione provvisoria, ma
lei ha introdotto, Presidente, un disegno di legge che, al di là
della soluzione della questione che le era stata evidenziata già
dieci mesi fa dal nostro gruppo, investiva solo tale questione.
Siamo sorpresi allora di questo stato di non definizione, si parla
già, nel momento in cui ci chiede di approvare questa norma, di una
futura revisione; ora francamente è vero che siamo tutti sotto il
segno del precariato in questa condizione umana e in questa
condizione economica e lavorativa del tempo presente, un minimo di
certezze però e di maggiore riflessione ci sarebbero sembrati
opportuni. Perché a questo punto non valutare positivamente, in
modo semplice e netto, la proposta che ha fatto il nostro gruppo e
lasciare che tale questione, oggettivamente ancora incerta agli
occhi suoi e della maggioranza, venisse poi definita con i tempi
che le sono più opportuni? Noi, quindi, non daremo il nostro
consenso all'approvazione del primo articolo della legge, mentre
accogliamo con favore il riallineamento, la ridefinizione della
questione; di fatto abbiamo discusso per dieci mesi di 15.200 euro,
purtroppo siamo rimasti inchiodati per tanto tempo anche con lunghe
discussioni in commissione per una questione che forse, con un
impegno e una determinazione maggiore anche di chi collabora
tecnicamente su tali questioni, si sarebbe potuta definire molto
più sollecitamente.
Presidente
- L'ordine del giorno prevede la discussione
sul punto n. 26.1, vale a dire sul disegno di legge presentato
dalla Giunta regionale.
La parola al Consigliere Donzel sull'articolo 1.
Donzel (PD)
- Per dichiarazione di voto, abbiamo
convenuto con l'ALPE che il disegno di legge n. 139 così modificato
ci porta ad avere il testo che fu presentato mesi fa per la parte
che riguarda il trattamento economico e quindi nel suo complesso
voteremo a favore di questo disegno di legge. Voteremo invece
contro l'articolo 1, perché abbiamo appreso dal Presidente che non
solo ci sarà una trattativa per definire meglio tali compiti, ma
addirittura ci sarà una nuova modifica di questa legge; allora una
legge che continua ad essere modificata, forse è il caso di dire
già subito che tale articolo non va bene. Grazie.
Presidente
- La parola al Presidente della Regione,
Rollandin.
Rollandin (UV)
- Credo di aver specificato che questo
articolo così com'è chiarisce oggi l'esigenza di dare una
spiegazione e dare soprattutto un indirizzo di come ci si muove nei
confronti di assenze da parte dei responsabili. Ho detto che,
nell'ambito di quella che è un'attuazione della legge, sono stati
evidenziati alcuni temi, che saranno monitorati e approfonditi e
che potrebbero portare ad una successiva attenzione. Il che non
significa automaticamente che viene modificata in un senso,
piuttosto che in un altro, altrimenti lo facevamo subito, ma questa
è un'attenzione che dedichiamo in particolare all'attuazione
difficile di tale norma, che - voglio ricordare - è complicata,
perché ha messo insieme i volontari e i vigili...quindi il
collegamento...il modo di lavorare insieme. È una fase di rodaggio
che potrebbe portare anche a delle modifiche, questo ho detto,
quindi non è escluso questo tema, ma oggi tale situazione è
chiarita con questo emendamento.
Presidente
- Pongo in votazione l'articolo 1:
Consiglieri presenti e votanti: 30
Favorevoli: 22
Contrari: 8
Il Consiglio approva.
Presidente
- Pongo in votazione l'articolo 2:
Consiglieri presenti, votanti e favorevoli: 30
Il Consiglio approva all'unanimità.
Presidente
- All'articolo 3 c'è l'emendamento n. 1
presentato dal Presidente della Regione e dai Consiglieri Salzone,
La Torre, Caveri e Benin, che recita:
Emendamento
L'art. 3 del ddl 139 è sostituito dal seguente:
"Art. 3
(Disposizione transitoria)
1. Il comma 2bis dell'articolo 47 della 1.r. 37/2009,
introdotto dall'articolo 2, comma 1, si applica ai corsi di
formazione di cui all'articolo 46 della 1.r. 37/2009 avviati a far
data dal 1° giugno 2010, con diritto per il personale interessato
alla conseguente rideterminazione del trattamento
economico.".
Lo pongo in votazione:
Consiglieri presenti, votanti e favorevoli: 30
Il Consiglio approva all'unanimità.
Presidente
- Adesso abbiamo l'emendamento n. 2 presentato
dal Presidente della Regione e dai Consiglieri Salzone, La Torre,
Caveri e Benin, che prevede delle modificazioni al comma 1
dell'articolo 3bis introdotto dall'emendamento della II
Commissione. Do lettura dell'emendamento della Commissione:
Dopo l'articolo 3 è inserito il seguente:
"Articolo 3bis
(Disposizione finanziaria)
1. L'onere complessivo a carico del bilancio regionale
derivante dall'applicazione dell'articolo 3 è determinato in euro
1801,61 per l'anno 2011.
2. L'onere di cui al comma 1 trova copertura nello stato di
previsione della spesa del bilancio della Regione per il triennio
2011/2013 nell'unità previsionale di base 1.2.1.10 (Trattamento
economico del personale regionale) e al suo finanziamento si
provvede con le risorse iscritte nella medesima unità previsionale
di base.
3. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.".
Do lettura dell'emendamento n. 2 presentato dal Presidente della
Regione e dai Consiglieri Salzone, La Torre, Caveri e Benin:
Emendamento
Al comma 1 dell'articolo 3bis, come inserito dall'emendamento
della II Commissione in data 26 aprile 2011, le parole "è
determinato in euro 1801,61 per l'anno 2011" sono sostituite dalle
seguenti "è determinato in euro 17.000,00 per l'anno 2011".
Pongo in votazione l'articolo 3bis nel testo così emendato:
Articolo 3bis
Dopo l'articolo 3 è inserito il seguente:
"Articolo 3bis
(Disposizione finanziaria)
1. L'onere complessivo a carico del bilancio regionale
derivante dall'applicazione dell'articolo 3 è determinato in euro
17.000 per l'anno 2011.
2. L'onere di cui al comma 1 trova copertura nello stato di
previsione della spesa del bilancio della Regione per il triennio
2011/2013 nell'unità previsionale di base 1.2.1.10 (Trattamento
economico del personale regionale) e al suo finanziamento si
provvede con le risorse iscritte nella medesima unità previsionale
di base.
3. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.".
Consiglieri presenti, votanti e favorevoli: 31
Il Consiglio approva all'unanimità.
Presidente
- Articolo 4: stesso risultato.
La parola al Consigliere Bertin, per dichiarazione di voto.
Bertin (ALPE)
- Grazie Presidente.
Votiamo a favore di questa legge, perché di fatto riprende
quanto da noi fatto ed è la nostra legge, fra virgolette,
presentata a luglio e poi emendata. Per quel che riguarda
l'articolo 1, sul quale abbiamo espresso diverse perplessità, che
sono le stesse riportate in II Commissione da parte dei sindacati e
dallo stesso comandante e sul quale non possiamo che constatare una
mancanza di confronto, rimaniamo perplessi del fatto che si voglia
intervenire provvisoriamente, senza un confronto con chi poi a
queste cose deve dare seguito. Grazie.
Presidente
- Pongo in votazione la legge nel suo
complesso:
Consiglieri presenti, votanti e favorevoli: 31
Il Consiglio approva all'unanimità.
Presidente
- Ne consegue che la proposta di legge n. 113
è da considerarsi preclusa, in relazione alla votazione testé
avvenuta del disegno di legge n. 139; ne do lettura per il processo
verbale:
PROPOSTA DI LEGGE N. 113
Articolo 1
(Modificazione all'articolo 47)
1. Il comma 3 dell'articolo 47 della legge regionale 10
novembre 2009, n. 37 (Nuove disposizioni per l'organizzazione dei
servizi antincendi della Regione Valle d'Aosta/Vallée d'Aoste), è
sostituito dal seguente:
"3. Il personale dipendente dagli enti del comparto unico
regionale che partecipa ai corsi di cui all'articolo 46 è
considerato in servizio a tutti gli effetti e percepisce il
trattamento economico in godimento, con esclusione delle indennità
collegate all'effettiva prestazione del servizio.".
Articolo 2
(Disposizione transitoria)
1. Al personale dipendente dagli enti del comparto unico
regionale che, alla data di entrata in vigore della presente legge,
stia frequentando i corsi di formazione di cui all'articolo 46
della l.r. 37/2009, la disposizione di cui all'articolo 1 si
applica a partire dal primo giorno di avvio dei corsi
medesimi.
Articolo 3
(Disposizione finanziaria)
1. L'onere derivante dall'applicazione della presente legge è
determinato complessivamente in euro 50.000 per l'anno 2010 e in
annui euro 50.000 a decorrere dall'anno 2011.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2010/2012 nell'unità previsionale di base 1.2.1.10
(Trattamento economico del personale regionale).
3. Al finanziamento dell'onere di cui al comma 1 si provvede
mediante l'utilizzo degli stanziamenti iscritti nell'unità
previsionale di base di cui al comma 2.
4. Per l'applicazione del presente articolo, la Giunta
regionale è autorizzata ad apportare, con propria deliberazione, su
proposta dell'assessore competente in materia di bilancio, le
occorrenti variazioni al bilancio.
Articolo 4
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Do altresì lettura dei due emendamenti presentati dai
Consiglieri del gruppo ALPE sulla proposta di legge n. 113:
Emendamento
L'articolo 1 è sostituito dal seguente:
"Articolo 1
(Modificazioni all'articolo 47)
1. Dopo il comma 2 dell'articolo 47 della legge regionale 10
novembre 2009, n. 37 (Nuove disposizioni per l'organizzazione dei
servizi antincendi della Regione Valle d'Aosta/Vallée d'Aoste), è
inserito il seguente:
"2bis. Il personale appartenente al ruolo unico regionale che
partecipa ai corsi di cui all'articolo 46 è considerato in servizio
a tutti gli effetti e percepisce il trattamento economico in
godimento, con esclusione delle indennità collegate all'effettiva
prestazione del servizio.".
2. All'inizio del comma 3 dell'articolo 47 della l.r. 37/2009
sono inserite le seguenti parole: "Salvo quanto previsto dal comma
2bis,".".
Emendamento
Al comma 1 dell'articolo 2 dopo le parole: "presente legge,"
sono inserite le seguenti: "abbia frequentato o".
