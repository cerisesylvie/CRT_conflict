Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 652 del 25 novembre 1982 - Resoconto
OGGETTO N. 652/VII - INIZIATIVA DEL CONSIGLIO REGIONALE
RIGUARDO ALLA VICENDA DEI "DESAPARECIDOS" ARGENTINI. -
(Approvazione di mozione).
PRESIDENTE
: Do lettura della mozione presentata dal
Consigliere Carlassare.
MOZIONE
La sconvolgente vicenda dei "desaparecidos" argentini, dove a
migliaia gli oppositori di quel regime fascista sono stati
trucidati dopo orrende torture, ancora una volta ha portato alla
luce l'imbelle comportamento dei governanti italiani.
Si scopre ora che a centinaia, se non a migliaia, erano
giunte ai funzionari di governo e ai vari ministri le segnalazioni
da parte di parenti e amici, di cittadini italiani o di origine
italiana scomparsi in Argentina. Segnalazioni e denunce gravissime
riguardanti in alcuni casi donne gravide, bambini, e addirittura di
neonati.
IL CONSIGLIO REGIONALE
Nel condannare duramente il barbaro comportamento della
Giunta argentina esprime solidarietà piena ai parenti delle
vittime, che con enorme coraggio, hanno fatto sì che il mondo
venisse a conoscenza del genocidio compiuto;
IMPEGNA
il Presidente del Consiglio regionale a fare giungere al
Governo italiano l'invito a muoversi nei confronti della Giunta
argentina, affinché sia fatta piena luce su tutta la tragica
vicenda, sollecitando nel contempo l'apertura di una inchiesta per
definire, in modo inequivocabile, la responsabilità delle autorità
italiane che venute a conoscenza dei fatti non hanno fatto nulla
per fermare la strage avvenuta nei lager di Buenos Aires.
PRESIDENTE:
La parola al Consigliere Carlassare; ne ha
facoltà.
CARLASSARE - (Dem. Prol. - Nuova Sin.):
Penso di non dire
assolutamente alcuna cosa nuova in merito a questo problema che sta
emergendo con sempre più chiarezza dagli organi di stampa e dalla
televisione.
Ci troviamo di fronte al fatto che, per molti anni, in
Argentina, migliaia di persone sono letteralmente scomparse nel
nulla. Tra queste persone c'erano moltissimi italiani, colpevoli
solo di essere, in molti casi, dei progressisti senza neanche una
precisa collocazione politica, i cui parenti ed amici hanno
presentato denuncie all'ambasciata e ai consolati italiani in
Argentina, chiedendo l'intervento delle autorità italiane. Questo
intervento è stato estremamente blando; io stesso ho avuto
occasione di ascoltare delle interviste televisive in cui venivano
interrogati dei diplomatici italiani, i quali hanno affermato che
questo intervento, quando c'è stato, è stato proprio di una estrema
povertà ed indecisione, se non addirittura nullo. Ora emerge che
queste richieste documentate sono state presentate a centinaia, a
migliaia. In tale contesto ritengo che ci siano delle
responsabilità precise a carico di quei diplomatici che hanno
assunto in proprio l'iniziativa di non intervenire, o a carico di
quei ministri che danno disposizioni ai diplomatici di non
intervenire.
Vorrei ricordare al Consiglio che negli anni in cui più pesante
era la repressione dei generali argentini, il Console generale
rappresentante il governo argentino in Italia era Licio Gelli, per
cui ritengo che questo non intervento da parte del governo italiano
o dei suoi rappresentanti in Argentina, sia legato anche alla
presenza di questo personaggio, che pare essere tanto influente da
modificare persino interventi a livello di Governo.
Con questa mozione si intende, pertanto, fare assumere al
Consiglio regionale della Valle d'Aosta una precisa posizione in
merito a questo drammatico avvenimento denunciato dalle madri di
Plaza de Majo.
Ritengo sia necessario accompagnare all'inchiesta aperta e
portata avanti dalla magistratura, anche una inchiesta a livello di
Governo, onde evitare che la magistratura sia bloccata chiamando in
causa il segreto per motivi di sicurezza, in quanto si tratta di
andare ad indagare sul comportamento di ministri e diplomatici che
possono anche avere come oggetto dell'inchiesta documenti
considerati segreti.
Approfitto del fatto che è arrivato il Presidente della Giunta
per chiedere se è al corrente che tra i "desaparecidos" italiani,
ci sia qualche cittadino di origine valdostana. Invito il Consiglio
a considerare non solo la funzione umanitaria di questa mozione, ma
la precisa indicazione politica da dare all'operato dei governanti
affinché fenomeni di questo genere non debbano più ripetersi.
PRESIDENTE:
E' aperta la discussione; volevo solo
ricordare che durante la riunione dei Capigruppo del mese di aprile
del 1981 era stata espressa la loro solidarietà in occasione della
dimostrazione delle madri dei detenuti argentini e dei
"desaparecidos" ed era stato inviato un telegramma al Senatore
Viola, in quel momento Presidente della Repubblica argentina, nel
quale si manifestava questa solidarietà nei confronti delle madri
che facevano la dimostrazione e nei confronti di quanti lottavano
per la democrazia in quel paese.
Questo per ricordare i trascorsi e le posizioni assunte da
questo Consiglio regionale.
E' aperta la discussione. La parola al Presidente della Giunta;
ne ha facoltà.
ANDRIONE - (U.V.): Posso garantire al Consigliere Carlassare che
mi interesserò per avere i nomi al Consolato. Tra l'altro, per
caso, il Console americano che era a Torino è andato a Buenos
Aires, quindi posso avere anche dei canali privati.
Però che io sappia, in Argentina non vi sono nostri
concittadini, ma solo in Brasile. Comunque garantisco che farò gli
opportuni passi per ottenere delle notizie specifiche su eventuali
famiglie valdostane residenti in Argentina e colpite dalla tragedia
dei "desaparecidos".
PRESIDENTE:
La parola al Consigliere Mafrica; ne ha
facoltà.
MAFRICA - (P.C.I.):
Noi concordiamo con lo spirito della
mozione e diciamo che effettivamente, il dramma di questi scomparsi
argentini è venuto alla luce soltanto quando, purtroppo, per molti
di loro, non c'era più molto da fare, quando cioè sono state
scoperte queste fosse comuni nelle vicinanze della capitale
argentina.
Probabilmente se il clamore che in questi giorni è nato in
Italia, fosse avvenuto prima, forse sarebbe riuscito a portare il
problema all'attenzione della gente, dando quindi la possibilità di
fare qualcosa di più.
E' addirittura sconvolgente ascoltare testimonianze di persone
che si sono rivolte per anni ad autorità consolari italiane
ottenendo un interessamento minimo, ottenendo risposte vaghe e
qualche volta non ottenendo neppure l'udienza, nonostante tutti i
tentativi fatti in Italia e in Argentina presso le diverse
Associazioni.
Tutto questo ci stimola ad interessarci con maggiore attenzione
a questi problemi, sia per appurare se esista ancora la possibilità
di salvare qualcuno, sia per accertare eventuali
responsabilità.
Per tutte le dittature, in tutto il mondo, il silenzio è uno
strumento per esercitare il potere assoluto; quando invece,
l'attenzione dei paesi democratici, delle forze sensibili ai
problemi della libertà, viene rivolta su questi governi, le cose
possono essere modificate.
Io credo che questa mozione debba essere approvata in questo
spirito e cioè di dare un contributo, anche se in ritardo, affinché
venga prestata maggiore attenzione a questi gravissimi fatti e per
impedirne la continuazione.
PRESIDENTE:
Se nessun altro chiede la parola, metto in
approvazione la mozio­ne presentata dal Consigliere Carlassare.
ESITO DELLA VOTAZIONE
Presenti, votanti e favorevoli: 22
Il Consiglio approva all'unanimità
