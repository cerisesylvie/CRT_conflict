Classificazione
TRASPORTI E VIABILITÀ
Autostrade e trafori alpini


Resoconto integrale del dibattito dell'aula
Oggetto del Consiglio n. 2022 del 10 luglio 1996 - Resoconto
SEDUTA ANTIMERIDIANA DEL 10 LUGLIO 1996
OGGETTO N. 2022/X Danni subiti dalla società concessionaria a
causa della sospensione dei lavori del tronco autostradale
Morgex-Courmayeur. (Interrogazione)
Interrogazione Premesso:
che il Consiglio di Stato ha riformato, con sentenza n. 754 del
18 luglio 1995, il provvedimento del TAR del Lazio n. 1149 del 15
luglio 1994 che aveva disposto la sospensione dei lavori del tronco
autostradale Morgex-Courmayeur, accogliendo un ricorso di alcune
associazioni ambientaliste;
che la sospensione dei lavori ha provocato pesanti conseguenze
di carattere economico per la società concessionaria ed ha
contribuito ad aggravare, nella Regione, la già difficile
situazione occupazionale del settore delle costruzioni;
che le imprese appaltatrici hanno richiesto, a causa della
chiusura forzata dei lavori, considerevoli indennizzi alla società
concessionaria;
che la società concessionaria avrebbe previsto l'esperimento di
un'azione legale per recuperare i danni cagionati dalla sospensione
dei lavori;
tutto ciò premesso, i sottoscritti Consiglieri regionali
Interrogano
la Giunta regionale per conoscere:
1) qual è l'importo complessivo dei danni subiti, sia diretti
che indiretti, a causa della sospensione dei lavori del tronco
autostradale Morgex-Courmayeur;
2) se la società concessionaria ha esperito l'azione di
risarcimento danni e se l'Amministrazione regionale ha, per quanto
di sua competenza, provveduto ad attivarsi in maniera analoga;
3) qual è attualmente lo stato di avanzamento dei lavori nei
singoli lotti e per quale termine è prevista l'ultimazione
dell'opera.
F.to: Tibaldi - Lanièce
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Come affermato dai Consiglieri
interroganti, la sospensione dei lavori del secondo tronco
dell'autostrada a seguito della sentenza del TAR Lazio n. 1149 del
15 luglio 1994, poi riformata dal Consiglio di Stato con sentenza
n. 754 del 18 luglio 1995, ha comportato pesanti conseguenze di
carattere economico per la società concessionaria.
Sono state infatti scritte dalla impresa appaltatrice dei lotti
3, 4, 5, riserve per oneri derivanti direttamente dalla sospensione
forzata dei lavori per un importo complessivo di circa 35 miliardi
di lire.
Conseguentemente la RAV ha attivato il procedimento previsto
dall'articolo 31 bis della legge 109/94, così come modificato dalla
legge 216/95, per la definizione anticipata delle riserve di cui
sopra.
A conclusione di tale procedimento la RAV ha riconosciuto
all'impresa importi per un totale di circa 20 miliardi di lire.
Ulteriori rilevanti oneri, allo stato di difficile
quantificazione, scaturiranno dal forte slittamento dei tempi
previsti per il completamento dell'autostrada.
L'ipotesi dell'esperimento di un'azione legale per il recupero
dei danni derivati alla concessionaria dal contenzioso in questione
è allo studio dei legali della società, data la complessità delle
implicazioni di carattere giuridico della vicenda, il cui iter
processuale è stato particolarmente lungo e difficile.
Per quanto attiene all'Amministrazione regionale, non pare che
vi siano i presupposti giuridici per azionare una richiesta diretta
di risarcimento danni, in quanto l'azione che sarà proposta dalla
RAV tutela la Regione in qualità di azionista. Tuttavia sarà
verificato con i legali della società se potrà essere esperita
azione diretta da parte della Regione.
Attualmente lo stato di avanzamento dei lavori dei lotti 3, 4, 5
è in media del 33 percento; l'entrata in esercizio del secondo
tronco dell'autostrada ad eccezione del lotto 2 è prevista per la
fine del 1999, inizio 2000. La realizzazione del lotto 2, galleria
di Dolonne, sconta un forte ritardo rispetto agli altri lotti, non
essendo stato finora possibile procedere all'appalto dei lavori
poiché si è in attesa della pronuncia del Consiglio di Stato sul
mancato affidamento all'impresa fiduciaria, dovuto alle
determinazioni assunte dall'ente concedente e dalla RAV.
Per il superamento di ogni impedimento alla costruzione di
questo lotto è però indispensabile che l'ente concedente assolva
l'impegno assunto convenzionalmente nei confronti della RAV,
procedendo allo stanziamento e all'erogazione della residua quota
di contributo a proprio carico; ciò al fine di evitare il grave
rischio che l'opera pubblica rimanga incompiuta con pregiudizio sia
per la collettività, sia per la società concessionaria e i suoi
azionisti, che vedrebbero vanificati gli sforzi finanziari finora
compiuti.
Presidente Ha chiesto la parola il Consigliere Tibaldi.
Tibaldi (Ind) Premetto che ho avuto qualche difficoltà di
ricezione della risposta, comunque sulla base di quello che ho
sentito farò alcune osservazioni. Questa interrogazione, che era
nata come interpellanza, scaturisce da una precedente
interrogazione con risposta scritta, già presentata alla fine dello
scorso anno in Consiglio regionale, dove ci sono state fornite
alcune delucidazioni.
Non ci sono grosse novità rispetto a quanto ci era già stato
risposto in forma scritta allora, se non quella di un'ammissione
esplicita da parte dell'Assessore che ci sono pesanti conseguenze
di carattere economico per la società concessionaria, cioè la RAV,
che sono quantificate in 35 miliardi. L'Assessore non ha
specificato se queste pesanti conseguenze, ammontanti a circa 35
miliardi, sono comprensive dei danni diretti e dei danni indiretti,
o se si riferiscono solo ai danni diretti.
Senz'altro l'interruzione dei lavori per oltre un anno nel
tronco autostradale Morgex-Courmayeur ha creato non pochi danni,
come a tutt'oggi è stato confermato; danni che vanno ben al di
sopra di questo livello dei 35 miliardi, anche perché i famosi
danni indiretti in questo momento non sono ancora stati
precisamente quantificati.
Sappiamo che la società concessionaria da tempo, secondo quanto
dettoci nell'interrogazione con risposta scritta, e la stessa
Regione si erano avvalse di perizie legali, perizie che però ci
sembrano concluse, perlomeno stando a quella che è una delibera di
Giunta del 19 gennaio 1996, dove sono stati liquidati a favore di
due professionisti quasi 50 milioni per proporre appello dinanzi al
Consiglio di Stato avverso l'ordinanza del TAR Lazio 1149/94, che
ha parzialmente accolto i ricorsi promossi da Lega Ambiente ed
altri.
Poi abbiamo altre spese legali che sono in corso, ma che
rappresentano un'entità irrisoria di quello che è il mare magnum di
tutti i danni che sono derivati da questi 370 giorni circa di
sospensione. La forzata chiusura dei cantieri per oltre un anno non
solo ha penalizzato le imprese appaltatrici dei singoli lotti, ma
crea dei danni anche a quello che è un obiettivo politico-sociale
stabilito da precedenti Consigli, di creare un allacciamento
autostradale fra Aosta e il Monte Bianco.
Ritengo che le risposte fornite dall'Assessore siano abbastanza
evasive e, a parte la conferma delle pesanti conseguenze
economiche, non siano precise, e arrivare dopo sette mesi da quando
ci è stata fornita quella risposta con interrogazione scritta e
dire che la società concessionaria sta valutando ancora
attentamente se e come esperire l'azione di risarcimento danni, mi
sembra una risposta assolutamente insufficiente!
La stessa cosa vale per quanto riguarda la Regione: non si può
dire che non pare vi siano i presupposti giuridici, perché oggi
sappiamo che si può chiedere la tutela anche degli interessi
diffusi. Questo potrebbe essere ravvisato come un interesse diffuso
di una collettività, che per modernizzare la sua linea
autostradale, per migliorare la politica dei trasporti, aveva da
tempo adottato quella decisione che portava alla costruzione
dell'autostrada del Monte Bianco.
Sappiamo oltretutto che lo Stato italiano ha previsto degli
stanziamenti pari a circa 6500 miliardi per i lavori autostradali,
di cui è vero una buona parte sono previsti per il tratto di
raddoppio della Bologna-Firenze, ma gli altri 1000 sono destinati
proprio al completamento di lavori autostradali quali quello
dell'autostrada Aosta-Monte Bianco.
Avendo due Parlamentari che appoggiano il Governo dell'Ulivo e
avendo un Ministro Di Pietro che si è particolarmente attivato nel
sollecitare gli enti locali e i costruttori a muoversi se vogliono
usufruire dei finanziamenti, mi sembra opportuno che da parte della
pubblica amministrazione, regionale in questo caso, visto che si
vantano crediti di quasi 500 miliardi nei confronti dell'ANAS -
ente che dipende dal Ministero dei lavori pubblici - si sollecitino
attraverso le vie parlamentari i giusti versamenti che spettano
alla Regione Valle d'Aosta.
Mi auguro che la Regione Valle d'Aosta abbia il coraggio di
attivarsi per il risarcimento dei danni, perché non è solo tempo
perduto - come ha detto l'avv. Barone in una recente intervista -
ma sono soprattutto soldi perduti. Volendo citare una massima di un
personaggio dei fumetti, Paperone, il tempo è danaro e il danaro è
tempo, quindi non è solo tempo perduto quello dei 370 giorni, sono
soprattutto soldi perduti e danni subiti anche dalla collettività
valdostana, per cui spero che la Regione abbia il coraggio di
attivarsi attraverso le migliori soluzioni legali nei confronti di
Lega Ambiente e degli altri ambientalisti, che inopportunamente
hanno bloccato questi lavori.
Rilevo un'ultima differenza rispetto a quanto pubblicato dai
giornali, dove si diceva che nel '98 l'autostrada sarà a Dolonne;
secondo quanto affermato oggi dall'Assessore si andrà a fine '99,
inizio 2000, quindi c'è un ulteriore biennio di slittamento
rispetto a quello che era stato previsto pochi giorni fa, forse per
ragioni meramente di stampa e di giornalismo puro. Si parlava anche
di opera incompiuta da parte dell'Assessore; spero che questo non
si verifichi perché transitando verso la strada statale che va
verso Courmayeur abbiamo il disonore di vedere questi totem di
cemento che sono incompiuti e costituiscono un vero danno
ambientale rispetto a quello che è il tracciato autostradale, che
per 28 km è invece nascosto nelle gallerie.
Spero che questi totem incompiuti per le iniziative paradossali
e anacronistiche di qualche ambientalista non abbiamo a ripetersi
e, ripeto, mi auguro che la Regione Valle d'Aosta abbia il coraggio
in maniera quanto mai tempestiva di agire legalmente per poter
recuperare i danni che hanno subito non solo le imprese, ma la
collettività valdostana nel suo complesso.
