Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 563 del 4 aprile 2019 - Resoconto
OGGETTO N. 563/XV - Interpellanza: "Indizione di concorsi per
la copertura di posti vacanti da caporeparto e caposquadra dei
Vigili del fuoco".
Rini (Presidente) -
Punto n. 29 all'ordine del giorno. La
parola al collega Gerandin.
Gerandin (MOUV') -
È un argomento che abbiamo già toccato
più volte e l'ho ripresentato perché penso che siamo davvero
arrivati ad un momento in cui ci si possa politicamente prendere
degli impegni, anche per quanto riguarda le date riferite a questa
copertura di posti da caposquadra e caporeparto. Dico questo perché
la carenza è stata più volte sollecitata negli anni. Il Comandante
ha scritto più volte, anche nel 2018, e ad ogni lettera inviata si
rispondeva che non era possibile procedere perché la copertura del
posto da caporeparto e caposquadra non era prevista nella
programmazione delle risorse umane per l'anno 2018.
Ora le richieste sono molto precise. Perché questa esigenza?
Perché comunque già nel 2018 c'erano cinque posti vacanti per la
posizione C2, vale a dire CTA e caporeparto. Questo alla data di
ottobre 2018, ma poi, sempre nel 2018, c'è stato un ulteriore
pensionamento. Abbiamo iniziato questo 2019 con tre pensionamenti
e, in prospettiva, entro fine anno ce ne saranno almeno altri
quattro. Facciamo quattro conti: in pianta organica siamo carenti
all'incirca di 13 persone. Lo chiedo perché nella Finanziaria
regionale abbiamo previsto la proroga della graduatoria in essere
riferita al Corpo valdostano Vigili del fuoco (profilo Vigile del
fuoco B2). Questa graduatoria - che tutti abbiamo deciso di
prorogare - era finalizzata al fatto che vi si potesse attingere
per poter mandare avanti sia il concorso da caposquadra che da
caporeparto.
Le domande sono molto precise: se nella variazione di bilancio
oppure nel bilancio in corso vi sono risorse economiche sufficienti
per bandire questi concorsi da caporeparto e caposquadra; se vi è
l'intenzione di modificare la programmazione triennale del
2019/2021, tenendo conto della copertura di questi posti; la data
entro cui saranno banditi questi concorsi; infine, se si vorrà
eventualmente tener conto dei Vigili idonei in graduatoria nella
chiamata in servizio temporaneo, perché nel frattempo il 9 gennaio
si è proceduto ad una selezione per il servizio temporaneo del
personale volontario del Corpo Valdostano Vigili del fuoco che -
ormai è notorio - va a coprire quelle carenze nel periodo in cui il
personale permanente va in ferie. Perché viene chiesto questo e
perché in questa data? Qualcuno mi ha già risposto in Commissione
consiliare a tale precisa domanda e nel frattempo si è provveduto a
modificare quell'articolo della Finanziaria che pare non
permettesse di bandire i concorsi, poiché quella parte di
Finanziaria andava modificata. Nel Consiglio si è proceduto a
questa variazione, per cui non c'è più nulla che impedisce - se c'è
la volontà politica - di andare in questa direzione. Lo dico perché
non è così immediato, non basta bandire un concorso, non è un
concorso legato esclusivamente all'anzianità o quant'altro. Sono
tutti concorsi che poi prevedono comunque dei percorsi formativi e
il percorso formativo più lungo in assoluto sarà proprio quello.
Una volta che si è proceduto a bandire i posti da caposquadra e
caporeparto e all'attivazione di questi corsi, vi sarà poi
l'incombenza legata al percorso necessario, perché i Vigili in
graduatoria (profilo B2 Vigili del fuoco) che abbiamo prorogato a
fine anno necessitano di un percorso formativo piuttosto lungo che
dura all'incirca sei mesi.
Per cui, onde evitare, avendo già queste carenze - parlo di
all'incirca 13 persone nel 2019 - e non avendo la possibilità
immediata di avere questo personale che dovrà comunque partecipare
a dei percorsi formativi, io chiedo delucidazioni in merito. Penso
che il Governo possa dare delle indicazioni precise su quando si
intenda procedere a questi concorsi, il cui fine - lo ripeto - è di
poter attingere alla graduatoria in essere.
Presidente -
La parola al Presidente Fosson per la
risposta.
Fosson (GM) -
Non so bene cosa dire. Sono sicuro che
questa problematica dei Vigili del fuoco le stia molto a cuore come
sta molto a cuore a noi. Lei sa che è in fase di evoluzione rapida,
perché proprio martedì prossimo (il 9) ci sarà un incontro a Roma
nella segreteria del Sottosegretario Candiani per verificare quanto
è stato deciso il 12 febbraio di quest'anno a grande maggioranza,
di cui noi, come Governo, abbiamo preso coscienza. Con grande
rispetto ci siamo mossi rapidamente per stabilire questi contatti
con il Sottosegretario Candiani che si occupa di questo. I
tentativi di avere degli incontri al più presto sono documentati da
telefonate, ma soprattutto dalla mia lettera del 21 febbraio in cui
richiedevo un incontro urgente.
Nel corso dell'ultimo Consiglio i responsabili dei Vigili del
fuoco hanno giustamente sollecitato questo incontro, a cui il
Sottosegretario Candiani ha risposto e ha indicato un percorso.
Questo percorso prevede un incontro urgente fissato per il 9 di
aprile, un incontro tecnico con le nostre componenti, con il
responsabile del personale e con il responsabile del legislativo, i
quali si recheranno a Roma per verificare tale percorso. Ho già
richiesto comunque anche un incontro politico al più presto e il
Sottosegretario Candiani mi ha assicurato che nel mese di aprile
questo incontro ci sarà. Non possiamo quindi ignorare quanto sta
succedendo. Io sono comunque triste per questo percorso che vede un
Corpo di grandissima importanza per noi che desideri ritornare alle
dipendenze dello Stato, proprio per i servizi che tale Corpo ha
fornito in Valle. Comunque la nostra posizione è di rispettare
seriamente questo e, con tutte le nostre forze, di verificare tale
percorso.
Per quanto lei accennava sulla variazione di bilancio, per
correttezza, e come già detto in Commissione, non sono individuate
specificamente le risorse necessarie alla totale copertura della
dotazione organica del Corpo valdostano dei Vigili del fuoco, ma
anche di altri Corpi. Riguardo poi alle chiamate in servizio
temporaneo, la graduatoria degli idonei relativi ai Vigili
volontari è gestita direttamente dal Comando del Corpo.
Présidente -
La parole au collègue Gerandin pour la
réplique.
Gerandin (MOUV') -
Presidente Fosson, lei mi ha risposto
in merito alla risoluzione, non all'interpellanza, l'interpellanza
dice altre cose. Per carità, la ringrazio per quello che ha detto
in merito alla risoluzione, anche perché con ogni probabilità penso
che per la terza o quarta volta - ho perso il conto - non
riusciremo neanche a discutere una risoluzione firmata
all'unanimità da parte di tutti i rappresentanti di questo
Consiglio. La ringrazio per alcune indicazioni che ha dato in
merito, ma le richieste qua erano altre, erano totalmente altre.
Probabilmente lei avrà qualche indicazione in più su quale potrà
essere questo percorso eventualmente di ritorno sotto lo Stato da
parte dei Vigili del fuoco. Io non ho indicazioni e neanche
certezze in merito. Nel frattempo, però, noi dobbiamo garantire il
servizio dei Vigili del fuoco sul territorio valdostano, lo
dobbiamo garantire.
Con questa interpellanza si chiedeva se c'è la volontà di
attivare questi concorsi che sono "obbligatori" affinché si possa
attingere a quella graduatoria che tutti noi abbiamo deciso di
prorogare all'unanimità. Era questa la domanda. Per cui, se da una
parte lei mi dice che a bilancio vi sono le risorse non solo per i
Vigili del fuoco, ma anche per altri Corpi, io ne sono ben felice,
ma qua ci sono una serie di atti da predisporre. Primo: il discorso
della programmazione triennale, dovete prevederlo nella
programmazione triennale. Secondo: devono essere banditi questi
concorsi, perché sennò noi arriveremo per l'ennesima volta... io
penso che sia forse la terza o quarta volta che proroghiamo questa
graduatoria a fine anno. Immagino che andremo incontro ad
un'ennesima proroga, semmai sarà possibile, ma soprattutto non
garantiremo... le ho dato alcuni numeri e io penso che se andiamo
avanti di questo passo, con il personale che va in quiescenza o
quant'altro, entro fine anno mancheranno 13 persone, se va bene e
se non di più. Sono figure fondamentali, perché sono riferite a
quelle di caposquadra, di caporeparto e in parte di CTA. Questa era
la domanda.
Avrei davvero gradito che mi avesse risposto all'interpellanza.
La risoluzione sarà oggetto di altre considerazioni. Non mi
sottrarrò neanch'io dall'esprimere qual è il mio pensiero, però in
questo momento mi dispiace che non abbia risposto minimamente
all'interpellanza.
