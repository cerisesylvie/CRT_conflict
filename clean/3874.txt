Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 147 del 30 marzo 1981 - Resoconto
OGGETTO N. 147/81 - INIZIATIVE PER MODIFICARE LE DISPOSIZIONI
LEGISLATIVE STATALI IN MATERIA DI FINANZIAMENTO DEI PARTITI PER
QUANTO CONCERNE LE ELEZIONI POLITICHE IN VALLE D'AOSTA.
(Interpellanza)
Presidente
- Do lettura all'interpellanza presentata dal
Consigliere Viberti:
INTERPELLANZA
CONSIDERATO che, in data 14 novembre 1978, il Consiglio
regionale della Valle d'Aosta approvò una proposta di legge statale
tendente a modificare la legge concernente "Contributo dello Stato
al finanziamento dei partiti politici", in modo che i contributi
spettanti per il Senatore ed il Deputato della Valle d'Aosta
venissero versati al Presidente del Consiglio regionale;
RILEVATO che è attualmente in discussione in Parlamento la
modifica della legge 2 maggio 1974, n. 195 riguardante appunto il
finanziamento statale ai partiti politici;
INTERPELLA
la Giunta regionale per sapere quali iniziative ha assunto
direttamente o tramite il Deputato ed il Senatore della Valle
d'Aosta per far sì che la nuova legge in discussione in Parlamento
recepisca le proposte a suo tempo approvate dal Consiglio
regionale.
Presidente
- Il Consigliere Viberti intende illustrare
l'Interpellanza? Ne ha facoltà.
Viberti
(DPROL)
- Durante lo scorso Consiglio,
come i colleghi ricorderanno, presentai un odg, che venne votato
appunto da tutto il Consiglio, riguardante questo problema. Mi
auguro che sia servito a qualche cosa.
So che in Senato la legge è già passata e non porta alcun
articolo che riguardi la Valle d'Aosta. Comunque penso che valga
ancora la pena di impegnarsi in tal senso, visto che la Valle
d'Aosta aveva a suo tempo predisposto una proposta di legge
riguardante appunto il contributo dello Stato ai finanziamenti dei
partiti, che avrebbe dovuto essere effettuato con una diversa
assegnazione, cioè anziché al Deputato e al Senatore della nostra
Regione, direttamente alla Presidenza del Consiglio che avrebbe
provveduto poi, sulla base di un regolamento stabilito
dall'Assemblea consiliare, a distribuire ai vari raggruppamenti
politici una percentuale di detto contributo.
Vorrei semplicemente sapere se la Giunta regionale ha in qualche
modo cercato - seppure con ritardo, perché in Senato, che io
sappia, non è stato fatto alcun intervento - se ha pensato, dicevo,
di intervenire in sede di dibattito alla Camera. Noi, se la Giunta
fosse disponibile o avesse già preso delle iniziative, gradiremmo
conoscere tali determinazioni in modo da trasmetterle ad un
Deputato che già ha voluto farsi interprete di nostre iniziative -
per esempio quella riguardante il Parco nazionale del Gran Paradiso
- e per dare il nostro contributo in sede di discussione alla
Camera onde ottenere, appunto, quella modifica che era stata a suo
tempo richiesta da tutto il Consiglio. Quindi attendo di conoscere
quali sono le intenzioni della Giunta in merito.
Presidente
- La parola al Presidente della Giunta,
Consigliere Andrione.
Andrione
(UV)
- Noi concordiamo ancora su quella
proposta. So che il Sen. Fosson è intervenuto in Commissione perché
fosse apportata questa modifica, ma gli è stato risposto che la
cosa non è possibile in quanto i partiti contano in base al numero
dei Deputati e Senatori. Cioè la legge nazionale è fatta sulla base
del numero degli eletti che diventano i titolari - nel nome del
partito, ma diventano i titolari - di queste assegnazioni di
fondi.
Con l'Onorevole Dujany non ne ho parlato, ma mi riservo di farlo
perché insista in questa materia.
Dujany era già favorevole precedentemente a questa tesi e l'ha
sempre sostenuta. Quindi, le iniziative che il Consigliere Viberti
annuncia da parte di un Deputato amico saranno benvenute e la
Giunta certamente non si opporrà a questo tipo di distribuzione del
fondo riconosciuto ai partiti nazionali.
Presidente
- Il Consigliere Viberti intende replicare? Ne
ha facoltà.
Viberti
(DPROL)
- Forse il Presidente della Giunta
non ha prestato molta attenzione. Io gli avevo chiesto informazioni
su quali iniziative intendeva farsi promotore o si era fatto
promotore, in modo da non portare in sede di discussione alla
Camera delle iniziative di tipo diverso. No, ma non è il metodo! È
evidente che il metodo per raggiungere la Camera, e per far
presentare un emendamento durante la discussione, può essere solo
quello di rivolgersi a un Deputato, e naturalmente, al Senato,
quello di rivolgersi a un Senatore. Quello che voglio dire è che
l'iniziativa dovrebbe essere identica; questo intendevo dire.
Tra l'altro mi spiace che non si sia intervenuti nel merito
tempestivamente. Ritengo, inoltre, che la giustificazione data dal
Senatore Fosson, circa l'impossibilità di modificare questa legge,
sia piuttosto ridicola, perché il Parlamento è in grado di
modificare qualsiasi legge e, quindi, poteva evidentemente tenere
al di fuori del conteggio del numero di deputati e senatori quello
del Deputato e del Senatore della nostra Regione. Di conseguenza si
poteva effettuare un ricalcolo di tutta la somma di denaro da
ridistribuire per il resto del Paese. Non penso che ci volesse
qualche ragioniere particolarmente preparato per fare un conto di
questo genere.
Mi auguro che in future occasioni, di fronte a delle
giustificazioni di questo genere, il Senatore Fosson risponda con
un po' più di decisione. Non è nostra intenzione - e penso tanto
meno quella del partito a cui il Senatore Fosson appartiene - di
farsi prendere per il naso da qualsivoglia Commissione del
Senato.
Quindi non mi ritengo assolutamente soddisfatto per quello che
concerne la risposta del Presidente della Giunta, che dimostra poco
interessamento alla questione, e dice addirittura di non aver
ancora avuto contatti con il Deputato, che resta l'ultimo aggancio,
l'ultima possibilità per questo Consiglio.
Comunque, noi invieremo al Deputato Marco Boato il materiale
raccolto e gli chiederemo di presentare, sempre che faccia in
tempo, un emendamento proprio per ottenere questa modifica, anche
se sappiamo che sarà molto difficile. Aver lasciato passare in uno
dei due rami del Parlamento, infatti, una proposta di legge senza
colpo ferire vuol dire vedersela arrivare poi alla Camera e vederla
approvare senza modifiche, perché conosciamo qual è l'iter,
sappiamo quali sono le lungaggini: naturalmente non c'è nessuno che
abbia intenzione di veder tornare indietro questa legge.
Quindi, soltanto con un'azione unitaria e decisa è possibile
ottenere dei risultati.
Quindi, Signor Presidente, se Lei non prende degli impegni, non
sarà certo il Deputato Dujany o il Deputato Boato da soli che
potranno ottenere una modifica di questa proposta di legge.
Presidente
- Colleghi Consiglieri, poiché è iscritta
all'oggetto n. 27 una mozione del Consigliere Viberti avente
analogo oggetto, la proposta della Presidenza è di abbinare
l'interpellanza alla mozione. Pertanto discuterle entrambe
all'oggetto n. 27.
I proponenti hanno obiezioni? Nessuna obiezione.
Passiamo quindi alla trattazione dell'oggetto n. 10.
