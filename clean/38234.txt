Classificazione
TRASPORTI E VIABILITÀ
Viabilità
Strade di interesse regionale



Oggetto del Consiglio n. 1807 del 24 febbraio 2016 - Resoconto
OGGETTO N. 1807/XIV - Interrogazione: "Avvio di iniziative
per sollecitare la ripresa dei lavori di costruzione della variante
sulla Strada statale n. 27 tra i Comuni di Etroubles e
Saint-Oyen".
Viérin M. (Presidente)
-
Punto 12 dell'ordine del
giorno. La parola all'Assessore Baccega.
Baccega (SA) -
Grazie Presidente. Continuiamo a parlare
di ANAS con queste prime tre interrogazioni. Mi preme ribadire che,
in tutti gli incontri che si sono susseguiti con ANAS, abbiamo
parlato di tutte le tematiche che riguardano i lavori pubblici in
Valle d'Aosta, in particolare abbiamo palesato le nostre
preoccupazioni sulla situazione riguardante il cantiere della
variante di Etroubles. ANAS ci ha fatto sapere che i lavori sono in
corso - credo che sia uscito anche su un settimanale locale un
articolo sul confronto che ANAS ha avuto con il Sindaco di
Etroubles - e si stanno effettuando ulteriori approfondimenti
geologici e geotecnici nel fronte di scavo della galleria. Ci è
stato anche comunicato che sono in corso altre lavorazioni
compatibili con le temperature e la stagione invernale.
Per quanto riguarda le iniziative da parte del Governo regionale
nei confronti di ANAS e dell'impresa, tendenti a sollecitare una
rapida e completa ripresa dei lavori dell'opera, ribadisco che la
Regione non ha competenza su quel tratto di strada e, in
particolare, su quel cantiere che è stato appaltato direttamente da
ANAS. Come abbiamo già avuto modo di dire negli altri interventi,
ci sono buoni rapporti di collaborazione e per questo continuiamo a
chiedere informazioni, però non possiamo certo intrometterci in
scelte gestionali o problematiche di carattere contabile tra
azienda e ANAS, che sono di esclusiva loro responsabilità. Siamo
ovviamente preoccupati, lo siamo stati. Resta alta l'attenzione da
parte del Governo regionale, soprattutto per gli aspetti
occupazionali e per l'auspicio che l'opera si completi in tempi
ragionevoli e non vada a incorrere in contenziosi che potrebbero in
qualche modo generare l'allungamento del completamento
dell'opera.
Presidente
-
La parola al Consigliere Bertin.
Bertin (ALPE) -
Grazie Presidente.
Sapevamo che i lavori erano parzialmente ripresi, e anche
nell'interrogazione veniva segnalato, 15 giorni fa c'erano soltanto
alcuni operai e il cantiere aveva appena ripreso i lavori. Sappiamo
che non è di competenza regionale, ciò nonostante questo è uno
snodo importante per la viabilità sia regionale che nazionale,
oltre che internazionale, e ha dei risvolti notevoli sulla qualità
e sulla sicurezza della vita dei cittadini delle zone interessate.
Pertanto, pur non essendo direttamente di competenza regionale, ha
un interesse regionale molto elevato, quindi è necessario che
l'Amministrazione regionale faccia valere le sue ragioni e il suo
peso rispetto a questa questione. Conosciamo la vicenda di questa
variante che ormai è ultradecennale; nel 2011, con l'inizio dei
lavori che dovevano concludersi quest'anno sembrava risolta, ma
purtroppo per una serie di intoppi i lavori continueranno, e una
delle domande di questa interrogazione era anche avere un'idea vaga
di quando finiranno questi lavori. È importante che finiscano in
fretta per la qualità della vita dei cittadini interessati, per
questioni di sicurezza, e poi perché vengono coinvolti anche altri
aspetti. In altre circostanze abbiamo avuto occasione di parlare
degli aspetti riguardanti i prati occupati da questi cantieri e
dagli sbancamenti che devono essere riattivati al più presto, nei
quali tra l'altro la Regione ha fatto dei grandi investimenti negli
anni. Si tratta di tenere l'attenzione alta su questi lavori e
l'Amministrazione regionale, proprio in ragione dell'importanza di
questo snodo stradale, deve metterci tutta l'attenzione necessaria.
Questi lavori devono finire al più presto e devono anche garantire
la sicurezza. Oltre a ciò, sappiamo che ci sono anche problemi
riguardanti gli smottamenti dovuti a questi lavori, che devono
comunque essere affrontati da più punti di vista. È necessario che
si tenga l'attenzione su questa strada per il valore che ha.
Grazie.
Presidente
-
La parola al Consigliere
Chatrian.
Chatrian (ALPE) -
Grazie Presidente.
Il collega Bertin ha già completato quella che è la nostra
preoccupazione, Assessore. L'ultima, che non è secondaria - e lo
diceva anche lei - è tenere alta l'attenzione, se possibile, sul
discorso occupazionale. Lei è perfettamente a conoscenza che fra
qualche mese numerosissime persone potrebbero passare da un momento
di aiuto diretto a zero, e quindi, oltre alla sicurezza, oltre alla
situazione del cantiere, è altissima la preoccupazione anche di
natura occupazionale, di conseguenza proprio lo stipendio vero e
proprio di numerose famiglie, di numerosi operai che si
troverebbero praticamente senza stipendio a fine aprile. Stiamo
parlando di un mese e mezzo, quindi è alta la nostra
preoccupazione. Dato che mi è sembrato che la collaborazione sia
ottima, a voi come Governo e a lei come Assessore competente,
chiediamo veramente questo: cercate comunque di dare gambe e corso
anche per il discorso di garantire lo stipendio a numerosissime
famiglie. Grazie.
