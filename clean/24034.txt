Classificazione
ARTIGIANATO
INDUSTRIA



Oggetto del Consiglio n. 3020 del 4 ottobre 2007 - Resoconto
OGGETTO N. 3020/XII - Disegno di legge: "Disposizioni urgenti
in materia di interventi regionali per lo sviluppo delle imprese
industriali e artigiane. Modificazione alla legge regionale 31
marzo 2003, n. 6".
Articolo 1
(Modificazione all'articolo 14 della legge regionale 31 marzo
2003, n. 6)
1. La lettera b) del comma 1 dell'articolo 14 della legge
regionale 31 marzo 2003, n. 6 (Interventi regionali per lo sviluppo
delle imprese industriali e artigiane), è sostituita dalla
seguente:
"b) non ultimi le iniziative correlate alle spese concernenti
beni immobili entro il termine previsto dalla concessione edilizia
o, in presenza di altro titolo abilitativo, entro tre
anni;".
Articolo 2
(Disposizioni transitorie)
1. Le disposizioni di cui all'articolo 14, comma 1, lettera
b), della l.r. 6/2003, come modificato dall'articolo 1, trovano
applicazione anche con riferimento ai rapporti derivanti dagli
interventi già concessi ai sensi della l.r. 6/2003 e non ancora in
fase di ammortamento alla data di entrata in vigore della presente
legge.
Articolo 3
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président
- La parole au rapporteur, le Conseiller
Comé.
Comé (SA)
- Colleghi Consiglieri, la legge regionale n. 6
del 2003 ha indubbiamente avuto una grande valenza: quella di
organizzare, secondo una logica di progettazione e di
programmazione coerente, gli interventi a sostegno dello sviluppo
delle imprese industriali ed artigianali operanti in Valle d'Aosta
sia in modo autonomo che secondo un'organizzazione associata.
L'applicazione concreta ha tuttavia evidenziato che lo strumento
normativo in discorso contiene peraltro un elemento di criticità
nella lettera b) dell'articolo 14, che testualmente recita:
"Gli
interventi sono revocati qualora il soggetto beneficiario... non
ultimi le iniziative correlate alle spese concernenti beni immobili
entro 3 anni dalla data di concessione dell'intervento..."
.
Tale prescrizione mostra tutti i suoi limiti sotto il profilo
operativo se si riflette sul fatto che il finanziamento di una
realizzazione immobiliare può prevedere, e soltanto dopo
l'ottenimento del finanziamento, il perfezionamento della procedura
autorizzativa di carattere edilizio presso l'Amministrazione
comunale competente per territorio e, solo successivamente
all'ottenimento di concessione edilizia o di altro titolo
abilitativo, il concreto inizio dei lavori.
La criticità cui sopra mi riferivo si è dunque mostrata nelle
sue concrete caratteristiche proprio nella prima fase di attuazione
della legge regionale n. 6/2003, quando le aziende hanno dovuto
constatare direttamente le difficoltà a mantenere i finanziamenti
ottenuti, proprio a causa dell'eccessiva rigidità del termine
previsto nella legge stessa a fronte dell'indeterminatezza delle
tempistiche autorizzative di carattere edilizio. La prassi
burocratica vigente comporta infatti sovente una dilatazione dei
necessari tempi realizzativi, conseguente all'esperimento di
procedure amministrative che non sempre sono di breve durata e
possono compromettere il completamento nei termini dell'iniziativa
agevolata, tanto da portare alla revoca dell'intervento finanziario
a suo tempo concesso. Appare dunque necessario superare l'attuale
formulazione dell'articolo, che indica un termine fisso
identificato nella data di concessione del finanziamento, per
collegare la decorrenza del termine entro cui addivenire
all'ultimazione dell'intervento immobiliare alla data di
ottenimento della concessione edilizia o di altro titolo
abilitativo, con ciò operando tra l'altro in analogia con quanto
previsto nella legge regionale 4 settembre 2001 n. 19, relativa
alle agevolazioni previste a sostegno delle attività
turistico-ricettive e commerciali.
La modificazione proposta con il presente disegno di legge deve
inoltre estendersi anche agli interventi agevolati già sino ad oggi
concessi in ottemperanza a quanto disposto nella legge regionale 31
marzo 2003 n. 6, per i quali non sia ancora iniziata la fase di
ammortamento. È infatti del tutto evidente come l'introduzione di
tale ulteriore prescrizione appare indispensabile laddove si voglia
evitare di provocare quegli effetti sperequativi per le aziende che
la modifica legislativa oggi proposta altrimenti fatalmente
comporterebbe.
Presidente
- Dichiaro aperta la discussione generale.
La parola all'Assessore alle attività produttive e politiche del
lavoro, La Torre.
La Torre (FA)
- È una modificazione strettamente tecnica
della legge n. 6, è stata bene spiegata dal relatore. La
Commissione ha dato parere positivo, credo sia solo da sottolineare
l'urgenza perché i riflessi sono immediati per le imprese che in
questo momento stanno vivendo questa situazione.
Presidente
- Se non vi sono altri interventi, dichiaro
chiusa la discussione generale. Passiamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 23
Il Consiglio approva all'unanimità.
Presidente
- Pongo in votazione l'articolo 2:
Consiglieri presenti, votanti e favorevoli: 24
Il Consiglio approva all'unanimità.
Presidente -
Pongo in votazione l'articolo 3:
Consiglieri presenti, votanti e favorevoli: 24
Il Consiglio approva all'unanimità.
Presidente
- Pongo in votazione il disegno di legge nel
suo complesso:
Consiglieri presenti, votanti e favorevoli: 25
Il Consiglio approva all'unanimità.
