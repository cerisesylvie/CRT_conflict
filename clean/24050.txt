Classificazione
INFORMAZIONE
Radiotelecomunicazioni



Oggetto del Consiglio n. 3036 del 17 ottobre 2007 - Resoconto
OGGETTO N. 3036/XII - Interrogazione: "Livelli di diffusione
nei Comuni dell'offerta di connettività in banda larga".
Interrogazione
Visti i numerosi progetti avviati dalla Giunta regionale in
materia di telecomunicazioni e di superamento del "digital divide"
(RUPAR, RIST, eccetera), con l'obiettivo di fornire sempre migliori
servizi per il cittadino, per una maggiore efficienza della
pubblica amministrazione e per giungere a una sorta di "società
dell'informazione";
Considerato che, a fronte di tali progetti, l'offerta di
connettività in banda larga risulta estremamente ridotta e limitata
a pochi Comuni del fondo Valle, con una distribuzione "a macchia di
leopardo" e un'incidenza valutata, dallo stesso Dipartimento
dell'informazione, attorno al 20% dei Comuni valdostani;
Atteso che, per quanto risulta al sottoscritto, la
possibilità di usufruire del servizio ADSL è addirittura spesso
negata ad una parte dei cittadini di uno stesso Comune in ragione
del numero telefonico a loro assegnato e che, secondo informazioni
fornite da tecnici del settore, sarebbe possibile superare la
scopertura attraverso l'attivazione di una centralina;
il sottoscritto Consigliere regionale
Interroga
L'Assessore competente per conoscere:
1) se risponde tuttora al vero che soltanto 1/5 dei Comuni
valdostani è attualmente servito dalla banda larga;
2) se è previsto che la copertura di questi servizi
telematici possa interessare veramente tutto il territorio
regionale e in quali tempi essa possa avvenire;
3) se risponde al vero che, ad esempio, nel Comune di Arnad,
soltanto gli utenti con determinati numeri telefonici possono
fruire dell'ADSL e se tecnicamente non sia possibile superare
questo sbarramento in maniera semplice ed immediata.
F.to: Bortot
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Nell'interrogazione mi si chiede se
risponde al vero che solo 1/5 dei Comuni valdostani è attualmente
servito dalla banda larga. Evito di commentare le premesse.
Rispetto ai dati esposti, anche a seguito delle azioni
intraprese dall'Amministrazione regionale, sia in termini di azioni
dirette, sia in termini di sensibilizzazione degli operatori di
telecomunicazioni, la copertura ADSL ha subito un sostanziale
aumento. Ad oggi sono raggiunti 51 Comuni su 74 con una percentuale
di popolazione telefonica raggiunta pari all'83%, quindi la
percentuale espressa nell'interrogazione non trova riscontro. Per
essere precisi, dei 51 Comuni ve ne sono alcuni che hanno una
copertura ridotta, tipo Fontainemore, Saint-Denis, Avise e Perloz.
Dai dati che abbiamo, questi fanno parte dei 51, rientrano le
popolazioni nell'83%, ma le difficoltà ci sono.
Se
"è previsto che la copertura di questi servizi telematici
possa interessare veramente tutto il territorio regionale e in
quali tempi..."
, le attività prevedono di raggiungere entro il
2008 il 95% dei Comuni, 70 su 74, e il 96% della popolazione
telefonica, ed entro il 2010 il 100% dei Comuni e della popolazione
telefonica. Rispetto ai piani di lavoro concordati con la società
"Telecom", le attività sono oggi in leggero anticipo rispetto alla
programmazione: i 4 Comuni mancanti sono Allein, Pontboset, Introd
e Ollomont.
Se risponde al vero che, ad esempio, nel Comune di Arnad solo
"utenti con determinati numeri telefonici possono usufruire
dell'ADSL e se tecnicamente non sia possibile superare questo
sbarramento in maniera semplice e immediata"
... all'interno del
territorio regionale esistono alcune situazioni, quali quelle
descritte per il Comune di Arnad, che traggono origine da due
diverse motivazioni tecniche. La tecnologia ADSL su doppino
telefonico presenta un limite sulla distanza massima dalla
centrale, variabile a seconda della qualità del cavo all'interno di
un intervallo compreso fra i 3-5 km.; oltre a queste distanze non è
possibile ottenere il servizio. La seconda ragione deriva dalla
presenza sul territorio dei cosiddetti "apparati stradali",
utilizzati per concentrare più linee telefoniche su un unico cavo
fisico. Tali apparecchi impediscono l'attivazione del servizio ADSL
su rame e sono stati posizionati nel passato usualmente in
corrispondenza di zone a rapido ed imprevisto sviluppo urbanistico,
al fine di rispondere velocemente e a costi contenuti alla
richiesta di accesso al servizio telefonico. Le problematiche sopra
descritte sono state analizzate dalla Regione ai fini della loro
risoluzione e sono state avviate le attività progettuali. La
realizzazione di dorsali in tecnologia radio e in fibra, rese
disponibili dagli operatori interessati, permetteranno agli stessi
di fornire il servizio ADSL alle utenze oggi non coperte. Tali
interventi non semplici dal punto di vista tecnico e non
particolarmente rapidi dal punto di vista esecutivo, considerata la
polverizzazione degli interventi sul territorio regionale, sono
programmati per essere completati entro la fine del 2010. Per
completezza informativa, va comunque fatto notare che la
popolazione che insiste in queste zone è stimata in circa il 3% sul
totale dei residenti sul territorio regionale.
Risposto all'interrogazione, approfitto dell'occasione per
condividere - ma lo faremo poi con un'interrogazione della collega
Squarzino sul digitale terrestre - che il problema delle
telecomunicazioni in genere è un problema di natura strategica che
deve essere assunto per quello che è da parte di tutti i soggetti:
sto parlando della Regione, degli enti locali, di tutti coloro che
hanno a cuore la competitività di un territorio, perché oltre a
pensare alle necessarie opere infrastrutturali - strade,
acquedotti, fognature -, oggi dobbiamo immaginare una rete di
telecomunicazione importantissima. Rispetto a questo tema c'è una
sensibilità anche all'interno del consorzio degli enti locali che
probabilmente porterà, in sede di approvazione di bilancio,
all'individuazione di risorse che permetteranno di infrastrutturare
correttamente per superare questo deficit che gli operatori non
superano, a causa della polverizzazione delle utenze e dei ritorni
di mercato... sono talmente ridotti... È per questo che fino ad
oggi e prima dell'intervento così importante sul tema dell'All
Digital da parte dell'ente pubblico vi è stata una certa
disattenzione, ma non è una disattenzione, è una scelta aziendale
di non intervenire con la banda larga nelle valli laterali, dove ci
sono poche utenze, così come il segnale televisivo nelle valli
laterali è assolutamente assente ed è distribuito solo grazie agli
interventi pubblici e, nello specifico, delle Comunità montane.
Il tema posto dal Consigliere Bortot è quindi un tema
decisamente interessante, ci sono una serie di attività che vengono
fatte dall'Amministrazione regionale per risolvere i problemi, ci
sono anche operatori che interloquiscono con gli enti locali, i
Comuni e, via via, si va arricchendo l'offerta di servizi a banda
larga, quindi siamo sulla strada giusta, ma con questo non è che
abbiamo risolto tutti i problemi, stiamo lavorando.
Président
- La parole au Conseiller Bortot.
Bortot (Arc-VA)
- Mi fa piacere la risposta
dell'Assessore, perché ogni tanto si parla di "strategie", abbiamo
anche in ballo la legge sulla montagna che fa riferimento esplicito
a tutta questa serie di servizi, senza i quali credo che
l'abbandono della montagna, salvo i luoghi più richiesti, possa
continuare; invece, siamo in grado di intervenire.
Sono anche d'accordo che, dove è necessario e il cosiddetto
"mercato" non vuole intervenire perché non sufficientemente
redditizio, intervenga la mano pubblica; bisogna solo capire questo
mercato se è solo in giro per raccattare soldi o se è tale che gli
si può imporre di intervenire anche in situazioni dove il ricavato
non è roboante... ma questo fa parte della filosofia. D'accordo
sulla strategia e anche sui tempi; l'unica nota stonata è che ho
chiesto informazioni sulla problematica di Arnad; rispetto a quello
che lei ha risposto mi si dice che, da informazioni affidabili
fornite da dipendenti "Telecom", è sufficiente la banale
attivazione di una centralina per garantire il servizio anche in
questi ultimi. Si può fare una verifica, senza nessuna polemica, ma
se la "Telecom" non vuole investire su una banale centralina per
garantire il servizio a tutto il territorio di Arnad, credo che
anche in previsione della necessità di avere i servizi in altre
località più decentrate, con queste grandi aziende bisognerà
definire meglio gli accordi sui quali poi interveniamo con denaro
pubblico.
Insisto: d'accordo sulla strategia, d'accordo sul fatto che i
dati che mi ha fornito sono più positivi di quelli che ho riportato
nell'interrogazione, meglio così... però dobbiamo stare attenti ai
tempi e dove non ha interesse ad intervenire l'azienda privata,
stare attenti a che tipo di convenzione si stipula per garantire i
servizi anche in queste situazioni decentrate. Se poi mi vorrà
cortesemente dare la nota, la ringrazio.
