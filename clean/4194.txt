Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 536 del 29 ottobre 1981 - Resoconto
OGGETTO N. 536/81 - PROROGA DEL MANDATO CONFERITO ALLA
COMMISSIONE SPECIALE PER L'URBANISTICA. (Approvazione di
mozione)
Presidente
- Do lettura della mozione in oggetto:
MOZIONE
Visto il provvedimento consiliare n. 289, in data 14 maggio
1980, concernente la costituzione di una Commissione consiliare
speciale per l'Urbanistica;
Rammentato che il mandato commesso a detta Commissione era
stato prorogato, con provvedimento consiliare n. 267, sino al 30
settembre 1981;
Considerato che il rapporto conclusivo del giugno 1981 non è
stato ancora a fondo discusso da tutti i Gruppi politici
rappresentati nella Commissione;
Ritenendo opportuna la predisposizione di un rapporto
conclusivo che contenga i rilievi di tutti i Gruppi
politici;
dà mandato
alla Commissione speciale per l'Urbanistica di completare i
propri lavori entro il 30 novembre 1981, onde permettere
l'elaborazione di un unico rapporto conclusivo.
Presidente
- Illustra la mozione il Consigliere Martin;
ne ha facoltà.
Martin (UVP)
- La mozione è molto semplice. Nell'ultima
riunione della Commissione consiliare speciale per l'Urbanistica,
presente l'Assessore al Turismo, Pollicini, si era concordato di
chiedere al Consiglio una proroga del mandato a questa Commissione
fino al 30 novembre 1981, in quanto la Commissione ha già steso un
primo rapporto dei lavori, però i Gruppi presenti in questa
Commissione non hanno ancora avuto il tempo materiale di esaminarlo
a fondo. Si era pensato di dare ancora un pochino di tempo in modo
che tutti i Gruppi potessero vedere questo rapporto e potessero
eventualmente fare delle modifiche.
Con questa mozione si chiede appunto la proroga del mandato
conferito a questa Commissione al 30 novembre 1981.
Presidente
- Qualcuno chiede la parola? Faccio presente
che la mozione è stata fatta il 29 settembre 1981 e dato che essa
viene in Consiglio soltanto oggi chiedo al Consigliere Martin e
agli altri se rimane valida la data del 30 novembre 1981.
La parola al Consigliere Martin.
Martin (UVP)
- Se non ci sono difficoltà, e penso non ce
ne siano, in effetti, potremmo cambiare la data e indicare quella
del 31 dicembre, perché la nostra intenzione era di avere due mesi
a disposizione, e un mese ormai l'abbiamo perso.
Presidente
- Allora, colleghi Consiglieri, si propone
questa modifica, tenuto conto del ritardo, dovuto al calendario dei
lavori del Consiglio, con cui si discute la mozione. La richiesta è
di prorogare al 31 dicembre 1981, la validità della Commissione
consiliare speciale per l'Urbanistica.
Nessuno chiede la parola?
Do lettura della mozione così emendata:
MOZIONE
Visto il provvedimento consiliare n. 289, in data 14 maggio
1980, concernente la costituzione di una Commissione consiliare
speciale per l'Urbanistica;
Rammentato che il mandato commesso a detta Commissione era
stato prorogato, con provvedimento consiliare n. 267, sino al 30
settembre 1981;
Considerato che il rapporto conclusivo del giugno 1981 non è
stato ancora a fondo discusso da tutti i Gruppi politici
rappresentati nella Commissione;
Ritenendo opportuna la predisposizione di un rapporto
conclusivo che contenga i rilievi di tutti i Gruppi
politici;
dà mandato
alla Commissione speciale per l'Urbanistica di completare i
propri lavori entro il 31 dicembre 1981, onde permettere
l'elaborazione di un unico rapporto conclusivo.
Presidente
- Metto in approvazione la mozione testé
letta.
Esito della votazione:
Presenti, votanti e favorevoli: 25
Maggioranza: 13
Il Consiglio approva all'unanimità.
Presidente
- Passiamo alla trattazione dell'oggetto
seguente.
