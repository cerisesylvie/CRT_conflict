Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 20 del 14 gennaio 1982 - Resoconto
OGGETTO N. 20/VII - INATTIVITA' DEGLI ORGANI PREPOSTI ALLA
PROGRAMMAZIONE REGIONALE. - PROGRAMMAZIONE DELLA SPESA REGIONALE
SULLA BASE DI PROGRAMMI DI ATTUAZIONE DEL PIANO DI SVILUPPO
REGIONALE
- (Interpellanze).
PRESIDENTE
:
Comunico al Consiglio che
l'interpellanza, presentata dal Consigliere Minuzzo, iscritta al n.
21 dell'ordine del giorno, è stata abbinata all'interpellanza,
presentata dai Consiglieri Tonino, Mafrica, Péaquin e Bajocco,
iscritta n. 24 dell'ordine del giorno, in quanto trattano dello
stesso argomento e vengono pertanto discusse insieme.
Do lettura delle interpellanze:
INTERPELLANZA
VISTO l'art. 1 della legge regionale 15.5.1978, n. 12 "Finalità
e soggetti della programmazione regionale;
TENUTO CONTO che l'approvazione del nuovo riparto fiscale
porterà nuove e ingenti risorse finanziarie e che tali risorse non
possono, vista la situazione economica regionale, essere collocate
correttamente in assenza di un piano programmatico globale
INTERPELLA
il Presidente della Giunta per conoscere:
1) come mai il Comitato Tecnico di Programmazione previsto
dall'art. 10 della legge regionale 15.5.1978, n. 12 non è stato più
convocato dal febbraio scorso;
2) per quale motivo non è mai stato effettuato un incontro tra
il succitato Comitato e la Giunta;
3) perché la Commissione Consultiva Regionale per la
Programmazione (art. 11 - legge regionale 15.5.1978, n. 12) non è
mai stata convocata;
4) quali intenzioni ha il Presidente della Giunta nei confronti
dei suddetti organismi;
5) quando intenda convocare nuovamente il Comitato e dare le
indicazioni necessarie affinché il discorso programmatico prenda
finalmente corpo.
INTERPELLANZA
Con l'approvazione del nuovo riparto fiscale è assolutamente
necessario predisporre strumenti per la programmazione della spesa
regionale sulla base di programmi di attuazione del piano di
sviluppo regionale;
visto che la legge regionale 7 dicembre 1979, n. 68, prevedeva
che il primo piano di sviluppo fosse predisposto dalla Giunta
regionale e presentato al Consiglio per l'approvazione entro il
1979, per il periodo 1980/82;
preoccupati per i ritardi e le gravi inadempienze della Giunta
regionale,
i sottoscritti Consiglieri regionali
INTERPELLANO
il Presidente della Giunta regionale per conoscere:
1) quale è stato il lavoro svolto finora dal Comitato Tecnico
per la Programmazione Regionale, costituito da sette membri esperti
e di cui la giunta è autorizzata ad "avvalersi" per l'attività di
programmazione regionale;
2) che fine ha fatto il documento "Prime indicazioni per il
piano di sviluppo regionale" presentato dalla Giunta nel 1979;
3) se vi è speranza fondata che questa Giunta regionale presenti
alcune linee per il piano di sviluppo regionale entro la fine della
legislatura.
PRESIDENTE
:
Per l
'
oggetto n. 21 intende
illustrare l'interpellanza il Consigliere Minuzzo, ne ha
facoltà.
MINUZZO
: (P.S.D.I.) -
Sebbene formulata in modo
diverso da quella presentata dai colleghi del Gruppo comunista,
siamo stati spinti probabilmente dallo stesso motivo a presentare
questa interpellanza.
Abbiamo sempre ribadito che la programmazione nell'ambito
regionale, visto che siamo a questo livello, abbia una funzione
preminente per gli indirizzi politici di spesa e di intervento
della Regione.
E' stato istituito un Comitato Tecnico di Programmazione,
previsto da una legge regionale, ed è un anno, più o meno, che non
viene più convocato. E' stato un anno nel quale si continuava a
dibattere il problema del riparto fiscale che sembrava dovesse
arrivare da un mese all'altro; finalmente è arrivato e questo
Comitato Tecnico di Programmazione non si è mai riunito in questo
arco di tempo per predisporre un piano di spesa, da sottoporre alla
Giunta regionale, per l'eventuale importo del riparto fiscale.
Mi risulta inoltre che la Giunta non abbia mai avuto un incontro
con questo Comitato, a meno che questi incontri non fossero fatti
"ad personam"; il Presidente del Comitato Tecnico incontrava il
Presidente della Giunta e lo
informava dell'attività svolta
e delle decisioni e degli indirizzi presi.
Sempre nella legge che va a costituire questo Comitato Tecnico,
è prevista la costituzione di una Commissione Consultiva Regionale
per la Programmazione, nella quale dovrebbero entrare a fare parte
tutte le forze sociali operanti nella Regione, rappresentanti delle
forze politiche; questa forse è stata convocata una volta,
contrariamente a quanto ho scritto nell'interpellanza e, durante
questa prima riunione, è
stato nominato un Presidente o
qualcosa del genere, dopo di che anche questa non è stata più
convocata.
Non sapevo che il Consigliere Fosson ne fosse il Presidente,
comunque
,
dicevo che è stata riunita per eleggere un
Presidente, so che c'era
stato qualcosa di non molto chiaro,
per cui si doveva poi di nuovo riunire, ma di fatto non è più stata
convocata.
Per cui ritengo che in questo momento specifico sia necessario
che sia il Comitato Tecnico di Programmazione che questa
Commissione Consultiva Regionale per la Programmazione si
riuniscano di modo che si possano dare degli indirizzi ben precisi
alla Giunta la quale, dopo averli confrontati con i suoi, li
sottoporrà al Consiglio regionale per decidere in modo unitario, se
la Giunta ritiene di dover accogliere il contributo delle forze
politiche presenti in Consiglio regionale, il modo di spesa e di
investimento dei soldi che vengono alla Valle d Aosta con il
riparto fiscale.
Ritengo di avere sufficientemente illustrato questa
interpellanza. Mi permetto di aggiungere una piccola malignità, se
così posso chiamarla: dall'analisi fatta dal Consigliere Mafrica
nel suo intervento sulle comunicazioni del Presidente del
Consiglio, a proposito dell'attività degli organi consiliari,
risulta che una certa tenuta dei lavori delle varie Commissioni si
ha in quelle che sono presiedute da componenti della minoranza o,
almeno, abbiamo visto che fintanto che qualcuno ricopriva certe
cariche, si sono svolti i lavori in un certo modo, dopo di che, ciò
non è più avvenuto.
Devo dire allora che non lo sapevo, ma il collega Consigliere
Fosson fa parte della maggioranza ed è il Presidente di una
Commissione che non ha mai convocato. A questo punto bisogna
sollecitare che questa venga completata, il Presidente del
Consiglio non può sapere se questa Commissione è completa o meno.
Questa ad ogni modo era una piccola parentesi.
PRESIDENTE
:
Per l'oggetto n. 24 illustra
l'interpellanza il Consigliere Tonino, ne ha facoltà.
TONINO
: (P.C.I.) -
Non so se vale la pena in
questo Consiglio sollevare periodicamente questo problema a cui,
evidentemente, la Giunta non è interessata.
Basta ricordare la data del piano di sviluppo regionale che
doveva essere predisposto entro il 1979 per il periodo '80-'82;
siamo ormai nell' 82 ma il piano non è stato predisposto.
Questa insensibilità della Giunta nei confronti delle necessità
di alcune scelte programmatiche è doppiamente preoccupante nel
momento in cui arrivano le risorse del riparto fiscale che devono
essere spese secondo dei piani che siano di effettiva utilità.
Il disinteresse di questa maggioranza e della Giunta nei
confronti della programmazione, a cui avevo accennato prima,
risulta chiaro se si va a rileggere la legge n. 12 dei 1978, che,
fino a prova contraria, dovrebbe essere la legge che regola le
procedure della programmazione nella nostra Regione, fino a che
questa maggioranza non la modifica - e farebbe bene a farlo -
proponendone un'altra.
Quella legge prevedeva che la Giunta predisponesse un quadro di
riferimento all'interno del quale ruotasse tutta l'attività
politico-amministrativa del Consiglio e prevedeva che attraverso le
leggi di attuazione della legge n. 12, fossero fissate le procedure
di programmazione, cioè cosa intendiamo, cosa facciamo, come
lavoriamo ed il raccordo fra i piani regionali e la programmazione
delle Comunità Montane.
Queste leggi attuative non sono mai state predisposte, solo in
parte si è risposto al punto C dell'art. 16 con una nuova legge
sulla contabilità regionale che, peraltro, in alcuni punti
stravolge anche l'impostazione della legge n. 12, perché stacca il
bilancio pluriennale della Regione dal piano pluriennale di
attività e di spesa previsto nella legge n. 12.
Per poter rispettare anche la legge n. 12 riteniamo necessario
definire due aspetti: il primo l'ho già accennato ed è che la
Giunta definisca un quadro di coerenze, un quadro di indirizzi
all'interno del quale si deve agire e, questi programmi dovrebbero
essere i programmi di attività della Giunta, la quale non dovrebbe
perdere invece il suo tempo a discutere di piccoli interventi, di
contributi, sostituendosi così all'attività del Consiglio.
Questo è un primo elemento indispensabile, altrimenti anche il
resto rischia di non funzionare.
Non voglio difendere il Consigliere Fosson, che è il Presidente
di questa Commissione Consultiva, ma ci dovremmo chiedere di che
cosa discute la commissione oggi. Questa serve per essere
consultata su argomenti, piani, proposte; da questa Giunta, fino ad
oggi, non è evidentemente uscita nessuna proposta.
Il secondo aspetto fondamentale è quello organizzativo.
Tutta l'organizzazione della Regione non tiene assolutamente
conto dei principi della legge n. 12, che prevedeva un momento di
coordinamento a livello di Giunta e di Segreteria Generale della
Regione.
In realtà ancora oggi noi abbiamo gli Assessori che lavorano per
conto proprio e che fanno una infinità di piani in modo
assolutamente stagno, direi che il difetto tipico dello Stato è qui
riprodotto in modo esasperato.
Ho letto in una recente ricerca che esistono, tra legislazione
nazionale e regionale, circa trenta diversi piani di settore, senza
nessun aggancio l'uno con l'altro.
Il primo compito di un'attività di programmazione regionale
dovrebbe essere quello di mettere ordine, di coordinare almeno
l'attuazione di questi piani di settore.
Nella nostra Regione, anche da un punto di vista organizzativo,
la macchina regionale non permette questa possibilità di
coordinamento né questo raccordo fra scelte programmatiche ed
attività dei singoli assessorati; è un difetto vecchio di
funzionamento della Giunta che si ripercuote anche sull'andamento
della macchina regionale, che è sotto gli occhi di tutti.
Ci sono perciò alcune questioni di fondo dietro alle richieste
che abbiamo fatto su come ha funzionato il Comitato Tecnico di
Programmazione e che abbiamo esposto anche in modo un po'
sarcastico: questo che dovrebbe essere l'organo consultivo della
Giunta, non si riunisce da un anno, la Giunta non lo ha mai
consultato, si tratta di inadempienze che giudichiamo molto
gravi.
Approfitto dell'occasione anche per chiedere, dal momento che le
questioni sono strettamente legate, a che punto è la revisione
della legislazione esistente, proposta in questo Consiglio dal
Consigliere De Grandis, che potrebbe diventare molto importante se
effettivamente si vuole andare nella direzione di avere un momento
di coordinamento regionale sull'attività dei singoli
Assessorati.
PRESIDENTE
:
Ha chiesto di parlare il Presidente
della Giunta, ne ha facoltà.
ANDRIONE
: (U.V.) -
Il Comitato Tecnico di
Programmazione aveva deciso di affidare ai suoi membri una serie
differenziata di analisi approfondite nei vari settori e questo era
stato stabilito durante una riunione alla quale era presente il
Presidente della Giunta.
A nome della Giunta, ognuno aveva ricevuto la sua parte di
lavoro che doveva essere presentata al mese di giugno dell'anno
scorso.
Purtroppo, per una serie di coincidenze, come ho saputo con un
certo ritardo, il Comitato Tecnico di Programmazione è andato in
crisi per le dimissioni del suo Presidente che, per motivi di
lavoro, non si sente più di garantire la sua presenza anche nel
Comitato Tecnico.
La lettera non è ancora pervenuta, ma lui ha annunciato che si
dimetteva, mentre io ero assente, ed è stato all'inizio
dell'estate; a questo proposito ho telefonato a Parigi per
sollecitare la definizione della questione.
Ripeto che gli incontri sono avvenuti fra Comitato Tecnico e
Presidente della Giunta per l'organizzazione del lavoro, in
quanto mi sia permesso di dire che programmazione non è una formula
magica ma, per quanto ci riguarda vuol dire maggiore conoscenza
possibile della realtà esistente, conoscenza delle risorse e
applicazione di queste alla realtà esistente secondo metodi e
sistemi che vengono conosciuti. Non una questione taumaturgica,
serve semplicemente ad organizzare il lavoro.
La Commissione Consultiva Regionale ed il Comitato Tecnico di
Programmazione si sono trovati in difficoltà - così come la Giunta
ed il Consiglio - ad operare nell'anno di grazia 1981, durante il
quale, come forse qualcuno degli interroganti ha ricordato, eravamo
affannati, e molto, per altri problemi.
D'altra parte, non sapendo esattamente quali erano le risorse,
bisognava per forza di cose fare quello che non piace a questa
Giunta e cioè dei discorsi tecnici che sono sempre e solo delle
parole e, fra i vari momenti che vengono sottolineati, bisognerebbe
anche trovare il momento per essere solamente concreti.
Ora, quali sono le intenzioni della Giunta? Sono semplici perché
non appena il Comitato verrà reintegrato nel suo plenum - speriamo
di farlo entro la settimana prossima - deve operare in base alle
indicazioni politiche date dalla Giunta e deve trovare i mezzi per
fare questo lavoro di indicazione su come applicare le risorse.
Le prime indicazioni del piano di sviluppo regionale si portano
molto bene e sono stati portati avanti degli studi; ma è chiaro che
quando ci troviamo nella situazione di avere una programmazione di
Stato, che è settoriale, possiamo cambiarla con leggi regionali,
per cui dovremo applicarla protestando come protestano tutti i
Presidenti delle Giunte, ogni volta che veniamo riuniti, se mancano
per un periodo X le risorse, perché non possiamo programmare delle
risorse inesistenti.
Su questi concetti elementari, come si dice oggi in italiano,
non ci piove. Vi sono delle fondate speranze di rispondere al punto
n. 3 dell'interpellanza, presentata dal Gruppo comunista, il primo
appuntamento in questione - estremamente importante in quanto un
momento di verifica del nuovo riparto fiscale - avverrà con il
prossimo bilancio, nel quale le risultanze del lavoro, per adesso
lavoro di ricerca e burocratico e non ancora lavoro di indicazione
fatto alla Giunta regionale su certe scelte politiche, dovranno
concretarsi in specifici progetti, che, prima le Commissioni e poi
il Consiglio regionale, avranno ampio modo di discutere.
Questa, come risposta generica ed ufficiale.
Da un altro punto di vista, dobbiamo riconoscere che oggi, ne
parlavo con i Sindacati, la gravità della crisi che sta colpendo
direi l'economia mondiale, ma anche la Valle d'Aosta, fa sì che il
primo compito specifico della Giunta regionale e del Consiglio sia
quello di cercare di impedire l'aggravarsi della situazione
esistente.
Non siamo nella posizione di poter fare delle previsioni fra
scelte numerose, e, quindi, di poter dire: - diamo priorità da A a
B. Siamo invece nella situazione di dire: - Attenzione, la
situazione di giorno in giorno si aggrava e, quindi, vediamo quale
è il tipo di sostegno per impedire questo degrado continuo.
Non voglio aprire il discorso perché evidentemente ci porterebbe
molto lontano, però credo che siamo tutti coscienti ed informati di
quella che è la drammatica situazione dell'industria, specie quella
di Stato in Valle d'Aosta, di quale è la situazione del credito e,
in questa situazione specifica, quali sono i mezzi che abbiamo per
poter superare il blocco bancario.
Questi devono essere dei punti concreti e fermi sui quali il
Consiglio regionale deve pronunciarsi e di conseguenza, secondo
l'auspicio dato dal Consigliere Minuzzo, visto che non riteniamo di
essere i più sapienti, ma pensiamo di avere bisogno della
collaborazione di tutti, saremo lieti se le forze politiche ci
daranno suggerimenti ed indicazioni perché onestamente ed umilmente
riconosciamo di averne bisogno.
Non si tratterà di questioni facili, anche perché molte di
queste purtroppo sfuggono al controllo della Regione.
PRESIDENTE
:
Ha chiesto di parlare il Consigliere
Minuzzo, ne ha facoltà.
MINUZZO
: (P.S.D.I.)
- Per le ultime due frasi
dette dal Presidente della Giunta ci possiamo dichiarare
soddisfatti, riservandoci di andare a verificare la disponibilità
che ci ha preannunciata, di accogliere i suggerimenti e la
collaborazione anche delle forze in opposizione.
Per quanto concerne la risposta data all'interpellanza che ho
illustrato, mi limito solo a fare una replica con alcune
considerazioni, senza per questo dichiarare la mia soddisfazione o
insoddisfazione.
Innanzitutto mi sembra di aver colto in contraddizione il
Presidente della Giunta, quando dice che la prossima settimana il
Comitato dovrebbe venire integrato, quando poco prima aveva
dichiarato che le dimissioni, benché annunciate da giugno, non
erano ancora pervenute.
Mi sembra quasi impossibile pertanto che venga integrato questo
Comitato Tecnico la prossima settimana, in quanto oggi siamo già
giovedì e, considerati i tempi di convocazione, minimo minimo
passeranno ancora venti giorni.
Questa mi è parsa una piccola contraddizione del Presidente
perché o lui ha già le dimissioni e non lo ha detto, oppure è così
speranzoso di averle, per cui è già certo di poter integrare questo
Comitato.
Sulla spiegazione che ha dato della funzione della
programmazione, mi rendo conto che per la microrealtà della Valle
d'Aosta, il Presidente della Giunta e tutti i suoi Assessori
possono essere chiaramente a conoscenza della realtà della nostra
Regione, di quali sono le sue risorse e di tutto il resto a cui ha
accennato il Presidente della Giunta; però ritengo anche che,
quando con legge regionale si istituisce un Comitato di
Programmazione, questo deve funzionare per le funzioni per le quali
è stato creato.
Diversamente, come ha detto il Consigliere Tonino, la Giunta
modifica le legge o abroga il Comitato Tecnico di Programmazione,
cioè faccia quel che vuole, ma non è concepibile che quando viene
istituito un organismo, questo venga quasi obbligato a non
funzionare, visto che è nelle facoltà e possibilità della Giunta di
farlo.
E' chiaro che probabilmente questo Comitato non ha funzionato
più di tanto, al di là delle dimissioni annunciate dal Presidente,
forse anche per il fatto che non è mai stato sollecitato da parte
della Giunta regionale che gli fossero dati gli elementi
indispensabili per una corretta gestione della "Cosa pubblica".
Sono considerazioni che faccio a voce alta e, ripeto che mi
dichiaro soddisfatto della risposta datami dal Presidente della
Giunta, soprattutto per le ultime due frasi, quando ha dichiarato
che è disponibile ad accogliere la collaborazione di tutte le forze
presenti in Consiglio.
PRESIDENTE
:
Ha chiesto di parlare, per conto dei
presentatori dell'interpellanza iscritta al n. 24, il Consigliere
Mafrica per la replica, ne ha facoltà.
MAFRICA
: (P.C.I.)
- In effetti, il problema della
programmazione è tornato in discussione in questo Consiglio. Noi,
come forza di opposizione, pensiamo almeno di avere un merito che è
quello di continuare ad insistere su alcuni temi, quali ad esempio
il decentramento e la programmazione, fino a far aumentare la
coscienza della loro importanza.
Per il decentramento credo che la Giunta, prima o poi, si
troverà di fronte alla necessità di dare risposte non solo ad una
forza di opposizione, ma ad uno schieramento di forze più ampio,
che tocca le stesse forze della Giunta.
Un discorso analogo si può fare per la programmazione; non è più
solo una forza di opposizione a chiedere queste cose, abbiamo letto
dichiarazioni fatte, per esempio, anche da industriali con le quali
si afferma che un governo regionale che non segua alcun diritto di
programmazione non è adeguato alle necessità del momento. Quindi,
queste discussioni non sono inutili e, se possiamo condividere la
definizione di programmazione data dal Presidente della Giunta, non
crediamo però che la Giunta sia coerente con quanto dice, cioè, non
crediamo voglia quantificare le risorse per poi intervenire sulla
realtà.
Come forza di opposizione abbiamo fatto recentemente un piccolo
sforzo di quantificazione delle risorse e abbiamo fissato sulla
carta alcune idee per l'utilizzazione delle somme che ci verranno
nei prossimi anni.
Ci auguriamo che anche la Giunta faccia, in tempi brevi,
qualcosa di analogo, per poterci poi confrontare, perché se
l'attività della Giunta fosse stata adeguata alle necessità,
probabilmente si sarebbero ottenuti dei risultati migliori.
Per quella che è la realtà valdostana di oggi, non si vedono vie
di uscita più facili; nell'industria la crisi sta diffondendosi
sempre più rapidamente e sta aggravandosi. Nell'agricoltura, a
parte l'area assistita, il settore produttivo non riesce a prendere
quota, nel turismo ancora non si riescono a vedere segni di
equilibrio, per quel che riguarda i Servizi si potrebbero fare
moltissime considerazioni.
La Giunta regionale, per esempio nel campo della Sanità, ha
indubbiamente contribuito in questi anni alla costruzione di alcune
mura, però la maggioranza dei cittadini valdostani, quando è
gravemente ammalata o quando ha bisogno di diagnosi serie, non si
rivolge alle strutture politiche della nostra Regione.
Per la casa, nei centri principali è praticamente impossibile
trovare anche solo abitazioni in affitto; per i trasporti, la
ferrovia è antidiluviana, la grande viabilità in Valle è
pericolosa. Per la scuola, dopo alcune spinte al rinnovamento e
all'aggiornamento degli insegnanti degli anni passati, si è
ripiombati in una situazione di catalessi per cui gli insegnanti,
tendono anch'essi a trasformarsi in impiegati pubblici, a timbrare
il cartellino, punto e basta.
E' una fotografia della realtà presa a distanza, tanto per dare
un'idea di come stanno i fatti, ma non mi pare si sia in una
situazione in cui l'attività della Giunta, che da sette anni
ininterrottamente è al Governo, abbia dato segni tangibili di
miglioramento.
Siamo convinti che si possa fare di più ed è questo
l'intendimento che vogliamo portare in questo Consiglio.
