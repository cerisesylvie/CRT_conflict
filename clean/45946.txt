Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2519 del 25 maggio 2023 - Resoconto
OGGETTO N. 2519/XVI - Interpellanza: "Motivazione delle
scelte attuate con la revisione della struttura organizzativa
dell'Amministrazione regionale dal 1° giugno 2023".
Marguerettaz (Presidente) -
Punto n. 35 all'ordine del
giorno. Per la presentazione, ha chiesto la parola il collega
Aggravi.
Aggravi (LEGA VDA) -
Dall'esame della delibera di Giunta
regionale 481 dello scorso 8 maggio, abbiamo potuto prendere atto
di una serie di modifiche che riguardano la costruzione della
struttura organizzativa dell'Amministrazione regionale, quella che
viene appunto chiamata microstruttura, quindi quella di dettaglio
che sostanzialmente va al di là dell'assegnazione delle deleghe e
va a costruire l'insieme di Dipartimenti e di strutture
dell'Amministrazione regionale.
Quando nacque il Governo Lavevaz, si creò un Dipartimento
società ed enti partecipati, non devo ricordare quella che è oggi
un'ulteriore struttura complessa che riguarda il gruppo
Amministrazione regionale che è l'insieme delle società
partecipate, delle società a cui la Regione partecipa, gli Enti, le
Fondazioni, insomma, tutta quella che l'ex Assessore alle
partecipate Caveri chiamava costellazione, perché era quasi una
galassia se vogliamo dire, di realtà che, o direttamente o comunque
per via di finanziamento, facevano riferimento a quello che poi
viene chiamato appunto Gruppo amministrazione regionale, se
vogliamo il network, si direbbe nel mio mondo, dell'Amministrazione
regionale.
In quella sede si creò un Dipartimento, una struttura più
complicata rispetto a una semplice struttura di un Dipartimento,
che aveva - e lo sintetizzo sempre con le parole dell'ex
responsabile della delega - una funzione di guardiania da parte del
controllante, a me piace molto quest'affermazione perché mette
insieme la governante, che è qualcosa di un poco più raffinato come
definizione, ma anche proprio la parte quasi del domatore, se
vogliamo, nel senso che ogni tanto bisogna tenere un po' a bada le
proprie partecipate, perché scappano un po', è in qualche maniera
una funzione quasi pastorale, se vogliamo, e poi ci arriviamo alla
pastorale valdostana, che è la delibera di Giunta 1591/2022.
Ma a parte le battute che sono molto esemplificative rispetto a
quello di cui stiamo parlando, quel Dipartimento aveva notevoli
incombenze, notevoli responsabilità e anche un lavoro non da poco,
proprio perché la galassia delle partecipate è particolarmente
complicata.
Al suo interno ci sono tutta una serie di tematiche che non sono
soltanto legate agli indirizzi o comunque all'attività che fanno,
ci sono anche delle incombenze amministrative che sono state
sicuramente complicate, se vogliamo, dall'introduzione di quella
che viene chiamata Legge Madia, la cui complicazione ulteriore è
sicuramente quella tipica problematica italiana di non aver avuto
poi tutta una serie di regolamentazioni e anche di chiarificazioni
rispetto a determinate tematiche.
Però possiamo dire che quella legge, al netto di possibili
migliorie, arrivava anche da una stagione complessa che era quella
che voleva mettere un po' il freno al malcostume di quelle che
furono municipalizzate, dove sostanzialmente era avvenuto un po' di
tutto e di più.
Detto questo, in quella sede - anche dai banchi
dell'opposizione, e su questo gliene diedi atto - confermammo il
fatto che c'era la necessità, di fronte a un apparato di questo
tipo, di avere un Dipartimento che si occupasse sicuramente di fare
guardiania, di fare governante, ma anche di fare un'attività di
controllo, ma in senso positivo, dei risultati e soprattutto del
raggiungimento degli indirizzi che l'Amministrazione regionale dava
anno per anno, ma anche sulla programmazione e un Dipartimento che
in più di un'occasione... e tra l'altro con l'assessore Caveri, -
come succederà anche a lei Presidente, mi spiace ma io sono un po'
appassionato di questo tema e capiterà spesso di presentare
iniziative -, io e l'Assessore Caveri ci troviamo spesso a
interloquire su queste tematiche e una delle questioni che
giustamente veniva posta (questo un po' a tutti, però lui in
particolare) faceva riferimento al fatto che c'era la necessità di
avere maggiori risorse.
Detto questo, arriva il Governo Testolin e questo Dipartimento
sostanzialmente sparisce e quindi viene tutto riportato a una sorta
di ancien régime, che poi fa meglio dell'ancien régime, perché,
come le ho ricordato, lei si tiene anche la cassa oltre che le
partecipate, ed è giusto che il Presidente sia titolare delle
partecipate, però la governance e la guardiania forse sono un
mestiere un poco più complicato.
Il Dipartimento sparisce insieme alla presa delle finanze da
parte della Presidenza: è la riforma, se così si può chiamare, io
direi la controriforma - essendo appassionato di riforma
protestante - dell'Amministrazione regionale e ci troviamo appunto
un Dipartimento che sparisce e la riconduzione della gestione e dei
rapporti con le partecipate in una struttura annessa al
Dipartimento bilancio, finanze, patrimonio e società partecipate,
una struttura che si chiama Controllo delle società e degli enti
partecipati.
Quest'interpellanza chiede: "Quali siano le motivazioni che
hanno portato alla soppressione della struttura Dipartimento
società ed enti partecipati" - e mi spiace non aver potuto fare una
domanda ad personam e chiedere all'assessore Caveri perché invece
all'epoca si era dovuto creare il Dipartimento - "Quale sarà la
ricollocazione delle risorse oggi in forza presso la richiamata
struttura soppressa" e"Se a fronte di tale scelta il Governo
regionale intenda modificare i contenuti della DGR 1591/2022 e, in
caso positivo quali ne siano le parti interessate e con quali
scelte"; è quella che un po' ironicamente abbiamo chiamato
pastorale valdostana delle partecipate, ma sostanzialmente sono le
linee guida recanti la disciplina applicativa appunto della legge
20, quelle che sono, in poche parole, le linee guida generali che
vengono date alle società partecipate tra cui ci sono anche quelle
delle selezioni al personale.
Quarta domanda: "A fronte della nuova articolazione
dell'Amministrazione regionale, quale sarà la struttura che si
occuperà di proporre alla Giunta regionale le linee d'indirizzo per
le società e gli enti partecipati da inserire nel DEFR, Documento
di economia e finanza regionale?" Perché andando a leggere le
funzioni delle strutture organizzative, a me sembra che ci sia
persi uno che è quello relativo appunto alla proposizione delle
linee d'indirizzo alle società e agli enti partecipati, che è
sostanzialmente parte integrante del Documento di economia e
finanza regionale, diciamo il livello macro degli indirizzi che
vengono dati alle società partecipate.
Non una cosa di poco conto per chi crede nella programmazione e
soprattutto se poi a fronte di quelle linee programmatiche c'è
anche un ritorno che era stato costruito durante il periodo Caveri
nella gestione della guardiania.
Adesso capiremo quali saranno le novità o la controriforma del
periodo Testolin.
Presidente -
Per la risposta, la parola al presidente
Testolin.
Testolin (UV) -
Iniziamo con una battuta, a valle di
questa visione del collega Caveri, cercheremo di rispondere con la
dovuta attenzione a queste domande che sono evidentemente di tutto
interesse.
Per quanto riguarda la prima domanda, "Quali sono le motivazioni
che hanno portato alla soppressione della struttura dipartimento
società ed enti partecipati": con la modifica della macro
organizzazione, adottata con deliberazione della Giunta regionale
n. 189 del 6 marzo 2023, la competenza sulle partecipate, meglio
declinata alla lettera Q della citata deliberazione come
"coordinamento e governo delle partecipazioni regionali in società,
enti ed altri organismi partecipati", in raccordo con gli
Assessorati competenti per materia, è stata attribuita alla
Presidenza della Regione, in modifica rispetto alla deliberazione
del precedente Governo che con DGR 1076/2020 la attribuiva
all'Assessorato istruzione università, politiche giovanili, affari
europei e partecipate.
Successivamente all'adozione di tale atto, quando ci siamo
trovati a esaminare la situazione per la ridefinizione
dell'organizzazione interna, la cosiddetta micro organizzazione,
così come l'ha ben definita anche il collega, la Presidenza della
Regione si è presentata con due Dipartimenti in più rispetto a
quanto previsto dalla DGR 1076: il Dipartimento bilancio, finanze e
patrimonio e il Dipartimento società ed enti partecipati.
In particolare il Dipartimento società ed enti partecipati era
composto da due strutture organizzative, di cui un coordinatore e
una struttura organizzativa, adesso sotto ordinata, denominata
Controllo delle società e degli enti partecipati.
La scelta è stata di ridurre i Dipartimenti esistenti accorpando
i due Dipartimenti citati in un unico Dipartimento, denominato:
bilancio, finanze, patrimonio e società partecipate e confermare la
struttura a controllo delle società e degli enti partecipati, sotto
ordinata al nuovo Dipartimento, come evidenziato nelle premesse
della delibera 481/2023.
Dal punto di vista operativo, ricordo che il Dipartimento
società ed enti partecipati è stato creato dalla Giunta precedente
per rafforzare il presidio della governance e molte attività che
sono state positivamente impostate e portate avanti dal collega
Caveri.
Per questo motivo, nel decidere l'accorpamento dei due
Dipartimenti, l'indicazione ai fini della formulazione delle micro
organizzazioni, è stata di prestare la dovuta attenzione affinché
si continui sul percorso di rafforzamento della governance e delle
società partecipate già precedentemente intrapreso.
Le competenze del Dipartimento società ed enti partecipati e
della struttura sono quindi state snellite nella nomenclatura e
rimodulate nella loro ripartizione tra il coordinatore del nuovo
Dipartimento bilancio, finanze, patrimonio e società partecipate e
la struttura Controllo società ed enti partecipati.
In capo al coordinatore sono state attribuite le competenze più
di tipo strategico, mentre alla struttura a esso sotto ordinata le
competenze più operative, pertanto spetterà al coordinatore del
Dipartimento bilancio, finanze, patrimonio e società partecipate,
in collaborazione con il Presidente della Regione, la formulazione
delle linee d'indirizzo per la società e per gli enti partecipati
da inserire nel Documento di economia e finanza regionale, quindi
anticipiamo già, se vogliamo, la risposta al punto 4, "Quale sarà
la ricollocazione delle risorse oggi in forma presso la già
richiamata struttura sottoposta": tutte le risorse in termini di
personale dipendente a oggi in forza al Dipartimento soppresso
saranno ricollocate nella nuova struttura Controllo delle società e
degli enti partecipati. Per quanto riguarda la dirigenza della
struttura, l'incarico di reggenza sulla struttura cesserà con
l'entrata in vigore della nuova organizzazione al primo giugno 2023
e il posto sarà assegnato eventualmente a un dirigente del comparto
che ne avesse manifestato l'interesse.
"Se a fronte di tale scelta il Governo regionale intenda
modificare i contenuti della DGR 1591/2022 e in caso positivo quali
ne siano le parti interessate e con quali scelte": la citata DGR
1591 contiene le linee guida recanti la disciplina applicativa
della legge regionale 20, "Disposizioni in materia di rafforzamento
dei principi di trasparenza, contenimento dei costi e
razionalizzazione della spesa della gestione delle società
partecipate della Regione" e non vi è al momento intenzione
specifica né motivo di modificare tale deliberazione in conseguenza
della modifica organizzativa introdotta con la DGR 481. Se vi
saranno delle cose da modificare, saranno verifiche di situazioni
che vadano a essere modificate non ad altre motivazioni.
"A fronte della nuova articolazione dell'Amministrazione
regionale, quale sarà la struttura che si occuperà di proporre alla
Giunta regionale le linee d'indirizzo per le società e per gli enti
partecipati da inserire nella documentazione di economia e finanza
del DEFR": come già anticipato nella precedente risposta, spetterà
al coordinatore del Dipartimento bilancio, finanze, patrimonio e
società partecipate, in collaborazione con la Presidenza della
Regione la formulazione delle linee d'indirizzo per le società e
per gli enti partecipati da inserirsi nel Documento di economia e
finanza che saranno proposte al Governo regionale all'approvazione
da parte di questo Consiglio.
Quindi direi che queste sono le risposte per definire come nulla
è cambiato rispetto a prima se non nell'organizzazione più
generale.
Presidente -
Per la replica, la parola al collega
Aggravi.
Aggravi (LEGA VDA) -
Quindi in sintesi se
nell'insediamento io ho fatto un po' un parallelismo tra lei e il
Re Sole, da oggi in avanti dovrò fare un parallelismo tra il dottor
Bieller e Jean-Baptiste Colbert, quindi direi sinceramente che
siamo oltre l'ancien régime, io ho ascoltato in particolare la
risposta alla prima domanda e mi sembrava che non ci fosse tanto la
volontà di rispondere... o meglio, guardi, le dico la verità, io
sono molto stupito di questa scelta, e lo dico anche in termini di
peso che grava sulle sue spalle, perché c'è una cosa che si sta
notando in questi Consigli, che l'ordine del giorno del Consiglio
si sta allungando sulla Presidenza anche e soprattutto per queste
scelte, e lo dico perché, ripeto, la galassia delle partecipate -
non lo devo dire a chi è qui da prima di me - è estremamente
complicata, estremamente complessa ed estremamente gravosa, e se
già il collega Caveri con un Dipartimento - cosa che non si era
fatta fino adesso - comunque ha avuto il suo peso e il suo carico,
lei che in più assomma anche quella che io volgarmente chiamo
cassa, mi chiedo oggettivamente se non sia un po' troppo, ma questa
è un'opinione tutta mia.
Penso e spero che ci sia anche l'occasione di poter proseguire
questa sorta di analisi anche nell'ambito della riorganizzazione
dell'Amministrazione regionale, seppur ho capito dalla prima
audizione avuta con i consulenti della Bocconi che si guardi al
"Nice to have", quindi al futuro, e spero che sul futuro qualche
ragionamento si possa fare.
Perché questo? Perché un accentramento di questo tipo che
assomma, ripeto, un peso enorme, non la titolarità, ma il peso
proprio della gestione, perché il titolare effettivo, vero di tutta
l'Amministrazione è il Presidente, e così è giusto che sia, ma
pensare che un Dipartimento che ha fatto un buon lavoro, e ne rendo
conto e gliel'ho sempre anche detto all'assessore Caveri sotto
questo aspetto, e quella delibera può piacere o no però è stato un
tentativo, forse il primo vero, di mettere una sorta di ordine
nelle linee guida generali che prima si perdevano, io temo che
questa scelta di tornare indietro, forse ancora più indietro della
situazione precedente, non sia corretta e ovviamente non mi trova
favorevole, ma penso che già in insediamento questo lei l'abbia
capito.
Detto questo, ripeto, mi spiace perché uno degli elementi di
novità che avevano portato la microstruttura e la macrostruttura
del Governo precedente era questa; lei oggi mi dice: "No, ma tutto
verrà fatto in continuità"; sì sì, per carità, io posso anche
pensarlo - e in qualche modo tra gentiluomini fidarmi di questo -
ma il problema è che il peso del lavoro che c'è sulle sue spalle,
sulle spalle degli uffici e sulle spalle del coordinatore alle
finanze, oggettivamente mi sembra davvero degno della Francia dei
tempi ante rivoluzione.
