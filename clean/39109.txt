Classificazione
TRASPORTI E VIABILITÀ
Viabilità
Strade di interesse regionale



Oggetto del Consiglio n. 2433 del 8 novembre 2016 - Resoconto
OGGETTO N. 2433/XIV - Interrogazione: "Interventi di
sollecito nei confronti dell'ANAS per una rapida ripresa dei lavori
della variante sulla strada statale 27 tra i comuni di Etroubles e
Saint-Oyen".
Rosset (Presidente) -
Punto n. 8 dell'ordine del giorno.
Ha chiesto la parola l'Assessore Baccega, ne ha facoltà.
Baccega (SA) -
In risposta all'interrogazione sulla
strada statale n. 27, già nel mese di febbraio il Consigliere aveva
presentato un'interpellanza in questo senso e già avevo risposto
che la Regione non ha competenza su quel tratto di strada, in
particolare su quel cantiere che è stato appaltato direttamente
dall'ANAS. Vero è che abbiamo ottimi rapporti di collaborazione con
l'ANAS, ma non possiamo certo gestire problematiche riguardanti
appalti che vedono rapportarsi, da una parte, la ditta esecutrice
e, dall'altra, l'ANAS come stazione appaltante e diventa anche
complicato e difficile interferire in situazioni gestionali che
sono di assoluta responsabilità loro. In ogni caso, proprio per
questa stretta collaborazione, durante i numerosi incontri che
abbiamo mensilmente con l'ANAS, ci permettiamo di evidenziare anche
con una certa insistenza le nostre preoccupazioni rispetto alla
situazione riguardante il cantiere della variante di Etroubles e di
chiedere aggiornamenti sulla situazione.
Come aggiornamento quest'oggi quindi possiamo comunicare che nei
giorni scorsi l'ANAS ci ha fatto sapere che l'associazione
temporanea di imprese esecutrice dei lavori ha richiesto,
nell'ambito di procedura di concordato preventivo, la sospensione
del contratto di appalto per un periodo di 60 giorni, com'è
previsto dalle norme sulla legge fallimentare. Inoltre, ANAS ci
comunica che l'udienza per il concordato preventivo è fissata per
il 17 novembre, data dalla quale partono i 60 giorni. Rimaniamo
quindi in attesa di vedere quali saranno gli sviluppi della
procedura fallimentare, tenendo sempre viva l'attenzione sia per
gli importanti riflessi occupazionali, sia per quelli ambientali
che questo importante cantiere va a determinare nella vallata.
Presidente -
Ha chiesto la parola il collega Bertin, ne
ha facoltà.
Bertin (ALPE) -
È ovvio che l'Amministrazione regionale
non gestisce direttamente questo cantiere, lo sappiamo e lo
sapevamo, non è questo il problema: la questione è che le
conseguenze di questa mancata fine dei lavori ricadono invece tutte
sul nostro territorio e la Regione ha il diritto-dovere di
interferire, di sollecitare e di tenere sotto pressione l'ANAS e
chiunque altro si occupi di questo tratto di strada. È un'opera
realizzata per l'80 percento, adesso i lavori sono fermi, il
cantiere è fermo già da tempo, ci sono già atti vandalici, le
strutture stanno deperendo in modo rapido, qui si rischia di aver
speso una somma considerevole... Sono lavori ormai portati avanti
al 78 percento, si stanno deteriorando e chissà quando
riprenderanno, con un danno per la viabilità della nostra regione e
non si tratta soltanto di problemi di sicurezza riguardanti quel
pezzo di strada, ma sono problemi riguardanti in generale la nostra
regione e che vanno tenuti molto bene in considerazione.
La Regione, a mio avviso, ha tutti i diritti di interferire con
questa vicenda perché deve chiudersi. Il rischio che quest'opera
non finisca è oggettivo, anche per questi nuovi fatti del
tribunale, bisogna in qualche modo sbloccare la situazione,
altrimenti quest'opera rimarrà incompiuta con tutti i danni che ne
conseguiranno. Non è una responsabilità nostra diretta, lo
sappiamo, ma dobbiamo in tutti i modi tenere alta l'attenzione su
questa cosa, sollecitare e in qualche modo far sì che quest'opera,
che doveva concludersi nella primavera scorsa, finisca, perché
altrimenti qua nascono una serie di problemi gravi, oltre ad uno
spreco di denaro pubblico estremamente significativo.
L'Amministrazione regionale deve fare tutto il possibile, e
anche oltre, per sbloccare questa situazione e far sì che questi
lavori si concludano.
Presidente -
Sono pervenuti il testo approvato e le
disposizioni relative all'approvazione del bilancio, quindi
chiederei la gentilezza di fare le fotocopie e poi saranno
immediatamente distribuiti a tutti i Consiglieri.
