Classificazione
CASA DA GIOCO



Oggetto del Consiglio n. 1306 del 11 maggio 2005 - Resoconto
OGGETTO N. 1306/XII - Concessione di particolari provvidenze ad
alcune figure aziendali della Casa da gioco di Saint-Vincent.
(Interpellanza)
Interpellanza
Premesso che il capitale azionario della Casinò de la Vallée
s.p.a., società preposta alla gestione della Casa da gioco di
Saint-Vincent, è posseduto nella quasi totalità (99%) dalla
Regione;
Preso atto degli emolumenti riconosciuti agli amministratori,
ai dirigenti e ai funzionari della Casinò de la Vallée s.p.a., di
cui un prospetto riassuntivo è stato recentemente trasmesso al
gruppo interpellante a seguito di sua specifica richiesta;
Atteso che ad alcune figure aziendali sono riconosciuti
fringe benefits di diversa natura, la cui entità sembra assommare a
cifre considerevoli;
ciò premesso, i sottoscritti Consiglieri regionali
Interpellano
il Presidente della Regione o l'Assessore delegato per
sapere:
1) quali sono le figure aziendali che godono attualmente di
fringe benefits e quali sono le tipologie rispettivamente
accordate;
2) se le concessioni di tali provvidenze sono strettamente
correlate all'esercizio delle singole funzioni aziendali oppure se
vi sono altre motivazioni che le giustificano;
3) se i diversi fringe benefits sono stati riconosciuti e/o
confermati dagli organi societari e se sono stati regolarmente
contabilizzati ai fini fiscali, costituendo a tutti gli effetti
"redditi da lavoro dipendente";
4) se l'azionista di riferimento intende procedere a un
ridimensionamento di tale politica dei benefici.
F.to: Tibaldi - Lattanzi - Frassy
Presidente - La parola al Consigliere Tibaldi.
Tibaldi (CdL) - Una breve illustrazione di questa interpellanza,
che si riferisce alla situazione del "management" aziendale della
casa da gioco. Con una specifica richiesta abbiamo preso conoscenza
degli emolumenti che vengono riconosciuti ai vari componenti del
Consiglio di amministrazione, ai dirigenti e ai funzionari della
casa da gioco. Abbiamo constatato che l'elenco dei dirigenti e dei
funzionari è alquanto nutrito e abbiamo altresì constatato come
siano ben nutriti da un punto di vista economico tutti quanti, dal
momento che le remunerazioni sono gratificanti.
Vorremmo approfondire, con l'iniziativa, quali sono i "fringe
benefits" che vengono riconosciuti ad alcune figure aziendali e di
cui più volte si è parlato in commissione, poiché ci sono benefici
di diversa natura che vengono riconosciuti a dirigenti superiori,
che incidono notevolmente sulle singole posizioni economiche. È
intercorso un carteggio con l'Assessore che in parte ci era già
stato consegnato al momento del suo insediamento; come membro della
IV Commissione ne ho avuto copia, come Consigliere regionale ho
fatto richiesta di ulteriore documentazione scambiata fra
l'Assessore e i responsabili della casa da gioco, ma vorremmo, con
l'interpellanza, fare luce su alcuni aspetti più significativi
della materia. Visto che l'elenco di dirigenti e funzionari è
numeroso, vorremmo capire quali figure aziendali beneficiano di
questi riconoscimenti e quali sono le tipologie accordate ai
singoli.
Anche la seconda domanda si focalizza su questo argomento e
chiede se le concessioni di tali provvidenze siano strettamente
correlate all'esercizio delle singole funzioni aziendali oppure se
vi siano altre motivazioni che le giustificano; se i diversi
"fringe benefits" siano stati riconosciuti e/o confermati dagli
organi societari e se siano stati regolarmente contabilizzati ai
fini fiscali, costituendo a tutti gli effetti "redditi da lavoro
dipendente"; se l'azionista di riferimento - quindi l'Assessore, e
questa è la domanda più prettamente politica - intenda procedere a
un ridimensionamento di tale politica dei benefici che abbiamo
visto non solo in passato, ma anche nel presente, è particolarmente
munifica ed estesa.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Credo che sia utile mettere a disposizione
da parte mia delle evidenze che sono state trasmesse dalla "Casinò
S.p.a." per meglio rappresentare la situazione.
Sulla prima domanda, direi che c'è un'ampia indicazione di
figure aziendali che beneficiano di "benefits". Abbiamo la
Direzione del "Marketing e relazioni esterne", che ha l'auto ad uso
promiscuo, il cellulare, telepass e tessera autostradale ad uso
promiscuo; la Direzione "Servizi e affari generali e legali", che
ha il pernottamento, pasti, cellulare, telepass e tessera
autostradale ad uso promiscuo ed auto ad uso promiscuo; il
Direttore del personale ha pernottamento, pasti, cellulare,
telepass ed auto ad uso promiscuo; il Responsabile "Ufficio
amministrazione e contabilità" ha cellulare e telepass; il
Capoufficio lavori... cellulare e telepass; poi abbiamo via via dei
"benefits" che sono riconosciuti ad altre figure aziendali, e sono
"benefits" quali: pasti e cellulare.
Per quanto riguarda la seconda domanda, la concessione di tali
"benefits" ha - come detto - un utilizzo promiscuo, sono di
competenza di vari soggetti, sia per attività relative all'attività
lavorativa, sia per usi personali. Quanto alle motivazioni dei
"benefits", è da considerarsi una retribuzione in natura, come è
stato detto; vengono riconosciute prevalentemente per esigenze
legate all'espletamento delle funzioni ricoperte, quali la
necessità di risiedere nel Comune dove la prestazione di lavoro
deve essere resa.
Rispetto alla terza e alla quarta domanda, anteporrei la
risposta alla quarta domanda; ormai nel lontano giugno 2004, è
emerso che l'assemblea ha dato indicazione al Consiglio di
amministrazione di rivedere totalmente la politica dei "benefits"
nei confronti dei dipendenti della casa da gioco, "benefits" che
hanno anche delle ragioni organizzative, ma che sono sempre delle
cose discutibili e che molte volte creano disturbo alla gestione
del personale. Come vediamo, questo disturbo è anche di tipo
economico, perché dalla terza domanda emerge che l'erogazione di
questi "benefits" è stata fatta in modo non lineare, tanto che nei
bilanci di Gestione straordinaria e di "Casinò S.p.a." del 2004
emergeranno importanti fondi per coprire delle sanzioni di tipo
fiscale e previdenziale, per pagare una gestione scorretta sotto
questo punto di vista.
Gli organi societari, in attesa di traguardare l'obiettivo della
ridefinizione dei "benefits" esistenti e della gestione dei profili
fiscali e contributivi ad essi collegati, sta riesaminando il
problema e ha disposto quanto segue. In merito ai cellulari: ritiro
nel caso non sussistano le motivazioni organizzative che avevano
determinato la decisione aziendale della messa a disposizione per
ragioni di reperibilità e richiamo ad un utilizzo solo per motivi
di servizi per coloro ai quali ne è stato mantenuto l'uso. Abiti:
il costo sostenuto dall'azienda per l'acquisto di un abito,
costituendo reddito di lavoro dipendente, sarà assoggettato in
busta paga ai fini fiscali e contributivi per legge previsti.
Tessera autostradale o telepass: utilizzo per chi ne è in possesso
solo per il transito dal luogo di residenza a Saint-Vincent e
ritorno con assoggettamento dell'importo in busta paga ai fini
fiscali e contributivi per legge previsti. Pasti ad assistente di
direzione giochi: concessione di un importo non superiore a 50 euro
a pasto, assoggettabile in busta paga ai fini fiscali e
contributivi per legge previsti esclusivamente nei casi non sia
funzionante la mensa aziendale. Pernottamenti e pasti ad alcuni
dirigenti e quadri: sospensione di pagamenti in attesa di
definizione.
Per il futuro è volontà del Consiglio di amministrazione di
disciplinare in modo formale l'eventuale concessione di "benefits"
non più con erogazione in natura, ma riconoscendo un controvalore
in busta paga, nel rispetto delle norme fiscali e contributive.
Nella precisione si dice "formale", perché parte di questi
"benefits" erano stati riconosciuti verbalmente e mai all'interno
di deliberazioni del Consiglio di amministrazione. Con l'occasione
si sottolinea che per addivenire alla fotografia in essere dei
"benefits", si sta svolgendo una laboriosa e complessa attività di
ricostruzione, sia sul versante contabile, sia sul versante della
legittimità delle stesse erogazioni, sia ancora sul versante
contributivo e fiscale, in quanto le fonti dei "benefits" esistenti
trovano fondamento per il passato prevalentemente in autorizzazioni
non scritte e come tali poco trasparenti.
Per completezza di informazione si comunica altresì che il
progetto di bilancio al 31 dicembre 2004 approvato dal Consiglio di
amministrazione, ha stanziato una somma a fronte di eventuali oneri
contributivi e fiscali che potrebbero sorgere al termine della
ricognizione del trattamento amministrativo dei "benefits". Ricordo
infine che le discutibili - perlomeno sembrerebbe - comunicazioni
fatte dallo scrivente in data 8 ottobre 2003 erano rivolte anche a
una ricognizione di questo aspetto e gli amministratori di allora
avevano risposto che era tutto in ordine, ma ci sarà tempo di
approfondire questo argomento.
Presidente - La parola al Consigliere Tibaldi.
Tibaldi (CdL) - Credo che la ricognizione effettuata grazie
anche alla nostra interpellanza permetta di capire che stiamo
sorvolando una "giungla" di benefici alquanto discutibili - come
detto anche dall'Assessore - una materia governata in forma
esclusiva da parte di chi ha gestito la casa da gioco.
Confidiamo nel fatto che si dica "basta", non dico "basta in
senso assoluto", ma "basta nel senso dell'abuso", perché c'è stata
anzitutto una sua conferma della vastità di questi benefici
concessi senza neppure motivazioni precise od obiettivi aziendali.
L'Assessore ha ammesso episodi gravi che si sono verificati là
dentro. Ha ammesso che c'è stato un uso promiscuo di benefici non
solo per finalità aziendali, ma anche per finalità personali
(telefoni, abiti, telepass, pasti, viaggi, beni voluttuari:
vantaggi che sono stati utilizzati per fini diversi da quelli
aziendali). Le cronache sono abbastanza ricche di fatti che si sono
consumati a Saint-Vincent; a noi pare paradossale constatare che la
retribuzione annua lorda di certi dirigenti del Casinò sia di gran
lunga superiore a quella dei Consiglieri regionali e di Assessori
regionali, e sapere che per offrire il caffè al Grand Hôtel Billia
a qualche amico, essi lo addebitano sul conto aziendale, che per
portare fuori a cena qualche amico o amica, essi riversano il conto
sull'azienda, e così via dicendo!
Credo, e mi rivolgo in primis all'Assessore Marguerettaz e anche
ai colleghi del Consiglio, che sia venuto il momento di mettere un
punto fermo a tale situazione disdicevole: da un lato abbiamo
risultati aziendali scaduti e dall'altra ai manager sono
riconosciute laute retribuzioni, ricchi privilegi e liquidazioni
eccellenti.
Per citare un fatto noto, le cifre che sono state spese per
pagare il pernottamento di un dirigente presso il Grand Hôtel
Billia su durata annua avrebbero coperto ampiamente l'acquisizione
di un alloggio a Saint-Vincent per lo stesso dirigente o per altri
dirigenti... invece, sono state scialacquate in questa maniera
vergognosa! Altrettanto preoccupante è il fatto che i "benefits"
siano stati prima riconosciuti verbalmente, tanto "paga Pantalone",
perché ha pagato e sta pagando "Pantalone", ovvero 120 mila
persone, e non sono stati accordati da un Consiglio di
amministrazione, o prima da un Commissario o ancora da un Comitato
di gestione. Peraltro ci consola sapere che in futuro ci sarà
l'intenzione di tradurre questa politica degli eccessi in rigore
nell'utilizzo degli strumenti aziendali. Altrettanto preoccupante è
sapere che queste erogazioni non sono state contabilizzate ai fini
fiscali e previdenziali, quindi sono elargizioni inesistenti nei
rispettivi documenti fiscali e contabili.
Ci dispiace apprendere che questa cattiva gestione ci costerà
delle sanzioni, perché così ha detto l'Assessore. Penso che la
risposta dell'Assessore non debba esaurirsi nelle dichiarazioni
rese oggi, qui, ma debba trasformarsi in volontà che vada nella
direzione di porre dei freni. Più volte abbiamo detto che la
gestione del casinò è fuori controllo: questa è una dimostrazione
chiara che non c'è stato alcun controllo in passato; auspichiamo a
questo punto che il controllo ci sia per il futuro! Le chiedo
cortesemente di fornirmi una copia di quanto ha letto oggi in
aula.
Presidente - Su questo punto concludiamo i lavori della seduta
antimeridiana, lavori che riprenderanno alle 15,30 con la
trattazione del punto 25, come concordato dalla Conferenza dei
Capigruppo.
La seduta è tolta.
---
La seduta termina alle ore 13,02.
