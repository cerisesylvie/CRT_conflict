Classificazione
ASSETTO DEL TERRITORIO


Resoconto integrale del dibattito dell'aula
Oggetto del Consiglio n. 1897 del 21 marzo 2001 - Resoconto
OGGETTO N. 1897/XI Eventuale predisposizione di un intervento
legislativo per la delocalizzazione di immobili situati in zone a
rischio di alluvione. (Interrogazione)
Interrogazione Osservato che a seguito dei gravi eventi
alluvionali dell’ottobre 2000 si è evidenziata, in
diverse località, l’esigenza di procedere alla
delocalizzazione di edifici ad uso civile o di fabbricati a
destinazione artigianale, industriale o commerciale;
Rilevato che senza la predisposizione di idonee misure
normative, intese a favorire tale delocalizzazione, appare
difficile per le Comunità locali e per i cittadini interessati
affrontare e risolvere il problema;
i sottoscritti Consiglieri regionali
Interrogano
l’assessore competente per sapere:
- se l’Amministrazione ha previsto, avvalendosi
delle risorse professionali interne ed eventualmente esterne, di
predisporre un disegno di legge per favorire la delocalizzazione
degli immobili nelle zone a rischio, stabilendo criteri, modalità e
finanziamenti.
F.to: Curtaz - Squarzino Secondina
PrésidentLa parole à l’Assesseur au
territoire, à l’environnement et aux ouvrages
publics, Vallet.
Vallet (UV)
Gli eventi alluvionali
d’ottobre, oltre ai numerosi danni materiali, hanno
anche determinato l’esigenza di prevedere la
delocalizzazione di fabbricati abitativi e per attività produttive
che sono risultati siti in aree a rischio.
Ho già avuto modo di dire in altre occasioni che comunque questa
manovra richiede una ridefinizione delle situazioni di rischio
poiché due sono in alternativa i possibili modi di agire:
allontanare i fabbricati oppure diminuire con opere opportune i
fattori di rischio.
Per esaminare la problematica abbiamo costituito un gruppo di
lavoro composto da funzionari dell’Assessorato del
territorio e dai sindaci rappresentanti del CELVA, si tratta dei
sindaci dei cinque comuni maggiormente colpiti, coordinati dal
sottoscritto, che dopo una prima analisi ha suggerito di operare in
due fasi distinte e con scadenze temporali diverse. In prima
battuta risolvere in brevissimo tempo le esigenze di coloro che
hanno avuto l’abitazione principale distrutta o
gravemente danneggiata e per i quali si rende necessario
individuare una nuova localizzazione delle rispettive abitazioni e
successivamente definire con tempi più lunghi e meditati in via
generale le procedure di delocalizzazione dalle aree a maggior
rischio valutandone anche oneri e incentivi.
Per quanto riguarda il primo aspetto, i Sindaci dei Comuni di
Nus, Pollein, Cogne, Gressoney-Saint-Jean e Fénis hanno
quantificato in poche unità il numero dei nuclei familiari che
hanno manifestato questa esigenza, lo stesso dicasi per i
fabbricati artigianali non più ripristinabili nelle aree colpite;
parliamo di fabbricati che o sono stati distrutti o sono stati
gravemente danneggiati e non possono essere ricostruiti nello
stesso sito.
Il problema immediato pare perciò facilmente risolvibile con una
legge che consenta di rilocalizzare i fabbricati anche in deroga
alle normali procedure urbanistiche. Data la limitatezza dei casi
non dovrebbero esserci particolari problemi.
Tale disegno di legge è stato già predisposto e verrà proposto
all’approvazione della Giunta regionale nella seduta
di lunedì prossimo.
In sintesi, si tratta di norme volte ad accelerare le procedure
per l’approvazione delle varianti al piano
regolatore comunale, laddove si rendessero necessarie, finalizzate
queste a rilocalizzare gli edifici distrutti o gravemente
danneggiati, esclusivamente quelli distrutti o danneggiati nel
corso degli eventi dell’ottobre 2000.
Per tali casi si stabiliscono oltre alle modalità con le quali,
una volta individuate le aree, possono essere apportate le
eventuali varianti urbanistiche necessarie a rendere edificabili le
stesse ove queste già non lo siano anche i tempi e le
caratteristiche di realizzazione delle nuove abitazioni. Gli
interessati possono usufruire delle misure economiche di aiuto
previste dalla legge n. 265/2000 che prevede il 100 percento di
indennizzo con i tetti fissati dalle norme per
l’edilizia residenziale pubblica integrate se del
caso dalle misure previste nella nostra legge finanziaria per il
2001. Mi riferisco, in modo particolare, al mutuo per la prima
casa.
Per la seconda fase, invece, il problema è sicuramente molto più
complesso. Ho già avuto modo di dire che la questione principale
riguarda la perimetrazione delle aree inedificabili ai sensi della
legge n. 11/98. Solo dopo la definizione delle aree a rischio
idrogeologico da parte dei Comuni, ai sensi della legge n. 11/98,
potrà essere quantificato il numero delle strutture o abitazioni
localizzate in aree a rischio molto elevato per le quali esaminare
la possibilità di delocalizzare definendo contestualmente con una
legge regionale modalità ed eventuali benefici finanziari.
È del tutto evidente che del problema dovranno farsi carico
principalmente i Comuni che nella fase di revisione e adeguamento
del loro piano regolatore generale dovranno prendere in
considerazione la questione andando ad individuare, anche magari in
maniera sovracomunale, le aree necessarie da destinare
all'eventuale delocalizzazione.
Président
La parole au Conseiller Curtaz.
Curtaz (PVA-cU)
Prendo atto con moderata soddisfazione
della risposta data alla nostra interrogazione da parte
dell’Assessore Vallet, peraltro riconosco che la
risposta è stata particolareggiata e adeguata al tenore della
questione che avevamo posto.
Intanto prendo atto che per quanto riguarda i casi urgenti
l’Assessore ci ha garantito che già in occasione
della seduta della Giunta di lunedì prossimo verrà approvato un
disegno di legge che immagino verrà celermente portato
all’attenzione di questo Consiglio e sul merito del
disegno di legge ci riserviamo di fare le osservazioni più
opportune non appena ne conosceremo il contenuto.
L’Assessore ha poi chiarito, secondo me in
maniera sufficiente, la procedura dei due tempi, cioè di una prima
procedura che verrà affrontata con il disegno di legge per i casi
più urgenti e invece della necessità di un ulteriore processo a
tempi più lunghi e meditati per quanto riguarda l'individuazione
delle aree a rischio molto elevato, ovvero della necessità che gli
enti locali o singolarmente o attraverso accordi intercomunali
individuino queste aree a rischio e prevedano laddove è necessario
gli strumenti della delocalizzazione.
Tutto bene, quindi? Direi in linea di massima sì. Quello che mi
lascia un po' perplesso è che io avverto, forse è solo una
sensazione nostra, è che stenta a manifestarsi su questo punto un
cambio di mentalità. Stenta dappertutto: stenta in questa sede,
stenta nelle amministrazioni locali, forse stenta anche
nell'opinione pubblica e nelle persone che sono più interessate a
questo processo. Io invece sono persuaso che la delocalizzazione
sia la soluzione migliore in molti casi.
È la soluzione migliore intanto perché è la più sicura, su
questo mi sembra che non ci possano essere dubbi perché se
riusciamo a trasferire edifici ad uso civile o ad uso commerciale
in senso lato in zone non a rischio, la sicurezza evidentemente
aumenta, ma a me sembra sia anche la soluzione più economica e
questo è un dato che viene poco valorizzato.
Possiamo osservare che costa infinitamente di più costruire
opere di protezione a qualche casa, spesso a una casa o a un
edificio, piuttosto che costruire un altro edificio in zona sicura.
A me sembra che anche un discorso di confronto economico fra quello
che si fa e quello che si farebbe con la delocalizzazione sarebbe
interessante e ne emergerebbe che la delocalizzazione, oltre ad
essere più sicura, è anche molto più economica per
l’ente pubblico.
