Classificazione
CONSIGLIO REGIONALE
Attività consiliare d'aula



Oggetto del Consiglio n. 3013 del 8 novembre 2017 - Resoconto
OGGETTO N. 3013/XIV - Ordine dei lavori. Rinvio oggetti. Non
iscrizione all'ordine del giorno di una risoluzione.
Rosset (Presidente) -
Con 27 presenti, possiamo
riprendere i lavori e iniziare con il punto n. 38 all'ordine del
giorno. Ha chiesto la parola il consigliere Chatrian, ne ha
facoltà.
Chatrian (ALPE) -
A nome dei colleghi dei gruppi di
opposizione, chiediamo il rinvio dei punti n. 38, 39 e 40 e, prima
di discutere il punto n. 41, chiederemmo al Presidente del
Consiglio se è possibile iscrivere all'ordine del giorno la
risoluzione che abbiamo presentato.
Presidente -
Distribuiamo la risoluzione.
Il personale dell'aula consegna ai presenti il testo della
risoluzione annunciata dal consigliere Chatrian.
La risoluzione è stata consegnata. Ha chiesto la parola
l'assessore Perron, ne ha facoltà.
Perron (UV) -
Se cortesemente vuole accordare una
sospensione dei lavori, per una riunione di maggioranza.
Presidente -
Sospensione concessa.
La seduta è sospesa alle ore 15:42 e riprende alle ore
15:54
.
Rosset (Presidente) -
Possiamo riprendere i lavori. C'è
la presentazione di una risoluzione che richiede di essere iscritta
all'ordine del giorno. Ci sono richieste di intervento
sull'iscrizione della risoluzione?
Non ci sono interventi, metto in votazione l'iscrizione.
Dichiaro aperta la votazione.
Esito della votazione:
Presenti: 32
Votanti           
: 32
Favorevoli: 13
Contrari: 19
Il Consiglio non approva.
Ha chiesto la parola il consigliere Chatrian, ne ha facoltà.
Chatrian (ALPE) -
Presidente Rosset, sinceramente avremmo
gradito da parte vostra almeno una comunicazione, nel momento in
cui vi abbiamo chiesto una cortesia istituzionale e abbiamo
richiesto, ritirando tre mozioni che erano state presentate, di
iscrivere all'ordine del giorno la risoluzione che abbiamo...
Lei ride, ma non c'è tanto da ridere, sinceramente!
Presidente -
Lei non guardi le mie espressioni, perché
non sto ridendo per lei.
Chatrian (ALPE) -
Avremmo gradito da parte vostra, che
qualcuno della maggioranza spiegasse le motivazioni per le quali
questa risoluzione non viene iscritta. Dal punto di vista
istituzionale riteniamo gravissimo, anche a seguito dei fatti di
cronaca, il fatto di non poter discutere all'interno di questo
Consiglio un atto che abbiamo presentato.
Noi chiediamo di rinviare i punti n. 42, 43, 44, 45 e, al
termine della discussione del punto n. 41, dieci minuti dopo,
faremo una conferenza stampa, a seguito della non iscrizione del
punto all'ordine del giorno. Spiegheremo a tutti i valdostani la
nuova strada, il nuovo percorso di questa nuova maggioranza che
impedisce la possibilità di affrontare nel merito una risoluzione
presentata da tredici consiglieri.
Presidente -
Ha chiesto la parola l'assessore
Marguerettaz, ne ha facoltà.
Marguerettaz (UV) -
Quando ci si appresta a proporre
delle risoluzioni, ovviamente si fa sempre riferimento al nostro
regolamento e alle regole che questo Consiglio si dà. Per cui le
varie risoluzioni possono essere discusse dopo aver chiesto una
sospensione per una riunione della Conferenza dei Capigruppo, ma
questo non è stato fatto. Rilevo, peraltro - collega Chatrian, lo
dico in modo molto pacato - che voi sovvertite le regole, perché
con una risoluzione voi sostanzialmente proponete una mozione di
sfiducia. La mozione di sfiducia, caro Chatrian, è perfettamente
disciplinata dal nostro ordinamento: prendete le firme, la
proponete e fate tutta una serie di attività. Quindi voi con questa
risoluzione in qualche modo dribblate le regole che si è dato
questo Consiglio, non io. In conferenza stampa dite anche
questo.
Sui contenuti abbiamo già avuto modo di discutere
l'interrogazione a risposta immediata - tant'è che la richiamate -
e abbiamo avuto modo di dire, come è già stato detto sui giornali,
che introdurre in un Consiglio regionale questioni che attengono
alla vita privata e alla sfera più intima delle persone, non è una
buona regola! Quindi, da questo punto di vista, insistere - con
tutta la pacatezza - non vi fa fare una bella figura. Andare a
speculare sulle vicende personali delle persone, vi porta su una
cattiva strada.
Presidente -
Possiamo procedere con il punto n. 41
all'ordine del giorno? No, ha chiesto la parola il consigliere
Restano: per quale motivo chiede di parlare?
Restano (AC-SA-PNV) -
Per rispondere a quanto ha detto il
collega Marguerettaz.
Presidente -
Non è fattibile. Non c'è una discussione,
perché c'è un intervento pro e uno contro.
Restano (AC-SA-PNV) -
E chi lo dice!?
Presidente -
È il regolamento che lo dice, mi dispiace
collega Restano!
Restano (AC-SA-PNV) -
Chiedo la parola per mozione
d'ordine!
Presidente -
Non può sull'argomento! Non esiste, mi
dispiace.
Restano (AC-SA-PNV) -
Va bene, avrò un'altra occasione.
La ringrazio molto.
Il Consiglio prende atto del rinvio dei punti n. 38, 39, 40,
42, 43, 44 e 45 all'ordine del giorno.
