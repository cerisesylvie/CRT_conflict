Classificazione
INDUSTRIA
LAVORO


Resoconto integrale del dibattito dell'aula
Oggetto del Consiglio n. 373 del 27 gennaio 1999 - Resoconto
SÉANCE DU 27 JANVIER 1999 (MATIN)
OGGETTO N. 373/XI Iniziative per accertare la reale situazione
produttiva ed occupazionale della "Cogne Acciai speciali".
(Interpellanze)
Interpellanza Preso atto che la Cogne Acciai Speciali, ha
riproposto anche per il 1999 la Cassa Integrazione ordinaria, ed ha
ribadito di avere delle unità lavorative in eccesso;
Ricordato la persistente grave situazione degli ex dipendenti
Cogne posti in mobilità, che per taluni è già scaduta e per tutti
gli altri scadrà entro il 1999;
Considerato che l'Amministrazione regionale ha investito
importanti risorse finanziarie per lo stabilimento Ex Cogne;
Preoccupati che tale vicenda sia il preludio all'ennesima crisi
dello stabilimento siderurgico di Aosta;
I sottoscritti Consiglieri regionali
Interpellano
La Giunta regionale per sapere:
1. se l'Assessore all'Industria, Artigianato ed Energia ha
incontrato la dirigenza della C.A.S. per chiarire l'attuale
situazione;
2. se l'Amministrazione regionale ritiene reali i nuovi pericoli
per l'occupazione e di conseguenza quali gli intendimenti della
stessa al riguardo per il prossimo futuro.
F.to: Viérin M. - Comé - Marguerettaz - Collé - Lanièce
Interpellanza Preso atto delle decisioni prese dalla Società
"Cogne Acciai Speciali" e riportate dagli organi di
informazione;
Visti i Comunicati della Società stessa con i quali si è appreso
che è stata riproposta la Cassa Integrazione "per un numero
comprensivo tra i 40-120 unità lavorative per 13 settimane, salvo
riprese parziali durante il periodo";
Viste altresì le dichiarazioni aziendali in merito al personale
che può essere considerato in eccesso e quindi in esubero;
Consapevoli delle stato di disagio dei lavoratori e delle loro
famiglie, per la insicurezza del posto di lavoro;
Constatate le relazioni esistenti fra l'azienda e le OO.SS..
I sottoscritti Consiglieri regionali
Interpellano
La Giunta Regionale e l'Assessore competente per conoscere
- quali iniziative sono state intraprese dalla Giunta Regionale
nei confronti della "Cogne Acciai Speciali" onde accertare la reale
situazione produttiva e occupazionale della stessa.
F.to: Beneforti - Squarzino Secondina
Président L'argument est discuté conjointement au point n° 15.
La parole au Vice-président Viérin Marco.
Viérin M. (Aut) Su quest'argomento eravamo venuti in aula il 21
ottobre e allora dall'Assessore ci fu detto di aspettare ad inizio
gennaio per vedere quello che sarebbe stato l'andamento di questa
vicenda. Purtroppo l'andamento va verso la preoccupazione anche
perché se 2-3 mesi fa nelle sue risposte e da quelle che erano
state le risposte dell'azienda la cosa era legata alla crisi
dell'acciaio, e concerneva l'area a caldo, oggi ci pare che la
proposta che viene fatta dall'azienda non coinvolga solo l'area a
caldo, ma interessi anche l'acciaieria e tutto lo stabilimento.
Infatti, sempre da quello che ci risulta, se fino al 4 gennaio
l'azienda ha disposto 5 settimane di cassa integrazione per 116
lavoratori, da gennaio ha iniziato per un numero compreso fra 40 e
120 lavoratori 13 settimane a turnazione o a rotazione, una
disposizione che riguarda quindi non solo l'area a caldo.
Inoltre su parecchi contratti di formazione in scadenza le
riconferme sono state solo di alcune unità; su 40-50 contratti di
formazione a scadenza da fine anno ad oggi, nell'arco di un mese ci
risulta che solo 2-3 contratti di formazione siano stati
confermati.
Questi sono dati che preoccupano; da una ricerca che abbiamo
fatto come "Autonomisti" abbiamo anche saputo che probabilmente la
strategia dell'azienda era quella di aspettare una legge nazionale,
che pareva dovesse uscire a fine anno 1998, sull'utilizzo di una
nuova mobilità lunga, cosa che però a fine anno non è stata fatta
dal Governo nazionale per cui ad inizio di quest'anno l'azienda si
è trovata in una situazione che non aveva preventivato cioè una
situazione dove questa legge nazionale per una mobilità lunga non è
stata fatta dal Governo nazionale.
Con queste premesse le domande della nostra interpellanza sono
abbastanza chiare. Vogliamo sapere se l'Assessore ha incontrato i
dirigenti dello stabilimento e quali sono gli intendimenti
dell'Amministrazione regionale per evitare il peggiorare di tale
situazione e se ha altre notizie da darci.
Mi permetto poi di intervenire nuovamente in base alla risposta
dell'Assessore Ferraris.
Président La parole au Conseiller Beneforti.
Beneforti (PVA-cU) Tutti sappiamo che la Cogne Acciai Speciali è
l'azienda più rappresentativa di Aosta e anche della nostra Regione
sia per i livelli occupazionali sia perché mantiene la tradizione
siderurgica nella nostra Regione. Dopo la scomparsa dell'Ilssa
Viola è rimasta la Cogne a mantenere la tradizione siderurgica che
abbiamo avuto per tanti anni per cui ritengo che sia una società da
non trascurare.
Per questo motivo abbiamo presentato quest'interpellanza dopo le
notizie che sono apparse sugli organi di informazione e anche dopo
incontri con alcuni rappresentanti sindacali interni ed esterni
all'Azienda Cogne.
Abbiamo appreso della richiesta di cassa integrazione per 13
settimane per un numero di dipendenti che va da 40 a 120 unità
lavorative, ma abbiamo appreso anche che a parere dell'Azienda
resta da determinare l'eventuale numero di esuberi che potrebbero
esserci, quegli esuberi che a novembre erano un centinaio.
Pertanto io credo che questo riferimento alla cassa
integrazione, questo riferimento agli esuberi da parte della
Società, ci debba preoccupare.
Siamo preoccupati per il fatto che queste notizie creano anche
malcontento ed incertezza fra i lavoratori dello Stabilimento sia
perché le decisioni vengono prese unilateralmente dall'Azienda
senza un confronto vero e proprio in sede sindacale.
E siamo anche preoccupati perché, stante questa situazione, i
lavoratori dipendenti dimostrano di non essere nelle condizioni di
contestare le decisioni aziendali. Del resto basta leggere i
comunicati stampa che rilascia la Responsabile delle relazioni
esterne della Cogne per rendersi conto del clima che esiste
all'interno del maggiore stabilimento valdostano. Siamo preoccupati
non solo per la mancanza di relazioni sindacali che dovrebbero
sussistere, ma anche per l'assenza, conseguente alla mancanza di
relazioni sindacali, di un controllo sul piano produttivo ed
occupazionale all'interno dell'Azienda perché chi lo fa se non i
rappresentanti sindacali interni ed esterni questo controllo
produttivo ed occupazionale?
Ci rendiamo conto alle difficoltà che stanno di fronte al mondo
del lavoro e al mondo sindacale nonché della stessa Regione dato
che il mercato siderurgico è quello che è. Voglio però domandare
all'Assessore se i rapporti della Regione con Marzorati rispetto al
passato sono sempre gli stessi; se siamo come Regione in condizioni
di andare oltre le intese sottoscritte nel passato; se è aperto il
dialogo fra le parti anche fra la Regione e la Società.
Penso che non ci si debba rassegnare facendo ricadere tutte le
responsabilità di questa situazione sul mercato; è vero che il
mercato è un fatto importante perché se tira il mercato si vende e
certamente va bene per tutti, ma non deve essere neanche un
pretesto da parte della Società per emarginare le rappresentanze
sindacali così come sta oggi avvenendo.
Non sono qui a difendere il ruolo dei sindacati perché non ne
hanno bisogno, ma questo comportamento della Società nei confronti
delle rappresentanze sindacali non vorrei che un domani precludesse
anche i rapporti con la Regione dato che questa è un'azienda
privata. Non vorrei che un domani l'Azienda come chiude da una
parte chiudesse dall'altra e ci ponesse anche delle condizioni di
ricatto perché quando si parla di occupazione si possono porre
anche condizioni ricattatorie.
Ritengo che, per ciò che rappresenta la Cogne in Valle d'Aosta
agli effetti occupazionali della nostra economia, non si debba
abbassare la guardia e penso che l'Assessore non l'abbassi e che
segua da vicino tutta questa situazione.
Colgo l'occasione per chiedere all'Assessore se l'appalto per la
bonifica delle aree è stato aggiudicato perché doveva essere
aggiudicato entro dicembre del 1998, era già stata stabilita la
prima cifra di 34 miliardi; se è stato pubblicato il bando di gara
per la discarica di tipo 2B di Pontey; se i corsi di formazione per
il 1998, stante questa situazione aziendale, sono stati tutti
finanziati ed esplicati e se per il 1999 si prevedono ulteriori
programmi di finanziamento per i corsi di formazione. Infine,
vorrei sapere se sono state prese delle iniziative da parte
dell'Agenzia del lavoro nei confronti di quegli 80-100 esuberi che
sono fuori dall'Azienda dal 1983. Sappiamo che c'è stato il
colloquio, però né noi né i lavoratori abbiamo avuto più notizie da
parte dell'Agenzia del lavoro.
Vorrei che, a margine delle richieste che abbiamo formulato
nell'interpellanza, ci venisse data notizia anche di questi ultimi
aspetti.
Si dà atto che dalle ore 12,23 presiede il Vicepresidente Viérin
Marco.
Presidente La parola all'Assessore all'industria, artigianato ed
energia, Ferraris.
Ferraris (GV-DS-PSE) Come già avevo ricordato nelle passate
riunioni del Consiglio a ottobre e successivamente anche a novembre
- e non voglio dilungarmi qui su questo - è indubbio che dobbiamo
fronteggiare una crisi della siderurgia che riguarderà tutto il
1999, quindi è bene risentirsi nel mese di gennaio per aggiornare
la situazione, ma le previsioni che si fecero nell'anno passato
riguardavano sicuramente un periodo più lungo che andava oltre il
mese di gennaio.
I dati che abbiamo a disposizione riguardano il fatto che per la
siderurgia si prevede per quest'anno, a differenza delle previsioni
dell'anno scorso che prevedevano una situazione per tutto l'anno
negativa, una situazione di difficoltà che permarrà nei primi sei
mesi di quest'anno e questo riguarda una riduzione del 20-30
percento del mercato a livello europeo. Questi sono dati che sono
forniti da Federacciai, si ritrovano anche nella stampa nazionale
ed europea tant'è che la CE ha avviato delle procedure di
"antidumping" nei confronti dei Paesi del Far East per alcune
produzioni che vengono da questi Paesi con dei costi eccessivamente
bassi dovuti prevalentemente al fatto che ci sono degli interventi
degli Stati che favoriscono l'industria siderurgica nazionale.
Questo riguarda produzioni in cui è direttamente interessata la
Cogne, in particolare la vergella, le barre.
Sono in atto per alcuni prodotti e stanno entrando in atto per
altri dei dazi sull'importazione da prodotti che vengono dai Paesi
asiatici e questo dovrebbe contribuire, insieme ad altre misure, a
migliorare il mercato dell'acciaio.
Quindi un mercato che avrà ancora alcuni mesi di difficoltà. I
dati sulla cassa integrazione sono quelli citati, è stata fatta una
richiesta di cassa integrazione per 13 settimane che interesserà
per le punte minime 40 persone, per le punte massime 120. In
sostanza, la fermata dell'acciaieria nel mese di dicembre ha
comportato ovviamente a valle una caduta dei livelli produttivi per
cui l'acciaieria si fermerà nei prossimi tre mesi una settimana al
mese e in questa settimana ci saranno 120 persone in cassa
integrazione, almeno questa è la richiesta e poi andremo a vedere
chi effettivamente starà a casa, sarà un numero inferiore. Nel
periodo in cui l'acciaieria lavorerà invece ci saranno 40
persone.
La cassa integrazione sarà a rotazione e il Consigliere
Beneforti sa come questo indichi un elemento di contingenza e non
un elemento di strutturalità del provvedimento e di fatto almeno
l'andamento che ad oggi è preventivabile ipotizza un utilizzo della
cassa integrazione effettiva che va dalle 20 persone nel periodo in
cui lavora l'acciaieria alle 80 persone nel periodo in cui
l'acciaieria è ferma.
La questione della Cogne è seguita con particolare attenzione da
parte della Giunta, ci sono stati degli incontri a ottobre fra il
Presidente della Giunta, il Presidente della Società e il
sottoscritto; ho sentito successivamente i dirigenti dell'Azienda e
vi posso annunciare che la prossima settimana, il giorno 3, ci sarà
un incontro fra il Presidente della Giunta, l'Assessore
all'industria e il Presidente Marzorati per fare un punto non dico
definitivo, ma comunque un punto sufficientemente esaustivo.
Negli incontri che abbiamo avuto emerge una volontà dell'Azienda
di rispettare i protocolli di intesa che vincolano l'Azienda su
livelli occupazionali diversi da quelli che attualmente l'Azienda
ha.
È vero quanto dice il Consigliere Viérin che non sono stati
rinnovati dei contratti prevalentemente a termine perché la Cogne
aveva contratti di formazione e contratti a termine, sono entrambi
contratti a termine, ma in ogni caso c'è stata una non conferma
totale e quindi parziale di questi accordi. Quando avevamo parlato
della situazione, la Cogne aveva in forza 1048 dipendenti, la forza
attuale è di 1023, la riduzione di circa 25 addetti è legata al
fatto che i contratti a termine non sono stati rinnovati.
La volontà dell'Azienda comunque è quella, compatibilmente con
la situazione di mercato, di mantenere all'interno dello
Stabilimento delle professionalità che sono state formate perché
questo significa la possibilità di utilizzo di personale che
essendo formato diventa utile per il ciclo produttivo
dell'Azienda.
Affronteremo delle questioni legate al problema di uniformare i
canoni di locazione dell'Azienda al 2 percento sul valore degli
immobili industriali così come previsto per le altre aziende
industriali da una legge regionale che è la legge n. 1/98 così come
affronteremo questioni legate alla gestione delle scorie che sono
degli impegni che la Regione aveva assunto nel protocollo di intesa
con l'Azienda.
C'è la richiesta nostra, e quindi non siamo assolutamente per
accettare ricatti di nessun tipo, che ci sia un impegno preciso
dell'Azienda sul piano degli investimenti e delle garanzie
occupazionali.
Sulle cose fatte, per quanto riguarda la discarica di tipo 2B, è
avviata la procedura per l'appalto. Per quanto riguarda l'appalto
per la bonifica, tale appalto è stato assegnato nel mese di
dicembre, si tratta di partire con i lavori ed è stato assegnato ad
una società fuori Valle, però insieme a questa Società si trovano
alcune importanti aziende valdostane.
Questo ha una duplice valenza: la garanzia dal punto di vista
della continuità dei lavori, la possibilità di occupare personale
valdostano. Per quanto riguarda la formazione, l'Azienda ha
autorizzato nel corso del 1998 dei corsi di formazione, sono state
fatte delle richieste anche per quest'anno, è in via di
predisposizione il piano per il 1999 che noi prevediamo sarà pronto
ed è compito dell'Agenzia del lavoro fare questo, però questo è
possibile farlo sulla base degli stanziamenti che ci sono a livello
di CEE e quindi i tempi tecnici non consentono di fare questo prima
del mese di marzo.
Rimane una disponibilità di fondi per quanto riguarda la
ricerca, ma qui ci deve essere un impegno dell'Azienda di fare dei
progetti. Per quanto riguarda la mobilità, è stato fatto nel mese
di ottobre un incontro con i lavoratori e con le organizzazioni
sindacali nel corso del quale si era convenuto che i lavoratori ai
quali scadeva la mobilità - sapete che la mobilità scade
progressivamente - avessero degli incontri singoli all'Agenzia per
avviare un percorso di avviamento all'occupazione.
Se avete visto anche nel piano di politica del lavoro sono
previsti degli itinerari specifici per questi lavoratori sia per
quanto riguarda la loro ricollocazione, sia per quanto riguarda la
loro formazione, sia per quanto riguarda i lavori di pubblica
utilità. Ad oggi sono state sentite 25 persone su 28 che hanno la
mobilità che scade nel mese di dicembre-gennaio, altre 3 persone
verranno sentite in questa settimana.
Di questi 25 se ne sono presentati 14, direi che questo dato è
anche indicativo di per sé, mentre le restanti 11 persone non hanno
ritenuto di aderire alle proposte fatte dall'Agenzia del lavoro,
nel senso che non sono andati perché fanno altre attività e altre 2
non si sono presentate.
Quindi si sta seguendo con particolare attenzione, sapendo che
questo è un problema di particolare delicatezza, ma - e qui non
vorrei tirare l'acqua al nostro mulino - per situazioni come questa
in cui si seguono individualmente le persone, credo che la Valle
d'Aosta possa rappresentare un'unicità nel panorama nazionale.
Sapete che, quando succedono cose di questo genere, vengono
assaltati i municipi; qui fortunatamente proprio per le opportunità
che la Regione offre, queste cose non succedono.
Ci sarà questo incontro il 3, come dicevo, e discuteremo anche
la questione della procedura per la riduzione del personale che al
momento non è stata attivata, ogni tanto esce il comunicato
dell'Azienda che lo ricorda per cui credo che sia bene chiarirlo
una volta per tutte. Nei prossimi giorni ci saranno anche incontri
fra Azienda e organizzazioni sindacali. Il fatto che la cassa
integrazione sia fatta a rotazione, poi ovviamente la rotazione non
avviene per tutte le posizioni di lavoro, è sempre compatibile con
le esigenze tecniche, comunque dà un qualche segnale di
disgelo.
Il fatto stesso che la Cogne abbia aderito all'Associazione
valdostana industriali, cosa che non aveva fatto fino all'anno
scorso, potrebbe rappresentare un altro elemento di normalizzazione
o quanto meno di volontà di andare verso una situazione normale per
quanto riguarda le relazioni industriali.
Quanto era possibile fare abbiamo cercato di farlo. Credo che
non può fare la Regione sia perché non è sua intenzione farlo, sia
perché non potrebbe farlo stante le norme comunitarie, è fare degli
interventi di carattere assistenziale. Come avevamo detto nel mese
di ottobre, possiamo fornire delle azioni di supporto, ma più di
tanto l'Amministrazione regionale non può fare in una situazione
del genere.
Si dà atto che dalle ore 12,36 presiede il Presidente
Louvin.
Président La parole au Vice-président Viérin Marco.
Viérin M. (Aut) Solo per prendere atto delle risposte
dell'Assessore. Dalla risposta alla prima domanda
dell'interpellanza apprendiamo che l'Assessore e il Presidente
della Giunta incontreranno il 3 la dirigenza dell'azienda e dalla
risposta alla seconda domanda ci pare che le preoccupazioni -
questo ci fa piacere perché preoccupati si deve essere - siano
state espresse anche dall'Assessore seppure mitigate da
considerazioni diverse.
Vorremmo che l'Assessore eventualmente facesse avere dei dati
anche alla commissione competente sull'andamento della vicenda
perché è importante seguire la vicenda in maniera aggiornata. Tutti
sanno che per i lavori del Consiglio i consiglieri devono
presentare le loro istanze 12 giorni prima e alla fine le cose si
sanno troppo in ritardo rispetto a quello che potrebbe essere
l'argomento e potrebbe essere interessante saperle al momento.
Aspetteremo le risposte che l'Assessore vorrà far pervenire in
commissione o che vorrà dare personalmente.
Président La parole au Conseiller Beneforti.
Beneforti (PVA-cU) Sarò breve. Prendo atto delle risposte che
l'Assessore ci ha dato, alcune delle quali sono puntuali e questo
mi fa piacere perché vuol dire che questa problematica è seguita
molto da vicino. Che si sia aperto il confronto con l'Azienda,
questo fa ulteriormente piacere, e l'incontro previsto il 3
febbraio per chiedere tutte quelle informazioni che l'Assessore ci
comunicava darà la possibilità di chiarire ulteriormente i rapporti
che devono intercorrere fra Regione e Azienda.
Fa piacere che ci sia un certo disgelo fra le organizzazioni
sindacali e la Società, che riprenderanno nei prossimi giorni gli
incontri.
Ripeto, Assessore, quanto dicevo prima: non abbassiamo la
guardia. Un'altra cosa che chiediamo è che dopo l'incontro del 3 si
faccia carico il Presidente della commissione di convocarci per
evitare che si sappiamo i risultati dalla stampa perché questo per
un consigliere è abbastanza desolante.
Président Nous pouvons suspendre les travaux du Conseil. La
séance reprendra à 16 heures.
La séance est levée.
