Classificazione
ASSISTENZA SOCIALE
Famiglia, tutela dell'infanzia
LAVORO
Infortunistica - Previdenza - Tutela della salute



Oggetto del Consiglio n. 241 del 27 novembre 2008 - Resoconto
OGGETTO N. 241/XIII - Approvazione di mozione:
"Predisposizione di un provvedimento legislativo di istituzione di
un fondo regionale di solidarietà a favore dei familiari delle
vittime di infortuni sul lavoro".
Mozione
Ricordato che c'è un'Italia che continua a morire nei
cantieri e sui luoghi di lavoro;
Ricordato altresì l'incidente che ha colpito un giovane
ragazzo che stava lavorando in un cantiere nel comune di
Saint-Vincent;
Ricordato ancora l'ennesimo appello, di poche settimane fa,
del Presidente della Repubblica, Giorgio Napolitano, che ha
riproposto "l'imperativo assoluto di interventi e controlli
stringenti per la sicurezza sul lavoro e per spezzare la drammatica
catena di morti bianche" per le quali "bisogna avere ogni volta la
capacità di indignarsi, di reagire di fronte alle stragi sul
lavoro" e che tutti, istituzioni, imprese, sindacati, enti ed
associazioni, devono fare uno sforzo maggiore;
Constatato che gli interventi istituzionali possono seguire
due binari: quello della prevenzione, con controlli accurati e
quello del sostegno economico urgente a favore dei familiari delle
vittime degli incidenti sul lavoro;
Rilevato che diverse Regioni (Sardegna, Piemonte,
Friuli-Venezia Giulia) hanno approvato leggi regionali che
prevedono interventi urgenti a favore dei familiari delle vittime
degli incidenti sul lavoro e per la prevenzione degli
infortuni;
Evidenziato che la legge regionale del 20 giugno 2008 n. 13
"Approvazione del piano regionale per la salute ed il benessere
sociale 2006/2008" all'obiettivo n. 5 "Attività A: prevenzione
dell'infortunistica sul lavoro" fa esplicito riferimento alla
necessità di sviluppare specifiche azioni ed iniziative di
coordinamento;
Ritenuto necessario intervenire al fine di riconoscere
l'importanza del lavoro, soprattutto, prevenire gli infortuni e,
nel contempo, aiutare concretamente i familiari delle vittime degli
incidenti sul lavoro;
Il Consiglio regionale
Impegna
la Giunta regionale a predisporre, entro un brevissimo tempo,
una apposita legge regionale con due duplici obiettivi:
1) istituire un fondo regionale di solidarietà a favore dei
familiari delle vittime decedute a causa di infortuni sul
lavoro;
2) promuovere misure per realizzare un effettivo
coordinamento fra tutti i soggetti pubblici e privati ai quali sono
affidati, dalla normativa in vigore, compiti in materia di
prevenzione degli infortuni e sicurezza dei luoghi di
lavoro.
F.to: Rigo - Donzel - Fontana Carmela
Président
- La parole au Conseiller Rigo.
Rigo (PD)
- Grazie, Presidente. Sperando di non essere
troppo noioso, l'intervento che ho preparato ha due obiettivi: il
primo è spiegare le ragioni che hanno portato il nostro gruppo a
presentare la mozione alla vostra attenzione e il secondo,
attraverso un piccolo lavoro di ricerca, offrire dati ed elementi
utili per una riflessione più ampia su una problematica, quella
sulla sicurezza sui luoghi di lavoro, che impone alla politica un
maggiore impegno. L'Italia è una Repubblica democratica fondata sul
lavoro. Lavorare però non deve voler dire morire e quando succede
significa che tante cose non hanno funzionato. Purtroppo l'elenco
non finisce mai, le tragedie sul lavoro continuano, un omicidio
bianco dietro l'altro. Gli infortuni avvenuti nel 2007 in Italia e
denunciati all'INAIL sono stati 912.615, quelli mortali 1170. Gli
infortuni che hanno colpito le donne sono stati 251.080, di cui 97
mortali, infortuni fra l'altro non tutti indennizzati. Dal rapporto
annuale 2007 sull'andamento infortunistico dell'INAIL rileviamo
infatti che sulle 912.615 denunce, 603.756 sono state definite alla
data del maggio 2008, mentre quelle mortali sono 1088 su 1770. Sui
posti di lavoro si contano più vittime che fra i soldati americani
nella guerra del Golfo, a terra ci sono più corpi di manovali che
di marines; l'edilizia seppellisce un lavoratore al giorno.
Quest'anno il contatore dei morti sul lavoro si avvicina a 1000,
926, e l'anno non è ancora finito. Così scriveva il 18 novembre
Concita de Gregorio:
"Se in Italia in questo piccolo paese lungo
e stretto sulla carta del mondo fosse una carestia, sarebbe una
tragedia umanitaria. Se fosse una battaglia, passerebbe alla storia
e la studieremmo sui libri. Se fossero bagnanti travolti da un'onda
anomala sulla spiaggia di Copacabana mentre si ungono di olio e
giocano a beach volley, non ne parliamo nemmeno, non basterebbero
le telecamere a riprendere ogni angolo di bagnasciuga, avremmo
speciali tivù per mesi e ad ogni ricorrenza dossier sulle vacanze a
rischio clima. Invece sono operai. Magari a qualcuno il termine
sembrerà fuori moda, eppure esistono ancora. Si possono osservare
nelle foto di gruppo quando di rado manifestano e più spesso in
barella, carbonizzati, e in questo caso in primo piano, si vede un
braccio, una gamba nuda, un piede senza scarpa. Sono persone che
lavorano, molto spesso stranieri, ma non sempre, anche molti
giovani italiani, se per caso facesse qualche differenza, gente che
sta lì a spaccarsi la schiena e a rischiare la vita per paghe da
miseria e senza protezioni, spesso senza garanzie"
.
Per pura informazione dall'inizio dell'anno alla giornata di
ieri le cifre sono queste: 951 morti, 951.624 feriti, 23.790
invalidi. I dati sono consultabili sul sito www.articolo21.info. Ma
non sappiamo nemmeno quanti sono i veri decessi, i veri incidenti,
le statistiche sono indicative, i numeri poco affidabili, quasi che
questa
spoon river
italiana non avesse il diritto a contare
esattamente le croci e se anche conoscessimo la precisa realtà
degli omicidi bianchi, chi potrebbe certificare quanti sono i
decessi annuali per malattie professionali, come dicono gli
esperti, quante migliaia di morti dovremmo elencare. L'Italia su
questo fronte è un paese primitivo ha scritto l'Osservatore romano,
e noi che siamo una Repubblica fondata sul lavoro, non tuteliamo a
sufficienza neppure chi vive della propria fatica. Siamo assuefatti
al peggio, il cinismo dei mezzi di informazione si limita ad
elencare quotidianamente i morti, una breve cronaca e via. C'è una
specie di abitudine al lutto che viene superata ogni tanto, quando
la gravità dell'incidente appare scandalosa nell'Italia potenza
economica dell'occidente industrializzato, da un'indignazione
plateale agli appelli a mettere fine a questa carneficina
quotidiana, ma il sentimento dura poco. Poi i morti sul lavoro
tornano al loro anonimato. Eppure, ha incoraggiato il Presidente
della Repubblica Napolitano: bisogna avere ogni volta la capacità
di indignarsi e di reagire di fronte alle stragi sul lavoro.
Qui non ci sono scorciatoie, non ci sono soluzioni miracolose
che da un giorno all'altro possono sanare questo disastro, tocca
alla politica e come sempre ai lavoratori in tutte le loro
espressioni organizzative e sindacali mettere in campo le
iniziative necessarie a contrastare un fenomeno così diffuso. La
morte, l'incidente, la malattia sul lavoro non dipendono dalla
fatalità, ma hanno origine spesso nella mancanza di diritti, nelle
tutele negate, nello sfruttamento, nei controlli a volte
inesistenti, nella latitanza delle istituzioni pubbliche.
In un paese come il nostro, dove trionfa l'economia sommersa e
per alcuni politici ed economisti sarebbe un segnale del dinamismo
della imprenditoria, dove l'evasione fiscale e contributiva è uno
strumento di competizione fra imprese sul mercato, la tutela dei
lavoratori passa necessariamente attraverso una azione prolungata e
combinata di lotta al lavoro nero, di sanzioni più severe per la
violazione delle norme di sicurezza, di moltiplicazione dei
controlli che devono diventare più stringenti. In questi anni, in
particolare nel 2006-07, sono stati fatti passi avanti nella
direzione di un rinnovato ordinamento giuslavoristico; a questo
proposito voglio ricordare il lavoro prezioso del prof. Carlo
Smuraglia, del suo impegno per ben 18 anni nella elaborazione di un
testo unico in materia di sicurezza sui luoghi di lavoro, ma che lo
stesso Smuraglia nel 2005 doveva
"prendere atto del fallimento
del tentativo di giungere alla predisposizione di un testo
essenziale strumento di tutela"
perché allora orientamenti
politici diversi non permettevano la conclusione attraverso una
legge del suo lungo lavoro. Legge 81 poi, ovvero il T.U. sulla
sicurezza approvato e pubblicato in Gazzetta ufficiale, con rara
coincidenza, il primo maggio di quest'anno, legge voluta fortemente
grazie all'impegno dell'ex ministro del lavoro Cesare Damiano. Oggi
ci sono gli strumenti, cerchiamo di utilizzarli con l'ottica di
esercitare le finalità formativa, preventiva e di deterrenza.
L'attuale governo sembra invece intenzionato a rivederne
l'impianto; attenzione, perché può capitare come l'evasione
fiscale, se cambiano le norme e si fanno i condoni, non è facile
poi combatterla. Se si dà il segnale che tanto le sanzioni verranno
ridiscusse, si allenta il peso e il contenuto delle norme, bisogna
stare attenti. L'esecutivo di centro destra ha infatti già
provveduto ad undici modifiche silenziose e mirate del famoso testo
unico, piccoli bulloni che una volta svitati fanno crollare una
impalcatura - proprio come nell'edilizia - già malferma.
Il primo bullone salta con il decreto dei rifiuti sulla
Campania: c'è una emergenza e si deroga sulle norme di sicurezza
sul lavoro. Non c'entra nulla ma va bene lo stesso. Si continua poi
con il c.d. decreto proroga termini, vengono differite la
comunicazione a INAIL, a PSEMA dei dati relativi agli infortuni, le
norme in materia di visite mediche nonché il documento di
valutazione dei rischi la cui presentazione è stata spostata al 1°
gennaio 2009, vengono abrogate le misure che prevedevano la
responsabilità solidale fra committente e appaltatore per la
regolarità delle ritenute fiscali. Con la manovra finanziaria viene
meno l'obbligo per i datori di lavoro e i dirigenti di munire i
lavoratori di apposita tessera di riconoscimento nei cantieri della
edilizia e si modificano alcune norme in materia di orario di
lavoro, variando la definizione di lavoratore notturno e di
lavoratore mobile, e poi si consentono deroghe ai contratti
aziendali e territoriali in materia di riposo giornaliero, pausa,
modalità di organizzazione del lavoro notturno e durata dello
stesso. Troppo! Non interventi episodici ma un disegno organico.
Occorre a nostro parere una stringente vigilanza sulla applicazione
delle norme, in un sistema in cui disordine, mancanza di
coordinamento, inefficienze la fanno da padrone.
Allora creiamo maggiore coordinamento, realizziamo un sistema di
premi per le imprese che investono in sicurezza, aumentiamo gli
indennizzi ai lavoratori, lavoriamo per l'emersione del lavoro
nero. La cometa di Halley passa sopra al pianeta ogni 75 anni e tre
mesi, l'ispettore del lavoro si vede nel cantiere o in fabbrica con
la stessa frequenza. Non è negligenza ma è realtà. Incrociando il
numero degli ispettori che devono vigilare sulla sicurezza dei
posti di lavoro, meno di 6500, e il totale delle aziende da
controllare, più di 6 milioni per Unioncamere, viene fuori un
rapporto senza scampo: si rischia un controllo ogni passaggio di
cometa! Perché il plotone ispettivo è esiguo e tra l'altro
disperso, metà degli ispettori fanno capo al ministero del lavoro,
gli altri all'INPS e all'INAIL; poi ci sono i carabinieri, ai quali
spetta indagare sulla regolarità dei rapporti di lavoro. Sul
territorio operano anche gli ispettori degli uffici di prevenzione
delle varie aziende ASL, con il compito di controllare il rispetto
delle norme di sicurezza. Le due squadre quindi si muovono su due
piani diversi, difficile che riescano ad incrociare i controlli in
più di 100mila aziende l'anno. Basta pensare che l'obiettivo ideale
di questo nostro benedetto paese è arrivare al cinque per cento di
controlli; se fossero sempre viaggi unici senza nuove visite nei
posti sanzionati si visionerebbero tutte le aziende in circa trenta
anni. Le aziende così possono operare senza rispettare le norme di
sicurezza, la probabilità di un controllo è minima! Una volta
controllata, fino al 2007 l'impresa rischiava multe risibili, dai
300 ai 10 mila euro. Quando l'allora Ministro del lavoro Damiano
rinforzò gli ispettori, in tre mesi furono redatti 48 mila verbali
per un totale di 250 milioni di euro, una multa media di 5000 euro.
Mettere in sicurezza un cantiere di medie dimensioni costa molto di
più e siccome i controlli sono rarefatti, conviene rischiare la
multa. Il 18 settembre 2008 il Ministro del lavoro Sacconi ha
firmato una delibera che recitava grosso modo così: "
cari
ispettori, non accanitevi contro le aziende, non le controllate più
di una volta, e quando vi presentate nei cantieri e nelle
fabbriche, ovunque, siate meno poliziotti e più consulenti,
cercando comunque di garantire la continuità produttiva delle
imprese
". L'ultima frase è letterale.
Ma come fa il controllore a garantire la continuità produttiva
del controllato? La severità di un controllo è semmai garantita
dalla sua indipendenza, il Ministro dà disposizioni contrarie e nel
farlo segue indicazioni precise fornite sei mesi prima, ad aprile,
dal Presidente di Confindustria Emma Marcegaglia, che si era
lamentata del testo unico appena approvato dal governo Prodi,
perché inaspriva le sanzioni.
"Chiederò al prossimo governo di
rivedere quella norma"
, disse. Sacconi ha preso appunti e ha
fatto quel che poteva: ammorbidire gli ispettori che dipendono da
lui. Quando gli ispettori acclarano la presenza di manodopera in
nero sopra il 20% del totale, sono obbligati a bloccare l'attività;
il Ministro chiede di chiudere un occhio. Una contropolitica che si
commenta da sé. I dati sui controlli infatti parlano chiaro: il 63%
delle visite degli ispettori ministeriali e il 70% di quelle
ordinate dalle aziende ASL rilevano situazioni variamente illegali.
C'è poi la facilità con cui si può costituire un'impresa. Per
iscriversi alla Camera di commercio e mettere su una azienda in
edilizia bastano 5 minuti e un numero di partita IVA, così in
appena un lustro sono spuntate 100 mila imprese, che fanno capo a
stranieri. Crescono del 30% l'anno, durano lo spazio di una
commessa, un lavoro al massimo guadagno, e poi come fai a trovarli?
Eppure la recente tragedia di Sasso Marconi che ha coinvolto
insieme un operaio e un datore di lavoro dimostrano come in questa
fase la globalizzazione affianca e mescola le esperienze e le rende
interdipendenti. La sicurezza non è più materia che riguarda
Cipputi, la sua tuta blu, il salariato; di questo noi tutti ci
dobbiamo rendere conto. Questo paese ha bisogno di un cambio
culturale non solo però in questo settore.
In Valle d'Aosta dal rapporto annuale sull'andamento
infortunistico dell'INAIL veniamo a sapere che le denunce del 2007
sono state 2387, in diminuzione rispetto al 2006, 2591, e in
diminuzione rispetto al 2005 con 2665. I morti sul lavoro sono
stati, nel 2007, tre; nel 2006, cinque; nel 2005, due. Nel 2007 gli
infortuni in agricoltura sono stati 205, di cui uno mortale,
nell'industria e servizi 2172, di cui due mortali, tra i dipendenti
conto stato 10. Nell'anno 2000, lo voglio ricordare, purtroppo un
anno che bisogna ricordare, si sono verificati 9 casi mortali e in
38 lavoratori si è verificata una invalidità permanente. In
agricoltura sono stati 5 con esiti permanenti e 3 mortali. Già il
Piano regionale per la salute e il benessere sociale 2006/2008 come
ricordato nella mozione, descrive alcune delle azioni possibili per
contrastare il fenomeno. Con questa nostra iniziativa abbiamo
cercato di porre l'attenzione sulla sicurezza nei luoghi di lavoro
ma allo stesso tempo vogliamo promuovere una iniziativa che ha, a
nostro avviso, un alto valore politico: riconoscere l'importanza
del lavoro, la sua centralità, la difesa dei diritti e delle tutele
individuali, allo stesso tempo essere vicini ai familiari delle
vittime e non lasciarli soli in un momento tragico e drammatico, in
cui molto spesso si devono fare i conti con i soldi che mancano
improvvisamente. Nella mozione facciamo riferimento a due binari,
quello della prevenzione con controlli accurati e quello del
sostegno economico urgente, dato che le eventuali risorse, come
avviene in altre regioni, dovranno essere erogate entro pochissimi
giorni dalla tragedia.
Per quanto riguarda la prevenzione, auspichiamo che la legge
possa prevedere un potenziamento delle attività in particolare di
coordinamento fra i poteri pubblici a diverso titolo coinvolti,
comprese le necessarie funzioni di controllo e ispettive articolate
nell'ambito delle competenze dello Stato, della Regione e
dell'azienda. Passatemi il termine: servirebbe rafforzare il
coordinamento della Regione, che dovrebbe fare da regia al sistema.
Si legga a questo proposito l'interessante articolo comparso su
Il Sole 24 Ore nord-ovest
di mercoledì 29 ottobre 2008
incentrato proprio sul sistema del coordinamento in capo
all'Amministrazione regionale. Una legge che possa dispiegare la
promozione della conoscenza tecnica e della buona cultura del
lavoro, per migliorare le competenze degli operatori pubblici e
privati addetti alla sicurezza nei luoghi di lavoro e quella più
generale dei lavoratori e degli imprenditori, attraverso un
programma specifico da definirsi unitariamente. Una legge che
grazie a questa attività possa realizzare un sistema di premi per
le imprese che investono in sicurezza. In conclusione, una proposta
che rappresenta un piccolo sostegno alle famiglie che in Valle
d'Aosta hanno vissuto la tragedia di un familiare deceduto sul
lavoro e un piccolo strumento per accrescere la cultura della
sicurezza del lavoro. Grazie per l'attenzione.
Président
- La discussion générale est ouverte.
La parole au Conseiller Lattanzi.
Lattanzi (PdL)
- Grazie, Presidente. Aspettavo per vedere
se si voleva rispettare la questione dell'alternanza, spero che
quelli della maggioranza possano esprimere il loro pensiero su
questa tematica.
Collega Rigo, il tema non può che essere condivisile; anzi,
riconosco il merito al vostro gruppo di aver portato oggi questo
tema che nelle cifre e nella gravità sociale è sotto gli occhi di
tutti, ma è di difficile soluzione, non solo perché il Ministro
Sacconi ha preso dei provvedimenti che possono essere più o meno
condivisibili, ma perché il tema è stato gestito purtroppo da
destra e da sinistra ed è ad oggi da risolvere. Non credo che si
possa dare a Sacconi e a Berlusconi la colpa delle migliaia di
morti che quest'anno ci sono state, visto che governano da sei
mesi, o andare - come si fa in questo periodo - alla caccia del
killer con titoli come quello della
Stampa
di stamani che
prende lo sfogo di un ragazzo e cerca presunti colpevoli...com'è il
titolo che mi facevi vedere? Ecco:
"Ragazzo ucciso da persone
senza scrupoli"
. Credo che ci sia un clima molto difficile in
questo paese non solo per la difficoltà economica, ma perché la
difficoltà economica implica anche una difficoltà sociale. Quando
affrontiamo il tema delle morti bianche o degli omicidi bianchi -
come sostiene il collega Rigo - si fa riferimento a un costo di
vite umane che l'attività lavorativa porta con sé ogni anno. È un
costo che tutti vogliamo ridurre, ma quando si passa dal dire al
fare sappiamo che le cose sono molto difficili. Lui faceva prima
l'esempio di aziende che per sfuggire ai controlli, mettono in
pista delle attività di nascita di aziende che dopo un appalto
scompaiono, e ha aggiunto però una riflessione che non condivido:
queste aziende fanno questo esclusivamente per sfuggire ai
controlli, per lucrare il più possibile e per portare a casa il
maggior guadagno. Diciamo così, lo fanno per by-passare i costi di
attività in termini di sicurezza e portare a casa il maggior
profitto. Ho un'altra visione, pur condividendo il 99% delle cose
sostenute da Rigo, ma un'altra visione che forse potrebbe essere
utile al dibattito e alla approvazione della mozione, che noi
approveremo perché consideriamo valida sia l'impegnativa per quanto
riguarda il fondo di solidarietà sia per l'attenzione alla
prevenzione e il coordinamento della prevenzione. La nostra visione
è che il prezzo di quelle morti non è solo dovuto, anzi in questo
periodo forse non è neanche tanto dovuto alla volontà di lucrare
maggiormente da parte delle imprese, perché sono tutti piccoli
artigiani. È dovuto alla necessità di sopravvivere! Allora se il
segno di assenso del collega Rigo è onesto, credo che da questo
punto dobbiamo partire, altrimenti si dice che tutti sono evasori
ma solo quelli di una certa categoria, o tutti sono delinquenti per
far soldi quelli di una certa categoria. Non credo più negli
assolutismi di classe, comincio a far fatica a credere nella destra
e nella sinistra, figuriamoci negli assolutismi di classe...
Rigo
(fuori microfono) ...per quello dicevo premi a chi
investe in sicurezza...
Lattanzi (PdL)
- ...condivisibile il fondo di
solidarietà, affrontare il problema, creare un coordinamento. Ma
quando parliamo di creare un coordinamento più efficace in termini
di controllo, immagino il piccolo artigiano con due operai che
stamani ha ricevuto la visita dell'ispettorato del lavoro e ha
chiuso l'azienda beccandosi una denuncia penale perché la persona
non aveva la cintura né il casco, era sulla impalcatura senza
l'aggancio di sicurezza...
Chi ha avuto modo di seguire un cantiere, come io ho avuto
quest'anno, si rende conto che se dovessero essere applicate in
toto le normative 626 la casa non sale; è matematico! Quindi c'è
sempre questo giusto compromesso fra quelli che sono non i
delinquenti che fanno morire gli operai per lucrare, perché questo
è più legato alle grandi aziende che speculano su questa cosa
perché il prezzo del lavoro è una componente del bilancio
importante e cercano di lucrare su queste cose. Ma ricordo che
l'economia italiana è fatta per l'80% non dalle grandi imprese, che
dovrebbero essere sottoposte a maggiori controlli soprattutto
quando fanno i giochini delle società che nascono e che muoiono, ma
da un tessuto di piccole imprese, fra l'altro in Valle sono 4000
imprese, sulle quali possiamo essere d'accordo per un maggior
coordinamento della prevenzione in termini di sicurezza. Bene, ma
su queste 4000 imprese come si tradurrà questa cosa? Aumentiamo il
numero degli ispettori, facciamo cantiere per cantiere? Benissimo,
ne chiudiamo 2000, perché non hanno le risorse! Ieri Donzel ha
fatto una osservazione molto giusta quando diceva che le piccole
imprese in Valle d'Aosta devono spendere fra 8 e 9000 mila euro
all'anno solo per poter partecipare a bandi di appalto, senza avere
la minima speranza di prenderne uno. Ma devono mettere a bilancio
che se vogliono presentare domanda, per partecipare a dei lavori da
piccoli artigiani - in questa regione solo i piccoli artigiani
possono esistere -, devono sostenere dei costi disumani.
Aggiungiamoci anche questi e poi andiamo sul pragmatismo, vediamo
quanti ne restano in piedi. Allora dovremmo fare un fondo di
solidarietà per dare tutte le mobilità a tutti i dipendenti che
verranno licenziati per eccesso di controlli...
Dico questo non per dire che il prezzo delle morti è un prezzo
da sostenere, assolutamente no! Però dobbiamo affrontare il tema
con la consapevolezza del vivere quotidiano delle imprese, che a
queste regole sono sottoposte, fermo restando di perseguire gli
eccessi; ma se dobbiamo andare ad applicare la norma 626 così com'è
per cantieri di piccoli artigiani, abbiamo 2000 aziende valdostane
che chiudono domani, con minimo 2-3 dipendenti; sono 7000 persone
che non saprebbero dove andare a lavorare. Dice: allora dobbiamo
lasciarli liberi? No, non dico questo, dico però che questa è la
realtà e non è di facile soluzione. Se l'affrontiamo in maniera
demagogica, dicendo che il Ministro Sacconi ha liberalizzato le
prevenzioni, credo che questa sia della demagogia che non serve a
nulla perché Sacconi è lì da sei mesi e 5000 morti all'anno non li
ha provocati né Sacconi adesso né Prodi prima né Berlusconi prima
ancora! È il costo drammatico che una società che vuole produrre
oggi ha. Come lo riduciamo? Dalle parole ai fatti la soluzione è
molto più complessa, se poi la vogliamo riferire alla nostra realtà
vi suggerisco di farvi il giro dei cantieri e di chiedere al
decoratore che ha il ponte con sopra due operai, di applicare in
toto la 626. Sapete cosa fa? Chiude e va a casa. Allora dobbiamo
fare un fondo di solidarietà per i tre decoratori più due operai
che sono licenziati, perché non riescono a lavorare. Perché la 626
la conoscete: solo per spostare il materiale nel cantiere da una
parte all'altra, bisogna mettere in piedi tante di quelle giuste
prevenzioni ma inapplicabili!
Quante cose sono giuste ma non si riescono a realizzare o
confliggono con il quotidiano vivere?
Noi voteremo con convinzione perché il problema va affrontato,
ma senza demagogia, senza destra e sinistra, senza Sacconi,
Berlusconi, Prodi e Veltroni, né Union contro Union a favore
dell'Union a favore di Rollandin amico di Rollandin... qui va
affrontato il problema. Vogliamo ridurre fra l'altro il costo di
quelle morti? Perché quelle morti non sono solo un costo sociale,
sono anche un costo economico perché molti di quelli che non
muoiono fortunatamente gravano economicamente sulla società molto
più di quanto non farebbero stando sani. Quindi dobbiamo investire
in quei termini, certo, perché se uno rimane invalido a vita è un
costo più grande di quanto non sia il costo della prevenzione, e
spero che si possa farlo e noi vi diamo il nostro consenso senza
avere imbarazzi e pruriti verbali nel dire che Prodi può aver fatto
bene piuttosto che Berlusconi male, noi andiamo oltre, i problemi
sono da affrontare e risolvere. Poi ognuno ha le sue convinzioni,
ma su temi come questi se riusciamo a far fuori la demagogia e a
mettere in campo le idee, una legge, una proposta come avete fatto
voi, questa non è una proposta di destra o di sinistra, è una
proposta di buon senso e noi la voteremo.
Président
- La parole au Conseiller Empereur.
Empereur (UV)
- Merci, M. le Président.
Ho ascoltato con attenzione l'intervento del collega Rigo su un
tema di assoluta attualità e come in altre circostanze, ho colto
nelle sue parole la passione che lui mette di fronte a temi
inerenti la situazione sociale del paese. È messa in evidenza con
questa mozione una situazione, uno spaccato dell'Italia che non
funziona, sia essa governata dalla destra o dalla sinistra. Ciò che
viene messo in evidenza è da un lato una forte rigidità della
normativa, spesso una sovrapposizione della stessa, quasi sempre
una difficoltà applicativa - lo abbiamo sentito dalle parole del
collega Lattanzi -, oltre a una carenza di controlli perché mancano
le risorse e le professionalità da mettere in campo. Allora ci
dovrebbero essere degli auspici conseguenti, che da un lato la
normativa sia meno complessa, che ci sia una maggiore
semplificazione della stessa, e che ci sia dall'altro un momento di
formazione, di educazione, se posso permettermi l'espressione quasi
una cultura della sicurezza da trasmettere agli imprenditori, siano
essi radicati o anche improvvisati. Il problema che viene esaminato
oggi è la conseguenza di tutto ciò ed è opportuno che pur
auspicando quelle modifiche a cui facevo riferimento, la Valle
d'Aosta reciti un ruolo che sia un ruolo importante e quindi ben
venga la possibilità di istituire un fondo di solidarietà, ben
venga questo effettivo coordinamento fra i soggetti coinvolti. Ci
dichiariamo, come gruppo dell'Union Valdôtaine, a favore di questa
mozione facendo presente che il problema potrebbe essere risolto
alla radice, qualora ci fosse una maggiore sensibilità sulla
prevenzione, piuttosto che una presa d'atto quasi disarmante della
conseguenza.
Président
- La parole au Conseiller Louvin.
Louvin (VdAV-R)
- Portiamo anche noi un sostegno a questa
mozione, che hanno presentato i colleghi del gruppo Partito
Democratico, facendo qualche brevissima ulteriore considerazione.
Le condizioni di lavoro in questa nostra regione sono rese precarie
in questo momento da quel difetto di cultura della prevenzione, che
fa parte di un miglioramento qualitativo della organizzazione del
lavoro, ma anche da fenomeni di distorsione del lavoro, dal lavoro
nero che spesso rende precarie queste condizioni. Abbiamo avuto
notizia di accertamenti a cui facevano seguito fughe generalizzate
da cantieri, da luoghi di lavoro, a testimonianza del fatto che
queste condizioni di lavoro nero sono ben presenti purtroppo nella
nostra regione, e di riflesso, riprendo anche la tematica che è
stata richiamata dal collega Lattanzi, per necessità di concorrenza
anche aziende più sane e tendenzialmente più propense al rispetto
delle regole, delle precauzioni, delle misure di sicurezza sui
luoghi di lavoro, sono costrette in condizioni estreme. Crediamo
che su questo effettivamente la Regione, il governo regionale
abbiano un ruolo da svolgere, nel senso di quel coordinamento
pubblico/privato che auspicano i proponenti e nel far sì che ci sia
il giusto intervento repressivo, là dove deve esserci, da parte
delle autorità preposte. Ci chiediamo peraltro se non sia anche
ruolo e compito delle commissioni consiliari avere uno sguardo
continuo, una forma di osservatorio permanente del fenomeno della
sicurezza sul lavoro, per evitare che diventi un tema ricorrente di
doglianza, di lamentela anche all'interno del Consiglio regionale o
di rinvio sempre ad altri.
In fondo le Commissioni consiliari esistono anche per questo,
per avere costantemente sotto gli occhi i fenomeni rilevanti.
Accanto a questo porrei anche altri fenomeni, come quello delle
morti sulle strade, come quello della salute sui luoghi di lavoro,
perché auspichiamo che le Commissioni consiliari non siano solo lo
stomaco che digerisce dei provvedimenti legislativi di iniziativa
della Giunta o del Consiglio, ma diventino il luogo dove c'è una
visione di cosa sta succedendo in questa Valle e di cosa si deve
attivare in questa direzione. Questo per quanto riguarda le
iniziative, e in particolare quella del fondo regionale di
solidarietà, auspichiamo che nel momento in cui adottiamo questa
mozione, se sarà accolta, non aspettiamo una vita per darvi corso.
Noi la settimana prossima saremo fra questi banchi a discutere il
bilancio regionale, è nel bilancio che si trovano i fondi e si
adottano le misure finanziarie, e io mi auguro, penso che
parlandone con i Consiglieri proponenti e con gli altri colleghi
sicuramente si dovrà individuare lì il momento di definizione di un
primo embrione di questo fondo, di un punto di partenza di questo
fondo, e che ci sia in quella sede l'apertura di orizzonte,
l'apertura mentale che mi pare esserci in questo momento da parte
delle forze di maggioranza per andare in questa direzione.
Non siamo formalisti, non vogliamo in nessun modo fare le bucce,
ma poiché siamo noi stessi legislatori, il rinvio alla Giunta non è
un rinvio di delega in bianco, ma è un invito a noi stessi a fare
la nostra parte nei modi e nei momenti. Se vogliamo che dai primi
mesi del prossimo anno si possa mettere mano alla nascita di un
fondo per le vittime decedute e per causa di infortuni sul lavoro,
credo che l'appuntamento dobbiamo darcelo in prima battuta per la
settimana prossima e fare in modo che questo lavoro della Giunta,
per preparare un disegno di legge in questa materia trovi già
prefissato il necessario impegno sul piano finanziario, per evitare
che ci sia un rinvio
sine die
e che questo genere di mozioni
si traduca in pura dichiarazione di intenti.
Con questo portiamo il nostro voto favorevole alla mozione dei
colleghi.
Président
- La parole au Conseiller La Torre.
La Torre (FA)
- Voteremo anche noi questa mozione, che ha
il pregio di riportare l'attenzione su un argomento così
importante, di cui non si parla mai abbastanza, ma tengo a
precisare che questa maggioranza nella precedente legislatura e in
questa legislatura ha sempre avuto una attenzione particolare nei
confronti di queste problematiche, ha sempre seguito in
collaborazione con tutti gli enti preposti ogni possibile strada ed
azione necessaria per garantire la sicurezza sul lavoro. È stato
fatto in diversi modi con delle iniziative portate avanti con
l'INAIL, con manifestazioni esplicite, con lettere e con riunioni
di coordinamento con i sindacati e quindi credo che questa regione
- qui purtroppo non condivido l'intervento di Lattanzi - stia
dimostrando nel tempo e anche con delle azioni di essere avanti nel
rispetto della sicurezza del lavoro. Respingo pertanto questa idea
di una regione dove ci sia il 50% delle aziende che non sono in
regola o che facciano difficoltà a non essere in regola.
Certamente anche in Valle d'Aosta ci saranno aziende che non
sono in regola, ma la Valle d'Aosta è ben diversa da altre regioni,
purtroppo mi dispiace dirlo, magari del sud Italia, dove il non
essere in regola è la norma; la Val d'Aosta è in regola e non sono
necessari altri centri di osservazione, ci sono già dei centri di
osservazione preposti che fanno bene il loro lavoro, che sono
coordinati con partecipazione di tutte le forze sociali dall'USL ai
sindacati, all'INAIL a tutti i competenti organismi, e l'unica cosa
che dobbiamo fare è facilitare il loro lavoro, non andando a
infrapporci fra quelle che sono le loro competenze e le nostre
legittime richieste di informazione, ma solo vigilando e
coordinando le attività preposte. La Valle d'Aosta è un territorio
dove si può ancora svolgere un buon controllo, le problematiche al
limite possono derivare dalle infiltrazioni esterne, perché
sappiamo quante imprese dall'esterno vengono a lavorare in Valle,
sappiamo che è dall'esterno che molte volte queste problematiche
vengono introdotte e molte volte i nostri imprenditori si trovano
in difficoltà perché devono essere in concorrenza con chi non
rispetta le regole. È questo il vero problema: chi rispetta le
regole e in modo etico, morale e anche economico investe, si trova
in concorrenza con chi le regole non le rispetta, ma molte volte
chi non rispetta le regole viene da fuori. Quindi dobbiamo
difendere i nostri imprenditori non dicendo che non sono in regola,
perché non è vero, ma dicendo che i nostri imprenditori, che
cercano di essere in regola e lo sono, molte volte perdono gli
appalti perché combattono contro chi non è in regola, e noi come
Regione su questo dovremmo fare qualcosa. Molte volte sappiamo che
le gare al massimo ribasso sono il cavallo di Troia che introduce
persone che poi magari con delle semplici certificazioni, con delle
dichiarazioni vincono delle gare e poi impediscono ai nostri
imprenditori valdostani che sono seri (ci tengo a ribadirlo) di
essere sul mercato e di mantenere le loro aziende. Quindi
sicuramente la Valle d'Aosta è una regione sana, dove il controllo
e le garanzie del lavoro sono esercitate; comunque non è un motivo
per cui non dobbiamo votare questa mozione, anzi, la votiamo con
convinzione perché ritengo che parlarne sia importante e bene ha
fatto il collega Rigo a presentarla.
Président
- La parole au Conseiller Comé.
Comé (SA-UdC-VdA)
- Grazie, Presidente. Solo per dire che
anche il gruppo della Stella Alpina voterà questa mozione, che ha
avuto il merito di sollevare da parte del PD una questione
importante che è all'attenzione di tutti. Certamente la mozione
oggi va nella direzione di istituire un fondo che permetta la
solidarietà a favore delle famiglie delle vittime e certamente da
parte nostra c'è l'appoggio a questa mozione.
Vorrei anche io sottolineare due aspetti. Uno è quello che
diceva prima il collega La Torre; giustamente nella presentazione
Rigo ha fatto un lungo elenco, facendo una analisi della situazione
a livello nazionale, e citando anche dei dati pesantissimi di morti
a livello nazionale, e poi nell'ultima parte del suo intervento ha
citato l'elenco delle morti avvenute anche in Valle d'Aosta. Se
guardiamo le percentuali, vediamo che abbiamo una percentuale
bassissima, pur sempre pesante, rispetto al resto d'Italia e sotto
questo profilo direi che questa è una dimostrazione di quanto
sottolineava prima La Torre, di quanto la Regione sia sempre stata
molto attenta. Lo ha evidenziato anche Rigo nella sua premessa
della mozione, dove dice che l'approvazione del piano regionale per
la salute e il benessere sociale 2006 all'obiettivo n. 5
nell'attività A va a definire tutta la prevenzione
dell'infortunistica sul lavoro e fa riferimento alla necessità di
sviluppare specifiche azioni ed iniziative di coordinamento.
Questo è un lavoro che a livello regionale è stato già portato
avanti, con questo non voglio dire che bisogna rallentare
l'attenzione, ma bisogna migliorare questo, e direi anche io che
bisogna guardare con grande attenzione soprattutto le morti che
provengono da imprese valdostane o le morti che provengono da
società che arrivano dall'esterno. Da parte della Stella Alpina non
possiamo che essere favorevoli a questa mozione, quindi daremo il
nostro assenso garantendo anche il nostro impegno nel cercare di
incrementare l'attenzione verso la prevenzione al massimo di quelli
che sono gli infortuni sul lavoro.
Président
- D'autres qui veulent intervenir? Je ferme la
discussion générale.
La parole au Conseiller Rigo.
Rigo (PD)
- Ringrazio i colleghi per il loro intervento,
per le parole che hanno usato, per il loro tono, per la volontà
espressa da tutti di lavorare insieme per fare di questa Valle, che
è vera, che è attenta, farla ancora più attenta su una tematica
particolarmente delicata e importante per la vita di tutti i giorni
dei valdostani. Potevamo preparare noi un disegno di legge molto
semplice, con 3-4 articoli, copiandolo anche da altre regioni, che
hanno già leggi in questo senso. Abbiamo voluto invece cominciare
con il Consiglio un percorso insieme su un tema che deve essere di
comune attenzione. Sono anche d'accordo con il collega La Torre
sulla differenziazione che l'Italia non è tutta uguale, questi sono
i dati del rapporto INAIL 2007 e in questi dati sono contenute
quelle analisi attente su come vengono sviluppati i controlli, le
sicurezze sui posti di lavoro, sui cantieri e ci sono delle
indicazioni che devono condurci a lavorare insieme per dare un
senso compiuto alle indicazioni che vengono fuori dai documenti e
dalle statistiche. Credo che la nostra regione sia più attenta
delle altre o al pari di quelle regioni che sono più attente in
questo settore. Le indicazioni che sono venute oggi mi sembrano
importanti, in particolare rispetto a tre obiettivi riconosciuti da
tutti. Il primo è quello che comunque dobbiamo fare una azione
culturale nei confronti delle persone, delle aziende, delle
imprese; il secondo sono interventi mirati premianti anche per
quelle imprese che possono offrire maggiori margini di sicurezza e
il terzo è la capacità di un coordinamento sui controlli che
vengono fatti. Credo che ci siano le condizioni per lavorare bene,
per far fare a questa regione un salto in avanti, ne sono
contento.
Président
- La parole au Président de la Région,
Rollandin.
Rollandin (UV)
- Il tema merita, come è stato detto,
tutta l'attenzione che ha avuto e che sicuramente avrà in altre
occasioni non solo in questo consesso. È oggetto di dibattito
attento il tema della sicurezza sui luoghi di lavoro, che
interviene trasversalmente su una serie di settori, quindi va ad
inserirsi in una logica di coordinamento che dovrebbe essere sempre
più efficace. Nell'argomentare da parte dei proponenti le
motivazioni di un impegno in tal senso si è fatto riferimento a una
serie di dati che vanno nella direzione di far capire qual è
l'impatto del problema. Sono stati anche evocati i dati della
nostra regione, che dicono che per fortuna si tratta di 2-3 unità
che se giustamente rapportate ad altre situazioni che ci mostrano i
pericoli che portano ad avere incidenti mortali, ci fanno
riflettere. Dico per fortuna tutto sommato abbiamo una situazione
discretamente valida dal punto di vista anche dei controlli e su
questo vorrei soffermarmi con riferimento all'ambito dell'azione
che si vuole attivare sui luoghi di lavoro, al di là della crescita
culturale e della progressiva presa di coscienza dell'impegno che
c'è da parte di una azienda ad avere un contratto, quindi di
utilizzare momentaneamente o per un periodo più lungo dei
lavoratori. Perché il discorso è nel rapporto e giustamente è stato
ricordato anche quante imprese nascono e muoiono, il che rende
molto difficile questa operazione, perché guardando le statistiche
ultime anche in Valle d'Aosta, che prima era esente da questo tipo
di fenomeno, adesso anche in Valle ci sono molti che creano queste
premesse, lo vediamo dalla richiesta di contributi per la
formazione. Abbiamo visto che ci sono imprese che chiedono il
contributo per aprire una nuova attività, e poi di colpo
spariscono, non hanno nessuna esperienza, nessuna storia; mentre
prima la formazione arrivava gradualmente anche sull'ambito della
costituzione del possibile imprenditore a tutti i livelli,
artigianale o di più larga dimensione, ma c'era comunque una
preparazione, oggi non c'è più! Oggi basta avere uno strumento e
una pala meccanica e diventi imprenditore, ti iscrivi e sei pronto
per partecipare a un appalto. Questo la dice lunga sulle difficoltà
che sono insite nell'ambito della attività di prevenzione
innanzitutto delle problematiche del lavoro.
Sul concetto di prevenzione dobbiamo anche qui capirci; credo
che i controlli vanno benissimo, devono essere fatti, ma quando si
parlava della frequenza dei controlli, in Valle d'Aosta la cometa
arriva molto più frequentemente e ne arrivano tante comete! Il
problema è che non c'è una cometa sola, questo è il punto che
disorienta anche le piccole imprese! Là dove si vedono arrivare sui
luoghi di lavoro una serie di professionisti legati ad attività che
sono INPS, INAIL, tutto il resto delle competenze, molte volte la
domanda che viene fatta è: ma possibile che non si possa coordinare
questa attività preventiva? Ma non per dire:
bene, comunque ti
dobbiamo fare una multa,
perché se arrivi con il concetto di:
comunque ti devo multare
, viene la pelle d'oca tutte le
volte che arriva qualcuno a controllare il cantiere! Il problema su
cui si vuole impostare dovrebbe essere l'opposto, cioè facciamo un
controllo preventivo quando apre il cantiere, vediamo quello che
deve essere fatto, diamo il tempo necessario prima di aprire, dopo
di che l'imprenditore è a posto, bene. In questo modo possiamo
controllare un qualcosa su cui abbiamo fatto una azione. Questa è
l'azione che manca, altrimenti il problema del controllo di per sé,
dico per fortuna c'è già, abbiamo i numeri che parlano chiaro su
questo dato, la Valle d'Aosta credo che sia in assoluto la regione
più controllata d'Italia sotto tutti i profili, le verifiche della
finanza nei vari esercizi dove arrivano in Italia una volta ogni
tre/quattro anni, qui arrivano ogni sei mesi e così via. Sotto
questo profilo non ci sono dubbi.
Ripeto, l'aspetto collegato con questo ambito di competenze che
è il lavoro, credo che vada articolato in modo tale da poter
coordinare nel rispetto delle reciproche competenze; non vogliamo
interferire con le competenze dell'INAIL, dell'USL, o dei vari enti
responsabili, ma fra questi ci deve essere un coordinamento,
altrimenti c'è da un punto di vista dell'imprenditore, piccolo o
grande che sia, una situazione di disorientamento, cioè il trovarsi
con una serie di verbali perché manca questo o quello, molte volte
per impreparazione, perché bisogna ammettere che non c'è
preparazione. Quindi credo che ci sia un grosso lavoro da fare.
Tutto sommato quando si è letta quella indicazione: meno poliziotti
e più consulenti, io devo dire che non la vedo così male, perché il
concetto è quello. Io approvo questo tipo di indirizzo, sono molto
più discutibili un'altra serie di indirizzi invece che sono un po'
in controtendenza. Ma in effetti immaginare che sia possibile avere
un indirizzo, che ci sia un aiuto mentre imposto il cantiere, dico
cantiere per dire qualsiasi attività, lo approvo; poi evidentemente
la sottovalutazione dell'utilizzo di alcuni mezzi, perché in genere
alcuni incidenti mortali sono stati provocati dall'utilizzo di
mezzi in un modo improvvisato; quanto è prevedibile nell'ambito
della formazione di chi poi utilizza queste macchine? È un
argomento delicato. Nell'insieme credo che ci sia una condivisione
su questa preoccupazione di andare nella direzione di una migliore
formazione e di un coordinamento nell'attività di una prevenzione,
il controllo preventivo è la base del discorso. Credo che nel
contempo siamo perfettamente d'accordo di prevedere una norma,
qualcuno ha detto di prevedere anche i finanziamenti, e questa è
una preoccupazione valida. Non dimentichiamo che nel bilancio
abbiamo, come sempre, messo un fondo a disposizione per le attività
legislative che intervengono nei vari settori, questa è una
attività legislativa che può essere largamente coperta tenendo
conto che vi sono numeri molto bassi e tenendo conto che abbiamo
già guardato con attenzione le leggi delle regioni che l'hanno già
previsto, fra l'altro leggi recentissime: 2007 e le ultime 2008
tanto per intenderci. Lo dico nel senso che il problema si è posto
ultimamente, là dove al di là delle garanzie assicurative che
vengono date per i lavoratori, c'è una situazione familiare da
gestire che non è compresa ed è il problema che giustamente
sollevava Rigo dei tempi, cioè la possibilità di intervenire prima
che sia troppo tardi e questo è condivisibile. Ho visto anche le
modalità con cui le altre regioni hanno previsto l'intervento, con
un regolamento che dia applicazione, che abbia quel minimo di
requisiti per dire è necessario intervenire. Quindi sotto questo
profilo condividiamo il tipo di procedura. Nel merito del
coordinamento che si chiede al punto 2
, promuovere misure per
realizzare un effettivo coordinamento fra tutti i soggetti pubblici
e privati ai quali sono affidati, dalla normativa in vigore,
compiti in materia di prevenzione
, e qui per fortuna alcuni
colleghi lo hanno già ricordato, questo era un punto previsto nel
piano che abbiamo presentato come maggioranza, cioè avevamo
proposto di investire in maniera incisiva nella sicurezza dei
luoghi di lavoro in particolare nei cantieri e in questo
coordinamento, vorrei però ricordare che abbiamo ricostituito il
comitato regionale di coordinamento in materia di sicurezza e
salute sui luoghi di lavoro, con delibera 3211 del 7 novembre, a
cui partecipano tutti i responsabili delle varie organizzazioni,
dell'USL, dell'ispettorato del lavoro e altri istituti interessati.
In più abbiamo previsto, in considerazione della natura del
territorio regionale, di integrare la composizione del comitato con
la partecipazione dei rappresentanti dell'associazione impianti a
fune, dell'associazione guide alpine e di coinvolgere, in ragione
del particolare apporto specialistico che ne può derivare per i
settori in cui opera, anche la SITRASB, il GEIE del traforo del
Monte Bianco e CVA. Quindi abbiamo già tenuto conto di questo
allargamento e andremo in quella direzione, ma per dire che lo
abbiamo già ricostituito il comitato. Nulla osta però di accettare
il punto 2 nel senso di attivare un coordinamento, per cui sarà
oggetto di discussione, però questo ad oggi è già stato fatto. In
conclusione riteniamo di approvare questa procedura, di renderci
conto che su questo tema si sono spese più parole che fatti negli
anni, speriamo di non andare in questa direzione, ma di dare una
dimostrazione di quello che si può fare per, da una parte,
intervenire dopo, ma quello che ci interessa di più è intervenire
prima. Quindi non solo il coordinamento, ma che tutte le attività
vadano nella direzione della messa in sicurezza preventiva dei
luoghi di lavoro.
Président
- Je soumets au vote la motion:
Conseillers présents et votants: 31
Pour: 31
Le Conseil approuve à l'unanimité.
