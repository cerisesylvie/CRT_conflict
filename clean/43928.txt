Classificazione
COMMERCIO
FORESTE E TERRITORI MONTANI



Oggetto del Consiglio n. 1044 del 17 novembre 2021 - Resoconto
OGGETTO N. 1044/XVI - Interpellanza: "Individuazione di
misure di intervento funzionali a un ulteriore rilancio della
filiera del legno in Valle d'Aosta".
Bertin (Presidente) -
Punto n. 18 dell'ordine del giorno.
Per l'illustrazione, ha chiesto la parola il consigliere
Planaz.
Planaz (LEGA VDA) -
Questa iniziativa nasce per capire
quali azioni siano state fatte per rilanciare la filiera del legno
nella nostra Regione. Non siamo nuovi di questa iniziativa, era
stata già presentata all'inizio dell'anno dal collega Lavy appunto
per andare ad approfondire l'aspetto che potremo avere sia dal
punto di vista economico ma anche per tutto il comparto del
mantenimento del territorio dal punto di vista occupazionale. La
risorsa legno che forse oggi un po' meno ma in passato abbiamo
tutti assieme, avendo altri materiali che sembravano molto più
comodi, tipo plastica e quant'altro, sostituito, legno che nel
tempo e negli anni... Ci insegna la millenaria Fiera di Sant'Orso e
tutti gli oggetti che vengono presentati alla Fiera l'importanza di
questa risorsa.
Ebbene, in tutti questi anni forse si è anche accantonato un po'
l'idea di usare questo materiale un po' per comodità, un po' per
convenienza e forse, dal punto di vista proprio della nostra
Regione rispetto ad altre Regioni che hanno più comodo andare a
produrre e a fare scorte di questo materiale, abbiamo usato questo
come un materiale di scarto. Questo dispiace perché, oggi come
oggi, l'aumento delle materie prime, tra cui anche quella del legno
- se guardiamo, dall'inizio dell'anno ad adesso ha avuto degli
aumenti esponenziali e ha superato in certi periodi anche il 100
percento a fronte dell'anno passato - è un motivo in più, come
Regione Valle d'Aosta, per attivarci per valorizzare al meglio
questo materiale.
Come sappiamo, del legno si può fare molti usi: dal
riscaldamento a varie lavorazioni e ultimamente anche in ambito
edilizio ha visto molto successo. È un materiale molto richiesto
sul mercato, fatto sta che in molti periodi di quest'anno c'è anche
stata una mancanza di consegna da parte degli altri Paesi di questo
materiale, il che ha creato un ulteriore rallentamento anche dovuto
a tutti i bonus che ora ci sono a disposizione nell'edilizia per
andare a rinnovare, a cercare dei materiali sempre più rinnovabili,
a fare maggior uso del legno. Questo è un motivo che, secondo me,
ci aiuta anche a creare una filiera perché se prima il mercato ci
proponeva dei prodotti che, arrivando da altre Regioni, avevano un
costo minore, oggi ci troviamo addirittura con un prezzo di favore
sul mercato e in più manca anche il prodotto in sé stesso.
Occorre poi valutare tutto l'altro aspetto: il rischio di
incendi, i boschi trascurati. Io e il nostro gruppo riceviamo molti
avvisi di boschi lasciati completamente all'abbandono, anche qui
abbiamo fatto iniziative. Lo so che non ci sono boschi solo
comunali o demaniali, ci sono anche molte superfici private, però,
quando una superficie di questo tipo è lasciata all'abbandono,
secondo me, bisognerebbe agire e cercare di fare qualcosa: uno, per
mantenere il territorio; in quei terreni meno idonei per le
coltivazioni, per l'allevamento e quant'altro andare a incentivare
l'imboschimento per avere anche in un futuro, visto che in questo
periodo in cui si parla di transizione ecologica questo materiale è
di nuovo molto richiesto, di nuovo a disposizione del materiale che
può crearci delle risorse aggiunte anche dal punto di vista
occupazionale, non solo per il mantenimento dei boschi ma anche per
attivare tutta la filiera per la valorizzazione di questo prodotto,
perché, come si sa, come tutti i prodotti, non è che è basti
tagliare un albero o delle piante o pulire un bosco per valorizzare
questo, ma bisogna individuare una linea di mercato, ce ne sono di
vario tipo e magari andare a valutare quali siano le piantagioni
migliori, per avere in un futuro una risorsa in più per la nostra
Regione e non sempre vedere il prodotto legno come un rifiuto e
come un lavoro aggiunto di pulizia dei terreni, ma creare una
risorsa in più. È per questo che abbiamo presentato questa
iniziativa per sapere quali siano i risultati dell'analisi di
settore, quale sia la situazione attuale dal punto di vista dei
risultati del rilancio della filiera e del legno e quali siano le
intenzioni per rilanciare ulteriormente la suddetta filiera.
Presidente -
Risponde l'assessore Sapinet.
Sapinet (UV) -
Grazie collega Planaz dell'iniziativa.
Primo quesito: "quali siano i risultati dell'analisi di settore, ne
avevamo già parlato, non era ancora stato consegnato". Oggi lo
studio è stato analizzato sulla base di quanto riportato nella
relazione finale dell'incarico affidato all'IPLA (Istituto Piante
da Legno e Ambiente) di Torino, si riporta di seguito la sintesi
dei risultati, oggi facciamo una sintesi ma poi prossimamente
potremo sviluppare e affrontare a fondo l'argomento. La superficie
forestale regionale risultante dall'aggiornamento della carta
forestale è di 98.869 ettari di cui 94.425 di boschi e 4.444 di
altre superfici forestali con copertura inferiore al 20 percento.
Abbiamo preso atto di un aumento di circa l'1 percento dei boschi
in un decennio.
L'indice di boscosità, quindi il rapporto tra superficie
territoriale e superficie forestale della Valle d'Aosta è del 30
percento considerando i soli boschi, questi coprono il 28,7
percento del territorio. I boschi della Valle d'Aosta assolvono
contemporaneamente a più funzioni, tuttavia, considerando le
destinazioni funzionali, possono essere così classificati:
protezione diretta 44 percento, naturalistica 7 percento,
produttivo-protettiva 36 percento, evoluzione libera 13 percento. I
boschi di proprietà pubblica sono complessivamente il 40 percento
di cui il 90 percento comunali o consortili inseriti nei piani
economici forestali. I boschi a potenziale gestione attiva
risultano complessivamente l'80 percento del totale. Oltre metà dei
boschi regionali è servito per l'accesso e l'esbosco, 58 percento
per i boschi in piani economici e 54 percento dei boschi per i
privati, indice che sale mediamente al 60 percento considerando
solo quelli che hanno una potenziale gestione attiva, poi le farò
magari una copia così prende atto di tutti i numeri.
Il volume legnoso stimato presente sull'intera superficie
forestale è di circa 19 milioni di metri cubi, poco meno di 200
metri cubi per ettaro, di questi circa 8,2 milioni su proprietà
comunale o consortili inseriti nei piani economici, mentre il
volume presente nelle zone servite è di circa 10,9 milioni, pari al
57 percento del volume complessivo. Il volume legnoso
potenzialmente prelevabile nel quindicennio di riferimento dai
boschi serviti sulla base di una gestione forestale sostenibile è
stimato in circa 2,7 milioni di metri cubi, pari a circa 180 mila
metri cubi l'anno.
L'intera superficie forestale servita e il valore del legno in
piedi per l'avvio di una potenziale filiera del legno sono stati
stimati dall'IPLA in circa 3,7 milioni di euro l'anno ipotizzando
un valore medio macchiatico di circa 20 euro al metro cubo, di
questi la quota per usi durevoli è pari a circa il 50 percento del
volume corrispondente, al 65 percento del valore, quella per usi
energetici è circa il 35 percento del valore. Circa un terzo del
potenziale totale è prelevabile dai boschi comunali e consortili
assestati pari a circa 1,2 milioni di euro l'anno.
Come anticipato e come da accordi con il Presidente della III
Commissione che ringrazio per la collaborazione, si immaginava
appunto di andare ad analizzare lo studio da farsi in una seduta di
Commissione presumibilmente fissata già per il 30 di questo mese,
occasione che sarà anche importante per analizzare altre
problematiche: ad esempio, quella della questione delle strade
poderali.
Rubo anche un minuto sulla questione lupo che citava prima il
collega Rollandin, anche lì sarà oggetto di un'analisi e di un
aggiornamento in Commissione da fare questa però dopo il 1° di
dicembre, quando è fissata la riunione per quel tavolo del lupo
delle Regioni alpine.
Per il secondo quesito: "quale sia la situazione attuale dal
punto di vista dei risultati del rilancio della filiera del legno",
va precisato che lo studio di cui sopra rappresenta un punto di
partenza per analizzare le potenzialità e le criticità della
filiera legno della nostra Regione.
Dall'analisi allegata alla relazione dell'IPLA emergono i punti
di forza e le criticità del comparto che tuttavia devono essere
ulteriormente analizzati. Più precisamente dovrebbero essere
realizzate le seguenti attività: indagini sulle imprese forestali
di prima e di seconda trasformazione, analisi del numero di
imprese, della loro tipologia, delle dotazioni e delle competenze
professionali, dei volumi lavorati e delle loro aspettative,
indagini di mercato dei prodotti legnosi, ovvero analisi dei
consumi attuali e potenziali di legno per biomasse a uso energetico
e per impieghi durevoli aggiornando ed integrando le indagini
condotte con il progetto "Renerfor". Analisi dettaglio delle
condizioni di proprietà dei boschi di privati e analisi dei servizi
ecosistemici, ovvero analisi e valutazione dei servizi ecosistemici
svolti dai boschi valdostani.
Nel frattempo in questo periodo si è provveduto alla creazione
dell'Albo delle imprese forestali e degli elenchi degli operatori e
degli istruttori forestali istituito con legge regionale n. 8/2020,
articolo 77, comma 3, così come novellato dalla legge regionale n.
6/2021. Contestualmente sono stati approvati profili professionali
di "operatore forestale" e di "istruttore forestale in
abbattimento, allestimento ed esbosco". Tramite i progetti di
cooperazione transfrontaliera sono state svolte attività di
formazione delle imprese forestali, in particolare sulla gestione
economica dell'impresa e del cantiere.
Con il rilancio dei cantieri forestali e con l'approvazione del
programma triennale degli interventi di cui alla delibera di Giunta
regionale n. 81/2021 è stata assicurata la continuità degli
interventi selvicolturali realizzati in amministrazione diretta e
la conseguente immissione sul mercato di circa 8 mila metri cubi
annui di legname. Uno sforzo magari di portata contenuta ma
comunque significativo di una ben precisa volontà è stato fatto
incrementando le risorse per l'affido di interventi selvicolturali
a ditte esterne complessivamente pari a 210 mila euro per l'anno
2021 e saranno ulteriormente aumentate nel triennio successivo con
l'approvazione del prossimo bilancio.
Si è dato corso alle misure forestali previste dal PSR 2014-2021
come da seguente dettaglio: la misura 85, "Contributi per la
realizzazione di interventi selvicolturali", misura 86: "Contributi
alle imprese per l'acquisto di macchinari e attrezzature", misura
16.8: "Contributo alla stesura dei piani di assestamento", misura
16.6: "Contributo per la promozione della cooperazione di
filiera".
La Struttura Foreste e sentieristica, insieme con il Corpo
forestale, sta partecipando attivamente al Tavolo nazionale di
concertazione del settore foreste con particolare attenzione alla
definizione dei decreti ministeriali di attuazione del TUF (Testo
Unico in materia di Foreste e Filiera forestale) che potranno dare
indirizzi operativi anche per la valorizzazione della filiera
forestale della nostra Regione.
Per quanto riguarda il terzo quesito: "quali siano le intenzioni
per un rilancio ulteriore della suddetta filiera", oltre ovviamente
alla continuazione delle azioni già poste in essere elencate nel
quesito precedente, si prevede di presentare pubblicamente il
lavoro svolto da IPLA al fine anche di promuovere il confronto tra
i soggetti interessati e di sensibilizzare la cittadinanza sulla
tematica. Si prevede inoltre la costituzione di un gruppo di lavoro
formato dalle strutture regionali competenti in materia di foreste,
in materia di ambiente, di paesaggio, ne faranno parte anche i
rappresentanti del legislativo giuridico e i rappresentanti degli
Enti locali e delle associazioni di categoria per elaborare un
testo di un disegno di legge di recepimento dei principali dettati
del Testo unico in materia di foreste e filiera forestale da
sottoporre alla Giunta regionale per la successiva approvazione da
parte del Consiglio. In effetti tra le finalità del TUF vi è
sicuramente quella di promuovere l'utilizzazione delle foreste e lo
sviluppo delle filiere forestali locali. La costituzione del gruppo
consentirà inoltre di avviare un costruttivo tavolo di confronto
tra gli attori della filiera forestale. Contemporaneamente al
recepimento del TUF è intenzione dell'Assessorato definire delle
ipotesi di intervento organiche mediante la stesura del programma
forestale regionale e del piano forestale di indirizzo territoriale
finalizzati all'individuazione, al mantenimento e alla
valorizzazione delle risorse silvo-pastorali e al coordinamento
delle attività necessarie alla loro tutela e gestione attiva,
nonché al coordinamento degli strumenti di pianificazione forestale
di dettaglio.
Interessanti, e concludo, sono stati poi i confronti diretti
avuti con le aziende, che sono stati diversi che si sono dimostrati
degli interlocutori di livello, propositivi e hanno dimostrato
anche una volontà di fare rete e di collaborare tra loro per il
prossimo futuro.
Presidente -
Per la replica, ha chiesto la parola il
consigliere Planaz, ne ha facoltà.
Planaz (LEGA VDA) -
Grazie Assessore, diciamo che
qualcosina si è mosso, abbiamo qualche dato, qualche numero che ci
indica le potenzialità del nostro territorio anche se, secondo me,
si potrebbe fare molto di più.
Mi fa molto piacere che è stato fatto questo confronto con le
aziende locali anche per riuscire a mettere in piedi un discorso
collaborativo tra l'Amministrazione e le imprese private senza
dimenticare anche tutti gli operatori forestali che si occupano di
questo settore, però un pochettino bisognerebbe cercare di fare
qualcosina in più perché se pensiamo che in un momento come questo
questa materia prima è molto richiesta sul mercato, vanno bene
tutti gli studi, siamo obbligati, è il primo passo da fare per
portare avanti qualsiasi progetto per un'Amministrazione, però
occorre cercare di essere un po' più celeri per cercare di dare
risposte sia al mercato ma anche al territorio. Come dicevo prima,
riceviamo molte segnalazioni di abbandono di appezzamenti, di
boschi e quant'altro... dal punto di vista anche turistico: le
passeggiate, gli appassionati dei funghi, cacciatori e quant'altro,
ci deve essere la possibilità di dare un'altra immagine del nostro
territorio cercando di ricavare il più possibile risorse per
andarle a reinvestirle di nuovo e a rimetterle sul territorio.
Il dato che mi ha dato mi fa molto piacere perché 5 milioni sono
pochi all'anno perché mi ha parlato di 3.600.000 euro di produzione
e 1.200.000 euro dei privati, va bene, però questo è un segnale che
forse andiamo nella direzione giusta e bisogna cercare di fare al
meglio e continuare su questo passo. Non aggiungo altro e la
ringrazio.
