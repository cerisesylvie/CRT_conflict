Classificazione
ASSISTENZA SOCIALE
Assistenza socio-sanitaria


Resoconto integrale del dibattito dell'aula
Oggetto del Consiglio n. 2932 del 8 gennaio 2003 - Resoconto
OGGETTO N. 2932/XI Potenziamento dei servizi socio-sanitari sul
territorio. (Interrogazione)
Interrogazione Ricordando come fra i punti qualificanti del
programma di maggioranza relativo al settore socio sanitario sia
affermato l'obiettivo di "realizzare compiutamente sul territorio
una rete di servizi efficienti, efficaci ed accessibili da parte di
tutti i cittadini" e come nel Piano socio-sanitario 2002-2004 sia
affermata la necessità di procedere ad un potenziamento dei servizi
territoriali;
Facendo riferimento a questioni, riguardanti il settore
socio-sanitario, sollevate nel corso del dibattito consiliare
svoltosi in occasione dell'esame delle leggi di bilancio 2003 e
2003-2005, riguardanti nello specifico la "nomina dei direttori dei
macro distretti" tanto più che si è concluso lo specifico corso di
specializzazione;
Rammentando il ruolo di interlocutore politico che svolge
l'Assessore alla sanità nei confronti dell' USL cui compete di
procedere a tale nomina;
i sottoscritti Consiglieri regionali
Interrogano
l'Assessore competente per sapere:
1) se ritiene che la presenza dei direttori dei macro distretti
possa facilitare il servizio socio-sanitario sul territorio;
2) quando, per quanto di sua conoscenza, saranno nominati i
direttori dei macro distretti;
3) quali sono gli eventuali motivi per cui finora questo non è
stato fatto.
F.to: Squarzino Secondina - Beneforti
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
La risposta alla prima domanda - precisando
che non si tratta di macrodistretti, ma di distretti - è ovviamente
"sì", tant'è che il Piano sanitario regionale prevede espressamente
la presenza di queste figure professionali. L'atto costitutivo
aziendale prevede che i direttori dei distretti, per essere
nominati, devono aver superato un apposito corso di formazione
organizzato dall'azienda. Il corso, approvato con deliberazione del
Direttore generale nel mese di febbraio 2002, è stato organizzato
in collaborazione con l'Università di Torino, facoltà di medicina e
di economia, e si è concluso per la parte delle lezioni frontali a
fine estate 2002.
Attualmente, alcuni partecipanti stanno ancora completando il
loro percorso individuale, ma è questione di giorni o di settimane,
per cui sarà possibile, per il 2003, disporre della rosa dei
candidati alla carica di direttore sanitario. "Ad abundantiam"
preciso che sono stati venti gli iscritti: di questi, uno si è
ritirato, tre non hanno conseguito l'idoneità e tre devono
presentare questo lavoro supplementare in virtù del fatto delle
presenze in aula, perché il corso era organizzato per il 50
percento in aula e per il 50 percento via telematica. Siamo al
punto di arrivo di un percorso formativo e al punto di partenza per
provvedere alle nomine. Ciò detto, mi pare di aver risposto a tutte
e tre le domande, perché posso affermare che è imminente la nomina
da parte dell'azienda, e i motivi per i quali finora non è stato
fatto sono legati alla conclusione del corso di cui ho parlato.
Président
La parole à la Conseillère Squarzino
Secondina.
Squarzino (PVA-cU)
Grazie per le informazioni.
L'Assessore ha capito benissimo che la prima domanda aveva un tono
più retorico, non solo, ma chiaramente c'è un'adesione politica
all'importanza dei distretti e all'importanza del lavoro che viene
fatto sul territorio. Ho voluto esplicitamente richiamare un punto
del programma della maggioranza di governo, per rafforzare la
richiesta di informazioni, la richiesta delle azioni attivate su
questo tema.
Chiaramente sappiamo che nell'atto contrattuale con l'USL è
stata messa anche la formazione di questi direttori di distretti;
noi condividiamo l'importanza di questa materia e conosciamo
l'importanza di garantire sul territorio una persona, che sia in
grado di assicurare il coordinamento fra i vari servizi, che sia in
grado di verificare la funzionalità dei servizi, che sia in grado
di curare l'integrazione fra tutti i servizi diversi che sul
territorio ci sono. Lei sa bene che la Regione è pronta a
promuovere servizi specifici sul territorio di fronte ad esigenze
specifiche, ma quello che manca, molte volte, è la conoscenza e il
coordinamento di questi servizi!
Se non c'è qualcuno sul territorio che sia in grado di curare
questi aspetti, si rischia di avere servizi poco efficaci. È
importante che il distretto possa avere un budget autonomo per
venire incontro alle priorità di spesa, alle urgenze che vede sul
territorio e che difficilmente da via Guido Rey o anche da via De
Tillier si possono verificare!
Ciò che ci stupiva - ed è per quello che abbiamo presentato
questa iniziativa - era come mai, a fronte di un corso che è
iniziato a febbraio dello scorso anno e che si è concluso a fine
estate dello scorso anno, con un numero abbastanza consistente di
persone che hanno conseguito l'idoneità, non ci si attivasse per
iniziare le procedure per l'individuazione e la verifica dei
requisiti, per la selezione, per nominare questi direttori di
distretto.
Corre voce - ma le voci, molte volte, in questa Regione,
diventano fatti reali - che si aspetti la vigilia delle elezioni
per decidere chi diventerà direttore dei distretti. Visto che
questa è una voce che corre da più parti, sarebbe importante che
lei smentisse questa voce con delle azioni concrete e anche con la
preoccupazione di individuare criteri di selezione chiari e
trasparenti, in modo che non ci siano dubbi a proposito di
eventuali nomine.
