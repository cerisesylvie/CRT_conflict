Classificazione
ASSETTO DEL TERRITORIO
Difesa ed uso del suolo - Sistemazione idrogeologica



Oggetto del Consiglio n. 716 del 23 giugno 2021 - Resoconto
OGGETTO N. 716/XVI - Interrogazione: "Stato di avanzamento
dei lavori per la costruzione del vallo di Plan Chécrouit in comune
di Courmayeur.
Bertin (Presidente) -
Riprendiamo con il punto n. 13
all'ordine del giorno. Per la risposta l'assessore Marzi, ne ha
facoltà.
Marzi (AV-SA) -
Il fenomeno franoso verificatosi in data
25 febbraio 2020 alle pendici del Mont Chétif in comune di
Courmayeur ha provocato un distacco di un volume di circa 800 mila
metri cubi. A seguito di tale evento si è reso necessario operare
per ridurre il livello di rischio sulle strutture coinvolte da
eventuali ulteriori fenomeni di crollo. In particolare, le misure
di protezione si rendono necessarie per le piste da sci, la cabina
elettrica DEVAL, il campetto della scuola da sci, la scuola di sci
e la seggiovia Pra Neyron.
Con deliberazione n. 676 del 2020 è stato concesso un
finanziamento straordinario al Comune di Courmayeur pari a 2,6
milioni di euro, a valere sull'articolo 24 della legge regionale 8
del 2020. Il finanziamento consente al Comune di procedere il più
celermente possibile all'effettuazione degli eventi finalizzati al
contenimento di fenomeni franosi nel comprensorio e alla rimessa in
sicurezza delle infrastrutture a rischio, in considerazione della
necessità di salvaguardare e rilanciare il settore turistico.
Nel merito è stato sentito il RUP del Comune di Courmayeur che
provvede alla realizzazione degli interventi e che ha fornito le
seguenti informazioni. I lavori sono stati aggiudicati a seguito di
procedura negoziata, per un importo contrattuale di euro
2.735.419,03, in data 10 settembre 2020. I lavori sono iniziati il
18 settembre 2020 e il termine contrattuale di fine dei lavori è
previsto per il 17 dicembre 2021. A oggi è stato completato oltre
il 30 percento dei lavori: in particolare risultano già realizzati
le due gradinate, due delle tre barriere paramassi, almeno il 70
percento della riprofilatura principale, il 30 percento del vallo,
il 70 percento della nuova pista poderale, il 30 percento delle
regimazioni idrauliche e la nuova pista di sci di rientro per
intero. Entro la prima metà di luglio sarà realizzata la nuova
cabina elettrica prefabbricata. I lavori stanno proseguendo
celermente e, ci riportano, senza particolari imprevisti e senza
previsioni di sospensioni o rallentamenti nel mese di agosto. Sia
la direzione lavori, sia l'impresa valutano possibile che le
lavorazioni siano concluse prima del termine contrattuale, di modo
da consentire il puntuale avvio delle attività del comprensorio per
l'abituale scadenza dell'Immacolata a inizio dicembre.
Presidente -
Per la replica, consigliere Aggravi.
Aggravi (LEGA VDA) -
Grazie assessore della dettagliata
risposta e della conferma sul prospettato termine, in tempo
rispetto al programma o forse anche in anticipo. Questa
interrogazione aveva l'obiettivo di fare il punto e di verificare
quale fosse lo stato di un lavoro su cui in quota parte la Regione
ha investito, anche in ottica e non soltanto, se vogliamo, di
sicurezza di un'area importante di territorio, ma anche a
salvaguardia di un pezzo importante dell'economia dell'alta Valle,
che riguarda il comprensorio di Courmayeur, economia che in senso
generale ovviamente quest'anno ha subito la mancata partenza della
stagione invernale come di consueto e ci auguriamo quindi, in vista
della prossima, che si possa poter lavorare come si è sempre
fatto.
