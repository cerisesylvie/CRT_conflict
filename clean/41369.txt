Classificazione
TRASPORTI E VIABILITÀ
Trasporti



Oggetto del Consiglio n. 503 del 19 marzo 2019 - Resoconto
OGGETTO N. 503/XV - Reiezione di mozione: "Impegno per la
convocazione del Comitato regionale di controllo dei flussi di
traffico attraverso il territorio regionale".
Distort (Presidente) -
Punto n. 7 dell'ordine del
giorno. Per l'illustrazione, ha chiesto la parola la collega
Pulz.
Pulz (ADU VDA)
- La finalità della legge regionale n. 20
del 1994 era, ed è ancora, quella di promuovere ogni iniziativa
utile a garantire che i flussi di traffico attraverso il territorio
valdostano si rendano compatibili con le esigenze di sicurezza
della circolazione, di tutela della salute della popolazione,
nonché di salvaguardia dell'ambiente. A tal fine, presso la
struttura regionale competente in materia di ambiente, è stato
istituito il Comitato regionale di controllo dei flussi di
traffico, che ha il compito di promuovere e coordinare le
iniziative dirette a monitorare e ridurre gli effetti negativi e i
rischi derivanti da tali flussi. Questo comitato da chi è composto?
È composto dal Presidente della Regione, l'Assessore regionale
competente in materia di ambiente con funzione di Vicepresidente,
l'Assessore regionale competente in materia di trasporti, il
Responsabile del compartimento della Valle d'Aosta Anas, i
Direttori della Società italiana del Traforo del Monte Bianco,
della Società italiana del Traforo del Gran San Bernardo, della
società Raccordo Autostradale della Valle d'Aosta, della Società
Autostrade Valdostane, il Comandante della Polizia stradale, il
Comandante della Guardia di finanza, due rappresentanti designati
dalle associazioni e dai comitati operanti in Valle d'Aosta per la
tutela dei cittadini dagli effetti del traffico di merci su strada,
due rappresentanti degli Enti locali, il Direttore generale
dell'Arpa e il Comandante del gruppo dei Carabinieri di Aosta. Nel
corso delle ultime legislature il Comitato si è dimostrato uno
strumento utile per il raccordo tra le istituzioni e la società
valdostana in modo da gestire meglio il traffico stradale. Nel
corso della presente quindicesima legislatura il comitato non è
ancora stato convocato. Siccome la tematica del trasporto di merci
su strada risulta quanto mai attuale, anche in ragione delle
notizie di cui abbiamo già parlato anche in quest'aula, chiaramente
relative ai lavori di manutenzione straordinaria del Tunnel del
Monte Bianco, riteniamo opportuno e anche urgente riattivare questo
comitato, che è stato istituito, come abbiamo detto, con legge
regionale. Con questa mozione quindi noi chiediamo che il Consiglio
regionale impegni il Governo regionale affinché sia convocato
questo comitato di controllo dei flussi di traffico attraverso il
territorio regionale entro il termine di due mesi dall'approvazione
del presente atto.
Presidente
- La parola alla collega Minelli.
Minelli (RC-AC)
- Intervengo perché sono cofirmataria
della mozione. La legge che la collega Pulz ha testé citato, la n.
20/1994, è stata l'espressione di un tentativo della Regione a metà
degli anni Novanta di creare un argine soprattutto all'incremento
pauroso in quel momento del transito di tir al Monte Bianco e lungo
la valle centrale, un traffico, lo sappiamo, intenso, inquinante e
pericoloso. Il tentativo, come risulta dalla lettura degli articoli
di legge, era quello di imbrigliare e ridurre il traffico dei
camion attraverso vari strumenti: tariffe e controllo delle
emissioni dei camion, maggiori controlli della Polizia stradale,
eccetera. Il comitato di cui si parla nella mozione era soltanto
uno di questi strumenti, non l'unico. Come sappiamo, il tentativo
della legge non ha avuto purtroppo un'applicazione incisiva. Ha
prodotto qualcosa, ma il flusso di tir è rimasto elevato. Infatti -
ho il dato del 1998 - si erano registrati allora 776.000 transiti
di camion e di tir al Tunnel del Monte Bianco. L'anno successivo,
esattamente il 24 marzo del 1999, c'è stato il terribile incendio
all'interno del Monte Bianco provocato proprio da un tir. Lo
ricorderete tutti: 39 morti che, proprio a pochi giorni da quel
tragico ventesimo anniversario, voglio ricordare in questo momento.
Io non ho ancora parlato oggi, però lo faccio se c'è silenzio,
altrimenti evito...
Presidente
- Chiedo silenzio in aula. Prego,
Consigliera.
Minelli (RC-AC)
- ... dopo quella tragedia il tunnel
rimase chiuso per tre anni fino al 2002. Alla riapertura, e in
presenza di maggiori controlli, il traffico ovviamente si ridusse
notevolmente. Arrivo poi il 2008, la crisi mondiale, la diminuzione
del flusso di merci e quindi, per un decennio più o meno, il
problema ha suscitato meno attenzione. Ora, però, la situazione è
di nuovo diversa. I livelli di transito dei tir sono tornati a
essere molto elevati e la quota è tornata a circa 600.000 passaggi
all'anno. Il problema, dunque, in qualche modo si ripropone. Si
ripropone però in una società che nel frattempo si è resa
maggiormente consapevole della necessità che le merci sulle lunghe
distanze devono viaggiare su rotaia e che occorre ridurre le
emissioni inquinanti. Soltanto la settimana scorsa abbiamo avuto la
grande manifestazione mondiale contro gli effetti dei cambiamenti
climatici e contro l'effetto serra e anche in Valle d'Aosta, anche
qui sotto al palazzo, c'è stata la manifestazione di molti
studenti. C'è dunque, a nostro avviso, una sensibilità nuova e
questa legge del 1994 va ripresa in mano e utilizzata, a partire
dalla convocazione di questo comitato, ma non solo. Questa legge, a
nostro avviso, va rispolverata in tutti i suoi aspetti, magari
anche implementata, visto che sono comunque passati 25 anni, ma era
una buona legge, ce l'ho qui davanti. Cito soltanto due articoli:
all'articolo 8 bis la legge diceva: "
misure per il contenimento
della produzione di inquinanti atmosferici
", 25 anni fa! e
all'articolo 9 si parlava di potenziamento del trasporto
ferroviario.
Una riflessione, a nostro avviso, va fatta anche rispetto alla
criticità strutturale del tunnel. Ci sono degli importanti lavori
di manutenzione da fare, ne abbiamo già parlato in questo
Consiglio, ma la prima cosa da fare, anche nell'ottica degli
obiettivi che ci siamo dati pochi mesi fa, è di ridurre il transito
dei tir che sollecitano fortemente la struttura e che inquinano. Se
la Giunta e l'Assessore competente in materia ambientale vogliono
fare un'azione che sia ambientalmente utile e quindi se c'è
l'impegno di partire da qui, di assumere questa mozione anche come
un punto di partenza per mettere in piedi un progetto più ampio,
credo che ci sia l'occasione per incidere e per liberare la Valle
d'Aosta da un traffico che è dannoso per tutta la Regione e per i
suoi abitanti. È vero, l'impegno della mozione chiede la
convocazione del comitato, però io penso che si possa partire da
questo per fare delle azioni più concrete che vadano nella
direzione di un miglioramento sia della situazione ambientale della
Regione, ma anche della salute di tutti coloro che vi abitano.
Dalle ore 17:17 riassume la presidenza la Presidente
Rini.
Rini (Presidente)
- La parola all'Assessore Chatrian.
Chatrian (ALPE)
- Venerdì, come Giunta, abbiamo avuto
modo di confrontarci con una delegazione ristretta proprio su dei
temi che sono i temi forse in questo momento capitali per la nostra
società, metto via il "forse". Le azioni e le misure che mettiamo
in campo sono fondamentali, perché la differenza la faremo proprio
su questi grandi temi dove la Valle d'Aosta, nel suo piccolo,
all'interno del panorama, può fare la differenza cercando di...
Quello che ho cercato di riassumere ai ragazzi è stato che la loro
preoccupazione è la nostra preoccupazione, ma non basta che ci sia
la preoccupazione, bisogna cercare di fare delle azioni, delle
misure, che non sempre però ci permettono di dare delle risposte
subito e puntuali. Cercando di fare qualche esempio, la percentuale
più alta delle emissioni in questo momento nel nostro piccolo
modello nella nostra piccola regione è imputata al riscaldamento
che utilizziamo per la parte antropizzata per gli edifici. La
domanda di una ragazza è stata: "
ma allora perché non lo
facciamo?
", lo facciamo in tempi e modi... ci vanno anche delle
risorse di natura economica per modificare l'assetto della
sostenibilità di una casa e di un edificio o di diversi
appartamenti. Questo per dire che all'interno di un perimetro ci va
la buona volontà, ci va la buona norma, ma ci vanno anche delle
risorse di natura pubblica.
Torno alla mozione che i colleghi hanno presentato e che in
parte hanno già illustrato. Due considerazioni in più. I compiti
del comitato sono in prima battuta quelli di promuovere e
coordinare le iniziative dirette a monitorare e ridurre gli effetti
negativi e i rischi derivanti dai flussi di traffico. Ricordo che
il comitato era nato allo scopo di gestire, di avere attenzione
rispetto a una particolare situazione creatasi agli inizi degli
anni Novanta. Le successive approvazioni dei piani aria, avvenuti
con le leggi regionali n. 2/2007 e n. 23/2016, e la messa in atto
delle azioni in essi previste ha portato a un deciso miglioramento
della qualità dell'aria: questa è la fotografia. Oltretutto è una
fotografia che è aggiornata sul sito della nostra Arpa.
Tali valori sono costantemente monitorati da Arpa tramite una
rete di stazioni di controllo e realizzati in ottemperanza di
quanto disposto dal decreto. I successivi interventi normativi a
livello regionale e nazionale hanno pertanto in parte superato
praticamente lo scopo per il quale era nata la legge regionale n.
20 nel 1994, quanto meno sotto il profilo ambientale. Come ho detto
in premessa, se è capitale questo elemento così fondamentale, i
dati ambientali raccolti dalla rete di monitoraggio di Arpa -
disponibili, lo dicevo prima, peraltro
on-line
, e non so se
i colleghi hanno avuto modo di verificare in maniera giornaliera i
dati caricati e puntualmente trasmessi e caricati sul sito -
evidenziano negli ultimi anni l'assenza di criticità particolari e
il rispetto dei limiti di legge in un contesto pressoché costante
di flusso veicolare e commerciale, che, in virtù delle recenti
normative in tema di omologazione dei mezzi, è costituito
prevalentemente da veicoli di classe euro 5 ed euro 6.
Concludendo, pur non rilevando elementi di criticità che possano
comportare una convocazione urgente del Comitato regionale di
controllo dei flussi di traffico dato che i dati risultanti dal
monitoraggio, che sono comunque già pubblici, sono positivi,
riteniamo, come Governo regionale, proprio nella logica di
trasparenza e di garantire un confronto, di trasparenza sulle
informazioni, anche leggibili a tutti, di convocare il prima
possibile il comitato. Chiederei a questo punto ai colleghi che
hanno presentato l'iniziativa di ritirarla e, compatibilmente con
il carico di lavoro all'interno del dipartimento e anche della
Presidenza della Regione, di convocare il prima possibile il
comitato in modo da mettere in evidenza, come dicevo, meglio ancora
di quello che c'è già - che oltretutto è on-line ed è trasparente
ed è aggiornato, che è la parte più importante, ed è sotto soglia
in maniera robusta -, i dati aggiornati.
Presidente
- Ha chiesto la parola la collega Pulz.
Pulz (ADU VDA)
- Assessore, di nuovo, come poco fa per il
lupo, noi non capiamo la logica della sua richiesta. Se lei ha la
ferma intenzione di convocare il comitato come ha dichiarato - e
noi le crediamo sinceramente -, perché la maggioranza non dovrebbe
votare o dovrebbe astenersi rispetto a questa mozione, che chiede
proprio di convocare il Comitato di controllo dei flussi di
traffico attraverso il territorio regionale entro il termine di due
mesi dall'approvazione del presente atto? Ora, Assessore, consideri
che comunque la fine di aprile, come lei ha detto... comunque la
metà di aprile è tra meno di due mesi, quindi noi le offriamo
addirittura la possibilità di fare un figurone davanti alla
cittadinanza perché lei soddisferà i nostri desideri quasi nel
momento stesso in cui noi li esprimiamo. La invitiamo quindi a
prendere al volo questa offerta, perché non è detto che capiti
spesso. Noi quindi chiediamo che venga messa ai voti la nostra
mozione.
Presidente
- La parola al collega Bertin.
Bertin (RC-AC)
- La convocazione del comitato è anche
un'occasione di confronto su un aspetto comunque significativo che
riguarda il trasporto merci in Valle d'Aosta in particolare.
Francamente si fa fatica a capire la posizione della maggioranza in
questo senso, visto che la volontà è quella comunque di convocare
il comitato, perché non approfittare e votare questa mozione che dà
questa indicazione, che non fa altro che rafforzare una decisione,
a quanto pare, già presa.
Presidente
- La parola all'Assessore Chatrian.
Chatrian (ALPE)
- Per ribadire l'impegno che ci
assumeremo, che mi assumo nel convocare il comitato, ribadendo che
ad oggi non ci sono criticità, ma che comunque l'obiettivo è quello
di rendere ancora più trasparente la fotografia e lo stato
dell'arte, non ci interessano le parole o il figurone, ma ci
interessano esclusivamente i fatti e saranno quelli che faranno la
differenza. Grazie ancora ai colleghi che hanno presentato questa
iniziativa.
Presidente
- La parola al collega Ferrero.
Ferrero (MOUV')
- Per manifestare sostegno a questa
iniziativa dei colleghi che va nel senso di monitorare con
attenzione l'evolversi di una serie di situazioni che potranno
avere degli effetti, io spero non devastanti, ma molto importanti
su tutta l'economia valdostana. L'eventuale chiusura di cui si è
parlato, ad esempio, per citarne solo una, del Tunnel del Monte
Bianco a cascata avrebbe dei riflessi importantissimi sugli
introiti di SAV e di RAV, cioè le due società che gestiscono le
tratte autostradali. Il fatto che ci sia un organismo che segua con
attenzione, monitori e acquisisca i dati relativamente a queste
prospettive, oltre che a tutti gli altri discorsi che sono connessi
ai flussi di traffico, a nostro avviso, è un'ottima idea, perché
consentirebbe veramente di osservare, di tenere sotto controllo una
situazione in corso di evoluzione che potrebbe avere degli esiti
molto negativi. A nostro avviso, quindi l'iniziativa va sostenuta e
speriamo veramente che poi ci possa essere anche un cambiamento di
idea da parte vostra, perché sennò questa tattica del rinvio sempre
a data da destinarsi, con una specie di pacchettino delle nuove
intenzioni ben confezionato: che si sta già facendo, si sta già
vedendo e si vedrà, diventa un po' una questione ripetitiva che
sinceramente alla lunga non ci convince neanche. A noi piacciono i
termini precisi, fissati: "che cosa faccio, entro quando". A
qualcuno magari non fanno troppo comodo, forse anche perché magari
non si pone grossi interrogativi su un futuro che potrebbe anche
non esserci.
Presidente
- Non ci sono richieste di intervento.
Possiamo porre in votazione la mozione. La votazione è aperta. La
votazione è chiusa.
Presenti: 34
Votanti           
: 16
Favorevoli: 16
Astenuti: 18 (Baccega, Barocco, Bertschy, Bianchi, Borrello,
Certan, Chatrian, Daudry, Farcoz, Fosson, Marquis, Morelli, Nogara,
Restano, Rini, Rollandin, Testolin, Viérin)
Il Consiglio non approva.
