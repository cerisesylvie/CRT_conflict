Classificazione
CASA DA GIOCO



Oggetto del Consiglio n. 1445 del 3 novembre 2010 - Resoconto
OGGETTO N. 1445/XIII - Interpellanza: "Ospitalità dei clienti
della Casa da gioco di Saint-Vincent presso il Grand Hôtel Billia e
nelle strutture alberghiere di Châtillon e Saint-Vincent".
Interpellanza
Premesso che:
? Casinò S.p.A. è subentrata, con l'incorporazione della
società STV, nella proprietà e nella gestione del complesso
immobiliare del Grand Hôtel Billia (GHB), del Centro Congressi e
pertinenze, nonché della relativa azienda alberghiera;
? il Casinò de la Vallée, controllato dalla medesima S.p.A.,
continua a dirottare massicciamente la propria clientela di gioco
verso il GHB e ha pressoché azzerato la cosiddetta ospitalità
esterna che prevede anche ricadute positive sulle altre strutture
ricettivo-alberghiere del comprensorio di Châtillon e
Saint-Vincent;
Ricordato che in occasione dell'approvazione del Piano di
Sviluppo del complesso GHB da parte del Consiglio regionale (28
luglio 2010), veniva evidenziato il rischio di concorrenza sleale e
pesante che la struttura alberghiera pubblica stava (e sta tuttora)
ponendo in essere, attraverso una politica tariffaria aggressiva,
nei confronti delle aziende private del settore operanti nel
comprensorio;
Constatato che la crisi in atto continua a erodere clientela,
ricavi e segmenti di mercato a tutte le imprese operanti sul
territorio;
ciò premesso, i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) quali sono, nel periodo intercorrente 1° giugno 2009 ad
oggi, i dati relativi alla clientela della Casa da gioco che è
stata ospitata presso il Grand Hôtel Billia (ospitalità interna) e
quelli relativi alla clientela orientata verso altre strutture
ricettivo-alberghiere del comprensorio di Châtillon e Saint-Vincent
(ospitalità esterna);
2) quali sono i suoi intendimenti in merito alla situazione
denunciata in Premessa.
F.to: Tibaldi - Lattanzi
Presidente
- La parola al Consigliere Segretario
Tibaldi.
Tibaldi (PdL)
- Grazie Presidente.
È anche questo un argomento che ritorna con una certa
periodicità in Consiglio regionale e si riallaccia, per certi
versi, all'interpellanza che è stata appena trattata, ovvero lo
sviluppo del sistema alberghiero in Valle d'Aosta. Con questa
iniziativa focalizziamo l'attenzione su Saint-Vincent e su
Châtillon, che sono il comprensorio nel quale insiste una struttura
pubblica che è la Casino S.p.A., che oggi controlla anche il Grand
Hôtel Billia, nota struttura ricettiva della zona. Torniamo su
questo argomento, perché ci sono dei segnali che sono piuttosto
preoccupanti, di cui vogliamo chiedere una considerazione anche a
chi della Giunta risponderà ai quesiti.
In particolare, dai dati richiesti all'Ufficio del turismo, ci
risulta che le statistiche in termini di arrivi e di presenze su
Saint-Vincent vedono una sensibile diminuzione dal 2001 al 2010,
posso citare dati del 2001 in termini di 56.481 arrivi e 150.695
presenze, nel 2009 eravamo a 43.164 arrivi e 111.000 presenze; oggi
i dati non sono completi, comunque per il 2010 il
trend
è in
ribasso: poco più di 30.000 arrivi e 79.000 presenze. Questo è un
fenomeno congiunturale che riguarda non solo Saint-Vincent, ma
anche tante altre località, tant'è che il fenomeno ha comportato la
chiusura dell'Hôtel Posta per manutenzione dal 15 ottobre 2009 al
15 luglio 2010, l'Hôtel Miramonti sappiamo che è chiuso
definitivamente a partire dal 31 agosto 2009, l'Hôtel Haiti ha
cessato l'attività da maggio 2010, l'Hôtel Serena è stato chiuso
dal 15 ottobre 2009 al 30 aprile 2010, mancano i dati di
movimentazioni relativi al Residence di Saint-Vincent, quindi sono
dati che sono completi tenendo conto di questi fattori. L'umore che
campeggia in quel di Saint-Vincent presso gli operatori turistici e
ricettivi della zona è di basso profilo perché, rispetto all'ultima
volta che il nostro gruppo ha presentato un'interpellanza, c'è
stata un'ulteriore contrazione di ospitalità, che è stata
esternalizzata dal casinò verso le strutture ricettive private;
questo viene visto come un fattore strutturale... dicevo, ci sono
problemi congiunturali, ma c'è anche un fattore strutturale, che
sappiamo dovrebbe essere risolto dall'attuazione di un piano di
sviluppo approvato il 28 luglio scorso. Un piano complesso e
ambizioso che prevede la realizzazione di due alberghi: uno a 5
stelle e l'altro a 4 stelle, il primo che dovrebbe essere il traino
per il comparto alberghiero della zona, perché dà quel
plus
che oggi manca; il secondo che è guardato dagli operatori con
maggior sospetto, perché rischia di innestarsi in quel segmento di
mercato che è fortemente penalizzato dalla concorrenza odierna. Gli
operatori del settore, che ho appreso stamani si raduneranno domani
per discutere anche di questo argomento, hanno constatato che i
dati sono in progressiva diminuzione quanto a flussi di clientela
che viene loro trasferita dal casinò verso le proprie strutture
ricettive. Sulla base di queste informazioni, chiediamo al
Presidente quali sono anzitutto nel periodo intercorrente dal 1°
giugno 2009 ad oggi i dati aggiornati relativi alla clientela della
casa da gioco che è stata ospitata presso il Grand Hôtel Billia
(ospitalità interna) e quelli relativi alla clientela che è stata
orientata verso le altre strutture private del comprensorio di
Châtillon e di Saint-Vincent (ospitalità esterna).
Nella seconda domanda si chiede se ci sono intendimenti da parte
della Giunta, da parte dell'Amministrazione della Casino S.p.A.,
oggi società controllante tutto il sistema di gioco nel suo
insieme, di evitare questi spiacevoli episodi di tariffazione sotto
prezzo che vanno ad incidere pesantemente e slealmente con tale
politica tariffaria nei confronti delle aziende private operanti
nel comprensorio. La crisi in atto continua ad erodere clientela,
ricavi e segmenti di mercato, ma se alla congiuntura si unisce
anche una concorrenza sleale, messa in piedi da chi ha le "spalle
larghe" del pubblico, la situazione si fa difficile.
Lasciamo a lei le risposte e ci riserviamo per eventuali
repliche.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Con onestà il collega Tibaldi ha sottolineato quali sono stati i
motivi di un'indubbia criticità che negli anni è venuta ad
aumentare in particolare nella zona di Saint-Vincent (che potremmo
però estendere a tutta la Valle) per le ragioni che abbiamo già
esaminato in altre situazioni. Indubbiamente l'elenco delle
strutture alberghiere che hanno chiuso... alcune, per fortuna, a
tempo determinato per ristrutturazione, che è un segnale positivo,
ma altre hanno chiuso definitivamente e voglio ricordare qui che,
se non ci fossero state in questi 2-3 anni le misure che sono state
adottate soprattutto per quanto riguarda i ratei dei mutui,
l'ecatombe sarebbe stata più pesante.
Venendo alle domande, credo che l'interesse del collega sia
quello di capire come può diversificare ed essere più positivo il
ruolo del Grand Hôtel Billia nell'ambito di Saint-Vincent. Sotto
questo profilo, nel periodo giugno 2009-settembre 2010 i costi per
l'ospitalità interna relativa alla clientela della casa da gioco,
quindi presso le strutture di proprietà di Casino de la Vallée
S.p.A., sono stati pari a 6.573.461 euro. Nello stesso periodo i
costi per l'ospitalità esterna ammontavano a 1.322.131 euro.
L'ospitalità esterna nel periodo sopracitato è del 17 percento del
totale dell'ospitalità relativa alla clientela della casa da gioco;
tale percentuale è in aumento rispetto al passato in quanto
l'incidenza del 2007 era del 13 percento, nel 2008 del 13,9 e nel
periodo gennaio-aprile 2009 era stata del 15,4 percento, adesso è
del 17 percento. Rispetto a questi numeri, sicuramente noi ci
auguriamo - e vado alla seconda domanda: quali sono gli
intendimenti in merito - che non ci siano più problemi non dico di
concorrenza, ma di una non complementarietà, come vorremmo invece
che ci fossero, fra le nuove strutture alberghiere del Grand Hôtel
Billia soprattutto con l'albergo a 5 stelle e anche con il 4
stelle, in modo che si completi l'offerta di un certo tipo e che
anzi questo consenta di implementare la presenza in Saint-Vincent.
Ricordo che - qui i dati sono oggettivi - nell'ultimo anno, per
diverse situazioni e per una serie di manifestazioni di rilievo, le
presenze anche a Saint-Vincent sono, per fortuna, leggermente
aumentate; non abbiamo risolto i problemi, ma si è sulla via di un
miglioramento. Riteniamo che l'accelerazione che abbiamo cercato di
dare alle situazioni relative alla parte strutturale vada in questa
ottica. Dai dati forniti dalla Casino, si continua a svolgere
un'attività a beneficio del comprensorio di Châtillon sia con
l'ospitalità esterna, sia organizzando e sostenendo eventi a
livello nazionale e internazionale, che hanno ricadute importanti
sulle strutture ricettive alberghiere del territorio, quali i vari
concorsi, concerti, tornei di poker, congressi, gare di ciclismo,
tutte manifestazioni che hanno dato una diretta ospitalità negli
alberghi di Saint-Vincent. Ad esse vanno aggiunte quelle
organizzate dalle varie associazioni in Saint-Vincent, dove la casa
da gioco contribuisce con un budget di 300.000 euro
all'Associazione
Con Saint-Vincent
per quanto riguarda la
parte relativa alle manifestazioni. Noi ci auguriamo che anche
questi dati possano migliorare con il tempo, ma riteniamo che siano
importanti le riforme strutturali che sono oggetto oggi di attenta
analisi e di investimenti importanti. Grazie.
Presidente
- La parola al Consigliere Segretario
Tibaldi.
Tibaldi (PdL)
- Non so se mi sono distratto io, o forse
c'è stato un equivoco nella lettura o nella scrittura della
domanda: mi mancano i dati nel periodo dal 1° giugno ad oggi sulla
clientela in termini numerici. Il Presidente mi ha fornito i costi,
io mi riferivo più ai dati in termini di persone che sono state
dirottate come ospitalità, presenze...
Rollandin
(fuori microfono)
- ...da giugno
a settembre...
Tibaldi (PdL)
- ...allora non ho colto il dato, perché
avevo i dati dal 2007 al 2009, quindi non sono riuscito a
cogliere... leggerò poi dopo.
Alcune considerazioni. Il Presidente dice che l'ospitalità
esterna sul totale ha subito un lieve incremento: il 17 percento,
che in valore percentuale è un più qualcosa rispetto ad un recente
passato che invece oscillava intorno al 15. Va bene, il dato
percentuale sembra inconfutabile, ma rimangono i fatti di un
comprensorio che in questa fase sta subendo una politica tariffaria
che, a nostro avviso, lascia desiderare, una politica tariffaria
che, se la differenza è di 1 o 2 euro in più del Grand Hôtel Billia
rispetto ai suoi concorrenti a 3 o 4 stelle (in particolare a 4
stelle) del comprensorio, può essere anche tollerabile, quando
arriva a 5-10 euro in meno (sono dati anche tangibili dai siti web
dei singoli alberghi), allora si capisce che c'è una politica di
dumping
che va a disturbare. Siamo convinti che il ruolo del
Billia debba essere da propulsore in questo comprensorio, oggi non
si sta comportando da propulsore, gli mancano ancora gli strumenti.
Sono strumenti che devono essere innestati auspichiamo rapidamente,
come prevede il piano di sviluppo, entro il 2012, ma oggi non è un
propulsore, anzi è un freno a mano purtroppo, perché è inevitabile
che anche il casinò debba far quadrare i suoi bilanci. E se lei mi
dice che i dati di ottobre... a parte quelli di gioco che abbiamo
visto essere più confortanti rispetto al mese scorso, o rispetto al
progressivo dello stesso periodo dello scorso anno, la cosa ci fa
piacere... capiamo che è difficile che l'acqua venga versata in
entrambi i vasi. Oggi il vaso del comprensorio privato
inevitabilmente è tenuto in minore considerazione, a prescindere da
quel 17 percento che, sotto il profilo numerico, può rallegrarci,
ma, sotto il profilo effettivo, sappiamo che la diminuzione di
presenze negli alberghi è un fatto concreto. D'altronde lei dice
che il casinò è strutturato per portare un beneficio al
comprensorio, ne siamo convinti, è anche questa una delle sue tanti
missioni, però il beneficio del comprensorio degli ultimi due anni
ha visto la chiusura di tre alberghi e anche questo è un fatto
inconfutabile.
Ci permettiamo di dire, Presidente, che crediamo nel progetto,
perché lo abbiamo votato, ma riteniamo sia necessario un suo
intervento presso l'Amministrazione della Casino S.p.A. per
scongiurare ogni politica di
dumping
con tariffe aggressive,
che vadano a danneggiare l'imprenditorialità privata nella zona di
Saint-Vincent e di Châtillon, perché oggi, sentivo parlare prima di
qualità della vita eccellente in Valle d'Aosta, di situazione
economica relativamente florida, qualcuno dovrebbe fare quattro
passi fuori da Aosta per rendersi conto che la periferia, dove
abito anch'io, è più sofferente rispetto al ridente capoluogo.
Presidente, sommessamente ci permettiamo di darle questo consiglio,
che saprà utilmente trasferire a chi in questo momento ha le redini
della Casa da gioco di Saint-Vincent.
