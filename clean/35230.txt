Classificazione
AMBIENTE
Inquinamento
INDUSTRIA



Oggetto del Consiglio n. 2765 del 9 gennaio 2013 - Resoconto
OGGETTO N. 2765/XIII - Interpellanza: "Situazione delle
emissioni prodotte dallo stabilimento della Cogne Acciai Speciali
di Aosta in relazione al rinnovo dell'autorizzazione ambientale
integrata".
Président -
La parole au collègue Louvin.
Louvin (ALPE) -
Grazie Presidente.
In questi giorni è scaduta l'autorizzazione ambientale
integrata, alla fine di dicembre - se non ricordo male - della
Cogne Acciai Speciali, e stando a quanto si è appreso, il rinnovo
della stessa doveva avere luogo a metà dicembre. È possibile che,
complici le festività, ci sia sfuggito qualcosa, ma non abbiamo
registrato un completamento, o comunque ci farebbe piacere
conoscerne eventualmente termini e contenuti di questa procedura,
che non è una cosa direi del tutto secondaria. Siamo ad un
passaggio importante, è bene che ci siano questi scadenziamenti
delle procedure di verifica delle condizioni ambientali, anche di
stabilimenti importanti come questo della Cogne Acciai Speciali,
per evitare di trovarsi poi esposti a situazioni drammatiche come
quelle che in Italia si sono conosciute a Taranto ed in altre
località. Pensiamo che sia prudenziale interessarsi senza
allarmismo, ma con grande serietà. E devo dire che su questo
avevamo registrato con attenzione il fatto che l'Assessorato avesse
proposto un abbassamento dei limiti delle emissioni inquinanti da
parte dello stabilimento. Qui siamo sul terreno sul quale la
normativa europea mi pare essere un po' ancora incerta. Si fa
riferimento soprattutto a dei valori, a delle soglie che sono
stabilite ancora a livello nazionale, ed in modo differenziato, se
non ricordo male.
Abbiamo comunque necessità di portarci in una condizione di
salute pubblica, collettiva, che non dipenda necessariamente dal
fatto di essere solo un gradino al di sotto dei limiti consentiti.
Lo standard ottimale naturalmente è conosciuto, è emissioni zero,
ma non sempre si può raggiungere, ovviamente, questo; bisogna avere
una grande attenzione, soprattutto credo mettere in campo,
Assessore...penso che almeno su questo siamo d'accordo...mettere in
campo strumentazioni adeguate di rilevazione e di analisi. Nella
procedura di rinnovo di questa autorizzazione ambientale integrata
abbiamo colto, intanto, una preoccupazione per una mancanza di
pubblicità, di coinvolgimento della comunità in termini informativi
e comunicativi sulla situazione esistente. Credo che una volta di
più abbiano svolto un ruolo positivo le associazioni che seguono da
vicino - Legambiente, tra gli altri - queste problematiche e che le
portano all'attenzione. In questo caso hanno portato all'attenzione
dell'opinione pubblica il registrato fenomeno dell'aumento della
presenza dei metalli pesanti nelle particelle PM10 emesse dalla
CAS.
Mi sono preso cura di andare a vedere anche la relazione che ha
svolto l'ARPA su questo tema, credo sia anche un po' il punto di
partenza del ragionamento che state svolgendo o che avete svolto e
ne ho riscontrato, con una certa preoccupazione, dei dati
significativi in termini negativi, purtroppo, per quanto riguarda i
livelli di nickel che sono, sì, inferiori ai valori obiettivo
previsti dalla legislazione, ma sono comunque piuttosto pesanti,
rilevanti e molto superiori anche a quelli di grandi metropoli
italiane, di Torino, di Milano, dove i valori sono sensibilmente
inferiori, in qualche caso anche un quarto dei nostri. Questo non
solo da quanto si rileva nella stazione di rilevamento di via Primo
maggio, che poi è esattamente a ridosso dello stabilimento, ma
anche per quanto riguarda le altre stazioni che sono attive nella
superficie cittadina. Allora, c'è un costante superamento del
limite giornaliero. Il dato significativo, Assessore, che ho
rilevato è di 69 superamenti nel 2011 rispetto al limite previsto
per quanto riguarda le polveri PM10. Allora, lei è sicuramente più
attrezzata di me e di noi, per entrare nello specifico, ma il dato
comunque credo che non vada sottovalutato, credo che debba essere
commentato e debba essere la base per delle misure e dei
provvedimenti in sede autorizzativa che spronino l'azienda e
spronino anche l'Amministrazione a fare la sua parte in sede
collaborativa perché ci sia il massimo contenimento possibile di
queste emissioni.
Di che cosa le chiediamo conto per quanto riguarda la posizione
dell'Amministrazione regionale: intanto di chiarirci un aspetto,
che io stesso ho trovato difficile cogliere dalla lettura dei
documenti che abbiamo acquisito, se ci siano delle emissioni non
convogliate, ecco, se ci sia la possibilità che alcuni dei fumi che
si vedono, si percepiscono anche visivamente dall'esterno, possano
non passare attraverso i filtri che abbattono le emissioni (questo
è un aspetto veramente tecnico, che lei ci potrà elucidare.) La
seconda questione è che cosa intendiate fare, questo sul piano del
rapporto con la cittadinanza, perché la questione
dell'autorizzazione ambientale non sia una questione giocata
puramente tra uffici nel rapporto tra l'Amministrazione e la Cogne,
ma abbia giustamente il coinvolgimento, l'attenzione e la
partecipazione...
Presidente
- Colleghi, per cortesia...
Louvin (ALPE) -
...della comunità nel suo insieme.
La terza questione è un dato numerico. Presumo che lei si sia
attestata su quelli che ha fornito recentemente l'ARPA, ma se ne ha
di più aggiornati meglio ancora, e comunque ci è utile conoscere il
suo punto di vista, il vostro punto di vista, sull'aumento dei
metalli pesanti. Mi pare di capire che ci sia questo trend di
crescita, ci sia stato negli ultimi tempi, e quindi che cosa si può
fare per averne un contenimento, perché sono comunque elementi
cancerogeni di prima classe e credo questo sia un dato che può
suscitare molto allarme. Si è parlato di altri agenti inquinanti,
di altri momenti pericolosi per la salute in questi ultimi mesi, è
necessario tenere presenti tutte le fonti. Credo di non sbagliare,
Assessore, nel dire che il 40 percento degli agenti inquinanti
sulla città di Aosta e dintorni sia provocato da questa azienda,
quindi è giusto avere un'attenzione particolare. Da ultimo,
Assessore, quali siano i gradini ed i tempi nei quali si interverrà
come lei ha detto, come l'Amministrazione ha annunciato, per
l'abbattimento degli inquinanti in base alla nuova autorizzazione
ambientale e con quali strumenti li si verifica. Dalla lettura
delle relazioni che ho potuto scorrere, emerge un'insoddisfazione
per lo strumento di rilevazione in atto, e non è chiaro se quelli
che abbiamo attualmente siano effettivamente in termini di
localizzazione o di strumentazione tecnica gli strumenti più
adeguati per fare fronte a questa sorveglianza che deve essere una
sorveglianza attenta, puntuale. Quindi abbia la cortesia anche su
questo di darci - lei è sempre molto esaustiva nelle sue risposte -
un quadro completo perché la materia è ovviamente di nostro grande
interesse.
Président -
La parole à l'Assesseur Zublena.
Zublena (UV)
- Sì...merci Madame le Président...
In relazione all'interpellanza, credo che lei abbia citato,
Consigliere Louvin, tutti i dati che sono anche la nostra base di
riferimento, perché sono quelli contenuti nella relazione di ARPA
che ci è pervenuta il 23 ottobre in Assessorato, che è stata poi
anche, in sintesi, oggetto di una relazione specificamente inviata
a Legambiente, con una nota di ARPA dell'8 novembre, quindi credo
che stiamo parlando con riferimento agli stessi dati. Non torno su
tutte le valutazioni che sono chiaramente molto più
dettagliatamente e puntualmente descritte nei documenti comuni che
abbiamo.
Relativamente ai punti dell'interpellanza, in particolare al
primo punto, dalle misure effettuate nel corso degli anni da ARPA
non emerge un trend all'aumento della presenza di metalli nelle
deposizioni conseguenti alle emissioni diffuse e prodotte dallo
stabilimento Cogne di Aosta. ARPA mi ha fatto pervenire una piccola
nota integrativa proprio in relazione a questa interpellanza,
dicendo:
"si riscontrano valori altalenanti nel tempo -
e si
riferisce alle concentrazioni di metalli nelle deposizioni -
e
si riscontrano dinamiche discordanti tra i metalli caratteristici
delle emissioni della CAS (cromo, nickel, ferro, manganese e
zinco).
Tuttavia, con la prima autorizzazione AIA, rilasciata
nell'ottobre 2007, sono state fissate delle prescrizioni tecniche
ed operative proprio per attuare una riduzione delle emissioni
diffuse, sia in ambiente interno, che esterno. Queste prescrizioni
sono tutte descritte nel provvedimento dirigenziale di
autorizzazione integrata ambientale che è disponibile sul sito, e
hanno riguardato in via preliminare la caratterizzazione delle
emissioni diffuse necessarie, proprio ai fini dell'approfondimento
degli effetti delle deposizioni. ARPA ha avviato dal 2008, e
condotto annualmente, un'attività di monitoraggio delle deposizioni
in aree circostanti l'acciaieria. I risultati relativi all'intero
periodo di misura, fino all'ultimo anno disponibile, sono stati
trasmessi all'Amministrazione con la nota che abbiamo citato,
quella del 23 ottobre 2012 e che costituisce la base sulla quale si
sono definite le prescrizioni poi recepite nel rinnovo
dell'Autorizzazione Integrata Ambientale. La prescrizione che era
stata allora imposta era il potenziamento dell'impianto di
aspirazione secondario dell'acciaieria, che da questo punto di
vista è il reparto più problematico, ed è consistito nel raddoppio
della portata di aspirazione nell'inserimento di un nuovo filtro.
Inoltre, era stato prescritto lo spostamento in zone protette degli
stoccaggi delle materie prime di tutti i rifiuti polverolenti,
nonché il miglioramento, il potenziamento della pavimentazione
delle aree esterne. Perché anche la risospensione del materiale
particellare depositato costituisce una problematicità.
In merito al secondo punto, quello sulle forme di
pubblicità...
Presidente
- Colleghi scusate, ma veramente non si riesce
a capire niente...per cortesia!
Zublena (UV)
- ...la normativa che disciplina il
procedimento di rilascio dell'AIA è il decreto legislativo 59 del
2005 ed indica le fasi di pubblicità cui un'istanza di rilascio di
Autorizzazione Integrata Ambientale deve essere assoggettata.
Questa fase - e le relative modalità - è riservata al rilascio
della prima Autorizzazione Integrata Ambientale, per la quale, nel
2007...
Presidente
- Scusate! Scusate! Veramente, non si sente
niente!
Zublena (UV)
- ...si è provveduto nei termini di legge,
mentre il rinnovo non è soggetto a forme di pubblicità. Faccio
presente, per informazione, che nel caso dell'Autorizzazione
Integrata Ambientale di CAS del 2007 le forme di pubblicità sono
state attuate secondo quanto previsto dalla normativa, nei termini
fissati non sono pervenute allora osservazioni, né da parte di
cittadini, né da associazioni o enti, mentre tutte le valutazioni,
osservazioni tecniche sono state discusse da tutti i soggetti
istituzionali coinvolti nel procedimento, nell'ambito della
Conferenza dei servizi, sia nelle fasi di istruttoria che nella
fase finale di decisione.
In merito al terzo punto:
"quale sia stato l'aumento della
presenza di metalli pesanti"
- io immagino che voi qui vi
riferiate alle PM10, come è scritto nelle premesse, così l'ho
interpretato -, voglio premettere che la normativa in materia di
qualità dell'aria individua dei valori di riferimento per i metalli
pesanti, nickel, cadmio ed arsenico classificati come cancerogeni
di classe 1. Dalle rilevazioni eseguite da ARPA sul PM10 emerge
che, per quanto concerne cadmio ed arsenico, tali valori sono
sempre risultati ampiamente sotto i valori di riferimento, tant'è
che ARPA scrive in una relazione che per l'arsenico, essendo
rilevabile in tracce, inferiori al limite di rilevabilità, sono poi
state sospese le misure. Invece, i valori rilevati per il nickel
nelle stazioni di fondo urbano di piazza Plouves e di Quartiere
Dora sono anch'essi sempre risultati al di sotto dei valori di
riferimento. Nella stazione industriale di via Primo maggio,
invece, questi valori sono stati rilevati in aumento a partire dal
2009 e superiori al valore di riferimento.
Circa l'ultimo punto, in merito alle numerose azioni che sono
state chieste alla società CAS per il miglioramento continuo
nell'abbattimento delle emissioni sia diffuse che convogliate, e
che sono state presentate in fase d'istruttoria dell'istanza di
rinnovo dell'AIA, preciso che il provvedimento di rinnovo è stato
adottato il 28 dicembre 2012 col n. 6011 ed è disponibile sul sito
istituzionale della Regione e quindi è consultabile; è un documento
di circa 80 pagine, quindi potete sicuramente accedere e valutare
tutte le prescrizioni che in esso sono contenute, nella
fattispecie, per quanto riguarda l'oggetto dell'interpellanza,
tutte le proposte di miglioramento delle emissioni che sono state
discusse e valutate nell'ambito delle riunioni della Conferenza dei
servizi, sono state inserite come prescrittive nel provvedimento
autorizzativo, così come sono state fissate puntualmente le
tempistiche per le fasi di realizzazione dei vari interventi. Fra
le prescrizioni autorizzative, per quanto concerne la misurazione
in continuo delle emissioni prodotte, l'AIA è stata adottata col
provvedimento dirigenziale che ho appena detto, cioè il n. 6011 del
28 dicembre 2012. Il provvedimento dirigenziale è consultabile sul
sito e quindi accessibile a tutti quelli che sono interessati a
leggerlo. Quindi io rimando naturalmente ad una lettura di questo
documento corposo per tutte le prescrizioni che sono state
introdotte, ma siccome voi chiedevate più specificatamente sui
sistemi di monitoraggio, in particolare sulle misurazioni in
continuo delle emissioni prodotte, è stato inserito l'obbligo di
estendere le misure in continuo delle polveri e della portata dei
fumi emessi dai camini, sia dell'impianto di aspirazione primario
che secondario. Voglio precisare che il mancato rispetto non solo
delle prescrizioni, in termini di interventi, ma anche del rispetto
delle tempistiche, comportano l'applicazione di sanzioni penali a
carico della società Cogne Acciai Speciali, come è bene specificato
nel punto 14 del provvedimento autorizzativo.
Nella sua introduzione, ha fatto riferimento a strumenti di
monitoraggio, forse lei alludeva piuttosto ad un sistema di
monitoraggio in ambiente esterno e io ho risposto in merito a
quanto è prescritto nell'autorizzazione a carico dell'azienda, cioè
sistemi di monitoraggio in continuo ai camini. Per quanto riguarda
una rete, un sistema di monitoraggio in ambiente esterno, nel corso
degli anni, su valutazioni tecniche, ARPA ha adeguato i metodi, i
punti di misura, in funzione della necessità di approfondimento di
problematiche specifiche. Quindi è evidentemente in capo all'ARPA
la possibilità di proporre e di valutare la necessità di estendere
e modificare il sistema "di monitoraggio", per valutare
effettivamente l'efficacia degli interventi prescritti nell'ambito
dell'Autorizzazione Integrata Ambientale.
Président -
Pour la réplique, la parole au collègue
Louvin.
Louvin (ALPE)
- Sì, siamo in una materia indubbiamente
molto complessa, e che ci impone di mettere insieme...parla un
profano, quindi qualcuno che non ha la pretesa di conoscere nei
dettagli, ma che si sforza di analizzare, come credo dobbiamo fare
tutti, i documenti che ha in mano. Quest'ultima questione,
Assessore, relativa agli strumenti l'ho posta perché risultava
appunto dalle relazioni in nostre mani che la centralina di via
Primo maggio non rientrasse fra le centraline facenti parte della
rete di monitoraggio ambientale. Lei ci ha detto perché è rete
interna, in qualche modo...o ho capito male?
Zublena
(fuori microfono)
...sì, sì...
Louvin (ALPE)
- Ecco, così scrive ARPA. Vorrei ad un
certo punto che anche chi dall'esterno ci guarda o chi è
interessato a questa problematica sapesse chi sta controllando e
cosa, come funziona il sistema...dovrebbe essere una cosa anche di
immediata comprensione. Non lo è per me, temo che non lo sia anche
per altri, che l'ubicazione di tale centralina rende il dato
rilevato difficilmente utilizzabile se non correttamente
contestualizzato. Io non capisco se questo mi sta a dire che il
dato non serve (sto riferendomi sempre alla nota del 26 ottobre
2012...sono a pagina 2, mi pare, comunque lo approfondiremo in
separata sede). Il problema non mi pare secondario. I sensori che
abbiamo e la rete di rilevazione dei dati nel suo insieme, il suo
funzionamento collegato, sono adeguati per assicurarci?...per dire
che siamo tranquilli, oppure sono sempre dei dati che poi dovremmo
valutare?...perché...
Tra l'altro, Assessore, quello che mi preoccupa un pochettino
della sua risposta, è: "non c'è un trend di aumento"...delle
deposizioni...ah...esatto, che mi pare...PM10 sono le particelle
minuscole, quelle che...ah, entrambe. Va beh, fermiamoci qui. Però
le segnalo che questa problematica delle quantità che hanno un
andamento altalenante - come lei dice -, sono sicuramente correlate
alla questione della produzione, perché se abbiamo dei momenti di
forte spinta produttiva questo porta all'aumento, se invece la
produzione rallenta...ma d'altra parte questo ci è segnalato
dall'ARPA, l'abbassamento...in relazione ai momenti di maggiore
punta produttiva avremo degli effetti di abbassamento. Allora, noi
crediamo che sia preoccupante quello che lei ci riferisce, in
termini oggettivi.
Abbiamo da 9-10 giorni un provvedimento autorizzativo che noi
non abbiamo ancora avuto tempo e modo di analizzare attentamente,
cosa che faremo, ma le chiedo, Assessore: le sembra giusto che un
rinnovo di autorizzazione ambientale possa passare per uno
stabilimento di questa importanza senza che la comunità ne sappia
nulla? Lei si è mossa, lei, l'Assessorato, l'ARPA, vi siete mossi
in termini corretti, dal punto di vista normativo, ma sembra
normale che una problematica del genere non abbia un minimo di
contraddittorio con i soggetti associativi, con il mondo della
scienza esterno anche all'Amministrazione? Non deve essere solo
bagaglio dei funzionari o dei tecnici incaricati
dall'Amministrazione, la salute è un patrimonio collettivo! Poi ci
possono essere delle obiezioni, magari non pertinenti, verranno
respinte, possono esserci anche dei momenti di attenzione ben
superiori a quelli che può pronunciare qui, in quest'aula, una
persona oggettivamente incompetente. Perché...perché la Giunta
regionale non ha ritenuto che questo provvedimento fosse preceduto
da una settimana o due di apertura alle osservazioni? Mi pare una
cosa significativa, questa, per la comunità! Quindi mi rammarico
molto che non ci sia stato questo stimolo, tanto più, Assessore,
che lei ha fatto una conferenza stampa a metà novembre su
questa...no, no, 2007 è stata la prima autorizzazione, abbiamo
detto, stiamo parlando del rinnovo. Lei ha fatto una conferenza
stampa di cui ho registrato alcuni dati, adesso, in una situazione
nella quale alcuni momenti sono preoccupanti, lei ci ha riferito
della crescita dei dati per quanto riguarda il nickel...che non ci
sia un momento di approfondimento collettivo.
La ringrazio per le informazioni che ci ha dato, ma non le
nascondo un rammarico per questo mantenere sempre chiuso nel
segreto delle stanze amministrative una problematica di questa
delicatezza.
Président -
Merci. Point 12 à l'ordre du jour.
