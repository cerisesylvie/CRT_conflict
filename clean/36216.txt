Classificazione
AMBIENTE
Inquinamento



Oggetto del Consiglio n. 464 del 11 marzo 2014 - Resoconto
OGGETTO N. 464/XIV - Interpellanza: "Verifiche effettuate per
l'individuazione di un campo elettromagnetico nei pressi della
piazza della Repubblica ad Aosta".
Président
- Pour l'illustration, la parole à la collègue
Certan.
Certan (ALPE)
- Grazie Presidente.
Ci sono stati segnalati da diversi utenti, che utilizzano piazza
della Repubblica di Aosta come parcheggio per la loro auto, dei
disguidi che, soprattutto nell'anno 2013, sono avvenuti alle loro
auto. Dopo vari pellegrinaggi ai vari uffici dei Vigili urbani,
Polizia postale, ARPA, APS e fra un rimbalzo e l'altro di
competenze, alla fine, sono stati consegnati degli esposti e tutta
la documentazione relativa ad alcuni danni causati ad alcune
vetture, e non tutti hanno avuto gli stessi problemi.
Riguardo a questo, che ci sembra comunque un problema da
sollevare e da valutare attentamente, con questa interpellanza
vogliamo chiedere - anche a tutela della salute non solo delle
auto, che sono un bene materiale non così importante, ma anche dei
cittadini che in quella zona lavorano o che sono anche degenti
perché piazza della Repubblica è vicina al G.B. Festaz - se siano
state fatte valutazioni precise, mirate riguardo a eventuali campi
elettromagnetici esterni, se vi siano elementi o strutture nella
zona che possano alterare questi livelli di campo elettromagnetico
perché ci è stato spiegato che possono anche essere non
continuativi, ma concentrati solo in alcuni momenti della giornata
e mirati in alcuni luoghi ben precisi, in alcune zone ben precise.
Chiediamo, perciò, che venga anche fatta un'attenta valutazione non
solo delle misurazioni standard o programmazioni che vengono fatte
annualmente, misurazioni a sondaggio, a campione, ma che vengano
veramente fatte in un modo preciso e dettagliato. Chiediamo,
inoltre, se l'Amministrazione regionale, anche a seguito degli
esposti che sono stati fatti, ha intenzione di approfondire con
nuovi rilievi da parte degli organi competenti come l'ARPA o non so
cosa valuterà l'Amministrazione regionale. Ripeto: noi chiediamo
che questi rilievi siano continuativi e non solo a campione in un
giorno o per qualche ora della giornata, così come probabilmente
sono stati fatti, ma in periodi anche antecedenti o, comunque,
nell'arco dei 365 giorni. Mi risulta che siano stati fatti due
volte nel 2013. Chiediamo, quindi, se su questo sia intenzione
dell'Amministrazione regionale fare dei controlli più attenti e
anche adeguati visto che la zona è di grande afflusso sia di
passaggio sia di abitazioni, di uffici e di negozi. Grazie.
Président
- Pour la réponse, la parole à l'Assesseur
Bianchi.
Bianchi (UV)
- Merci Président.
Intanto, prima di passare all'esame puntuale dei punti
dell'interpellanza, mi preme evidenziare, come premessa generale,
che l'ARPA come ha ricordato lei, ha condotto con l'Amministrazione
Comunale di Aosta, già a partire dal 2003, una campagna di
monitoraggio dei livelli di campo elettromagnetico a RF (cioè
generato da impianti per telecomunicazioni tramite antenne), al
suolo sull'intero territorio comunale, ai piani intermedi e ai
piani alti degli edifici situati presso le stazioni
trasmittenti.
L'ARPA ripete annualmente rilievi di campo elettrico al suolo in
un
set
di 87 punti sul territorio del Comune di Aosta,
scelti in modo più fitto nelle aree pedonali del centro storico
dove la permanenza delle persone è numericamente più numerosa e di
durata maggiore. Nella zona di piazza della Repubblica sono 6 i
punti in cui vengono ripetuti annualmente i rilievi di campo
elettrico e, come ha ricordato lei, consigliere Certan, nel 2013
sono stati fatti due rilievi.
Con riferimento all'interpellanza e, precisamente, al punto 1,
dove si chiede quali verifiche e misurazioni siano state fatte nel
2013 sulla piazza della Repubblica relativamente al campo
elettromagnetico esterno, il sito, come ho detto, è oggetto di
monitoraggio sistematico da parte dell'ARPA ben prima del 2013. La
serie storica di dati rilevati permette un riscontro su eventuali
variazioni dei livelli di campo presenti che non ci sono state. Le
variazioni dei numeri rilevati sono fluttuazioni non significative
di numeri piccolissimi ai limiti della sensibilità strumentale. Le
postazioni di radio telecomunicazioni presenti nei dintorni hanno
caratteristiche di emissione note e sono regolarmente censite. I
livelli rilevati da ARPA sono largamente inferiori ai valori di
riferimento previsti dalla legislazione vigente e non hanno
rilevanza dal punto di vista di protezione contro le radiazioni.
Possiamo tranquillamente dire, quindi, che non c'è pericolo per la
salute.
Per quanto riguarda, invece, il punto 2 dell'interpellanza dove
si chiede se vi siano elementi o strutture che possono alterare i
livelli di campo elettromagnetico: i valori di campo elettrico sono
misurati nella banda di frequenza in 100 KHz - 3 GHz che racchiude
tutti i segnali di radiofonia, diffusione televisiva e telefonia
cellulare. Tutti gli oggetti sono elementi o strutture che alterano
la propagazione delle onde elettromagnetiche, senza che questo
renda le onde in qualche modo "non misurabili" dalla strumentazione
utilizzata. Pertanto, i rilievi riportati sono ottenuti come somma
di onde emesse direttamente dalle antenne o riflesse dagli ostacoli
su cui le onde impattano. I livelli rilevati da ARPA sono
largamente inferiori ai valori di riferimento previsti dalla
legislazione vigente e non hanno rilevanza dal punto di vista della
protezione contro le radiazioni. Anche in questo caso si evidenzia
che non ci sono problemi di salute.
Detto questo, che deriva dal vedere le cose da un punto di vista
della fisica delle onde radio, è ragionevole pensare che il punto
2, in realtà, ci si riferisca a specifiche sorgenti particolari,
dispositivi che producono campi elettromagnetici localizzati in
zona, responsabili di fenomeni che si sono verificati. Sappiamo che
una signora, nell'agosto del 2013, ha segnalato ad ARPA il fatto e
che il telecomando per l'apertura della sua auto parcheggiata in
piazza della Repubblica ha avuto delle anomalie ed è stato
necessario resettarlo, operazione per la quale la signora ha
peraltro chiesto rimborso producendo la fattura
dell'elettrauto.
È possibile che l'emissione di segnali di potenza molto bassa,
non significativi dal punto di vista dei livelli complessivi di
campo presenti in zona, e quindi neppure per il rispetto delle
soglie fissate per la tutela della popolazione, siano in grado di
creare interferenze elettromagnetiche con le apparecchiature
radiocomandate "fatte apposta" per "sentire" le onde radio.
Qui si esce dagli aspetti di rilevanza per la protezione delle
radiazioni e si entra nel campo delle interferenze
elettromagnetiche che possono sicuramente essere presenti anche in
quella zona. Relativamente al punto 3, infine, ovvero se sia
intenzione dell'Amministrazione regionale, tramite le strutture
competenti, verificare o approfondire nuovi rilievi dell'area:
l'ente istituzionalmente deputato alla verifica dei segnali
attribuibili a emissioni non autorizzate è l'Ispettorato delle
comunicazioni Piemonte e Valle d'Aosta, dipendente dal Ministero
dello sviluppo economico, informazioni peraltro fornite anche alla
signora che è stata invitata da ARPA a rivolgersi alla Polizia
postale in modo da segnalare il caso, in modo da interessare del
caso detto ispettorato, cosa che è stata fatta a quanto mi risulta.
Grazie.
Presidente
- Per la replica, la parola alla collega
Certan.
Certan (ALPE)
- Grazie Assessore.
Per quanto riguarda il controllo sistematico lei ha detto che è
sistematico negli anni, però credo che, nel corso di un anno, di
365 giorni, due giorni all'anno o uno non siano così significativi.
Tra le altre cose, i controlli in questo 2013 erano stati fatti in
un periodo antecedente e, da come mi sono potuta documentare, anche
nel corso della giornata potrebbero cambiare questi campi, quindi è
per quello che noi chiedevamo se ci fosse anche l'intenzione di
farlo per un periodo di tempo maggiore, per esempio di una
settimana, ma continuativo proprio perché questi valori del campo
elettromagnetico potrebbero cambiare.
Ci sembra un po' riduttivo, anche perché poi sono stati fatti in
un momento che mi pare fosse mezzogiorno, cioè in una fascia oraria
particolare. Abbiamo visto che, a quell'ora, i valori erano bassi,
però non è sempre così... Invece, per quanto riguarda il punto in
cui lei dice che una signora ha fatto degli esposti, precisa che si
trattava solo del telecomando della sua auto; a noi risulta dalla
documentazione ben altra cosa e non si tratta solo di una signora,
ma di diversi utenti - altrimenti non avremmo proposto
un'interpellanza - con problemi diversi, tra cui anche quelli del
telecomando, e, nel caso specifico, è saltato tutto il quadro
elettrico della macchina. Mi pareva questo un fatto ben più
significativo e anche, a mio avviso, grave.
Per quello che riguarda la competenza, è vero che era stato
detto che non è ARPA l'ente che deve occuparsi di questo, ma è
anche vero che l'APS, adesso la data non ce l'ho, comunque, nel
mese di settembre ha richiesto all'ARPA una verifica in ordine a
eventuali interferenze elettromagnetiche nella piazza proprio a
seguito dell'esposto di diverse persone, non solo di una. L'esito è
stato negativo, pertanto, tenuto anche conto che non sono pervenute
altre segnalazioni di eventi simili in quel luogo, si ritiene che
le cause del guasto al suo veicolo siano praticamente riconducibili
non a fenomeni anomali, ma a un problema privato. Siccome noi
sappiamo che ci sono comunque state altre segnalazioni, riteniamo
che questa risposta non sia così veritiera e, dall'altra parte, se
è comunque stato richiesto ad ARPA di fare una verifica, non so
allora fino a che punto ARPA non sia competente e non possa fare
delle verifiche più approfondite. Certo, questa richiesta non deve
venire da un utente, ma deve venire dall'Amministrazione.
Presidente
- Per integrazione di replica, la parola al
collega Roscio.
Roscio (ALPE)
- Grazie Presidente.
Evidentemente non siamo stati bravi a spiegarci nel senso che
ARPA fa le misure per cercare di capire se il fondo
elettromagnetico abbia qualche rilevanza sulla popolazione e,
quindi, a fini radio-protezionistici, come prevede la legge.
Quindi, che cosa fa? Fa delle misure, una volta all'anno, per andar
a vedere che, in media, non ci siano alterazioni. Però, qui il
problema non è quello. Il problema è che, siccome ci sono state
diverse segnalazioni, di danni ad apparecchiature elettroniche
dell'automobile, e non solo una, cioè di quella la cui proprietaria
ha mandato avanti, bisogna chiedersi se vi siano elementi che
possono alterare, elementi puntuali, non in media, che possano
alterare significativamente il campo elettromagnetico. Con i dati
di ARPA non siamo in grado di dirlo, L'idea, quindi, sarebbe quella
di fare degli approfondimenti, magari su una durata temporale più
lunga per andare a vedere se, nel corso della giornata, vi sono
delle alterazioni che possano provocare dei danni.
Assessore, la competenza sarà dell'Ispettorato, ma lei non può
avere un atteggiamento pilatesco, dicendo che non se ne deve fare
carico l'Assessorato. L'Assessorato potrebbe dire: "Se c'è questa
cosa, facciamo un rilievo di una settimana per andare a chiarirla".
E se, come dice, c'è, allora, gentilmente, ci fornisca i dati di
rilievo temporale prolungato e il censimento delle sorgenti così
siamo tutti più tranquilli. Grazie.
Président
- Merci. Point 16 à l'ordre du jour.
