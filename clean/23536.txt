Classificazione
CONSIGLIO REGIONALE
Attività consiliare d'aula



Oggetto del Consiglio n. 2630 del 5 aprile 2007 - Resoconto
OGGETTO N. 2630/XII - Rinvio di quattro proposte di legge di
iniziativa popolare.
Presidente
- Dichiaro aperta la discussione congiunta sui
seguenti oggetti:
37) Proposta di legge n. 138: "Disposizioni in materia di
preferenza unica nelle elezioni del Consiglio regionale della Valle
d'Aosta";
38) Proposta di legge n. 139: "Disposizioni per l'elezione
diretta della Giunta regionale della Valle d'Aosta";
39) Proposta di legge n. 140: "Dichiarazione preventiva delle
alleanze politiche. Ulteriori modificazioni alla legge regionale 12
gennaio 1993, n. 3 (Norme per l'elezione del Consiglio regionale
della Valle d'Aosta)";
40) Proposta di legge n. 141: "Disposizioni per favorire
l'equilibrio della rappresentanza tra i generi nelle elezioni del
Consiglio regionale della Valle d'Aosta".
La parola al Consigliere Cesal.
Cesal (UV)
- Era per chiedere il rinvio alla prossima
seduta del Consiglio regionale di queste proposte di legge di
iniziativa popolare: la n. 37, n. 38, n. 39 e n. 40, della n. 41
forse ci sarà qualcun altro che ne chiederà il rinvio, per le
stesse motivazioni che erano state ben espresse nel corso di una
delle ultime sedute da parte del collega Ferraris, in quanto questa
materia è così complessa che - come credo non sia più segreto per
nessuno - ormai si sta cercando di ragionare su delle proposte
alternative. Chiedo pertanto di rinviare alla prossima seduta utile
per discutere di queste proposte, che è la seduta del 18-19 aprile
prossimo.
Presidente
- La parola al Consigliere Bortot.
Bortot (Arc-VA)
- Molto brevemente, dato che siamo in
clima pasquale, non voglio infierire sul fatto che a discutere
questi provvedimenti si arriva all'ultimo giorno utile. Soprattutto
non voglio infierire sul Presidente della Regione che, avendo un
carattere esuberante, molto simile al mio, ogni tanto sborda e non
capisco che conflitto ha nei confronti del Consiglio che delibera
leggi quasi all'unanimità e poi lui tutto da solo si inventa che
queste sono illegittime, utilizza soldi della Regione per dare
incarichi. Il nostro Presidente della Regione ha già un "feeling"
con gli avvocati... sborda anche dalle sue competenze istituzionali
ma, dato che siamo in clima pasquale, soprassiedo. Ovviamente non
sono d'accordo sul rinvio, accetterò se il Consiglio nella sua
sovranità decide per il rinvio e in quel caso ne prendo atto.
Presidente
- La parola al Presidente della Regione,
Caveri.
Caveri (UV)
- Il Presidente Caveri è favorevole al rinvio
e ne approfitta per dire che sono buono anch'io e quindi la colomba
pasquale eviterà da parte mia di fare qualunque tipo di polemica, a
differenza del gruppo "Arcobaleno" e anche del Segretario dei
"Democratici di Sinistra", che ritiene che il sottoscritto non
possa esprimersi. Fino a prova contraria, sono non solo Presidente
della Regione, ma anche Consigliere regionale e quindi ritengo
legittimo poter esercitare i miei dubbi sui referendum e, visto
anche che sarò chiamato, se ci si arriverà, a firmare i comizi
referendari, dovrò essere non solo pronto ad affrontare il
dibattito consiliare... con un parere che verrà predisposto da 2
noti Professori: il Prof. Guzzetta, massimo esperto in Italia di
referendum, e il Prof. Marini, ma anche per poter essere tranquillo
nell'assumere le decisioni del caso; quindi questione del tutto
legittima.
Presidente
- Pongo in votazione la richiesta di rinvio
dei punti n. 37, n. 38, n. 39 e n. 40 al prossimo Consiglio
presentata dal collega Cesal:
Consiglieri presenti e votanti: 28
Favorevoli: 23
Contrari: 5
Il Consiglio approva il rinvio dell'esame delle proposte di
iniziativa popolare, iscritte ai punti n. 37, n. 38, n. 39 e n. 40
dell'ordine del giorno, alla prossima adunanza consiliare del 17,
18 e 19 aprile 2007.
Presidente
- I punti n. 37, n. 38, n. 39 e n. 40,
pertanto, sono rinviati al prossimo Consiglio.
